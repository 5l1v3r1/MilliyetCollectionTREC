<DOC>
<DOCNO> 386700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy18.html </URL>
<DATE> 2005/10/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bakan Şahin'den "Türkiye karantinada" başlığına tepki 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Balıkesir’in Manyas İlçesi’ne bağlı Kızıksa Beldesi’nde ortaya çıkan "kuş gribi" ile ilgili olarak, "Şu anda endişe edilecek bir sorun karşısında değiliz" dedi. 
     Şahin, incelemelerde bulunmak üzere geldiği Kızıksa Beldesi’nde, gazetecilere yaptığı açıklamada, Türkiye’de "kuş gribi" vakasının ilk defa görüldüğünü ifade ederek, olay ortaya çıkar çıkmaz gerekli tedbirlerin hemen alınmasının ve virüsün kaynağında imha edilmiş olmasının sevindirici olduğunu söyledi. 
     Sağlık açısından alınan bazı tedbirlerin bir süre daha devam edeceğini anlatan Şahin, "Çünkü işin vehameti bunu gerektirmektedir. 
     Ancak, şu anda endişe edilecek bir sorun karşısında değiliz" diye konuştu. 
     Şahin, "kuş gribi"nin başka ülkelerde de görüldüğüne işaret ederek, şöyle devam etti 
     "Böylesine bir olumsuzluk karşısında, bunları değerlendirme ve bundan sonra böyle bir olayla karşılaştığımızda önlemleri şimdiden alma gibi bir sorumluluk da üstlendik. Bir de bu tür olaylarla karşılaştığımızda, bir panik havasına girmemeye ihtiyacımız var. Bir günlük gazetemiz Türkiye karantinada gibi bir başlık attı. Şimdi bu bir panik ifadesidir. Böyle bir ifade, halkı gerçekten farklı panik noktalarına getirir. Burada karantina dediğimiz yer, sanırım 3 kilometrelik bir alandır. Türkiye’yi, 776 bin kilometrekarelik bir alanı karantinada gösterirseniz, Türkiye’nin turizmini etkiler, bu sektörü olumsuz etkiler. Ben herkesin sorumlu davranması gerektiği düşüncesindeyim. Herkes sorumsuz davranıyor demek istemiyorum. Bu konuda daha dikkatli olalım diye bu cümleleri söylüyorum." Yörede yaşayan insanların önemli bir bölümünün, kanatlı hayvan yetiştirerek geçimini sağladığını dile getiren Şahin, şunları kaydetti 
     "Burada birçok üretim tesisi var. Gelirken birine uğradım, son derece kurallara uygun bir üretim yapıyor. Şimdi oradan aldığım bilgi, bu tedirginlik nedeniyle tüketimde ciddi bir azalma oldu. Bu istihdama yansıyacak. Farklı ekonomik olumsuzluklar olacak. Yerinde imha edilmiş bir olayla karşı karşıyayız. Çok şükür, şu anda başka bir olay da yoktur. Yani bu kuş gribi nedeniyle başka bir kanatlı hayvan ölümüne şu anda rastlamadık. Bundan sonra da alınan tedbirlerle rastlamayacağız. İnsanlara bulaşması gibi bir riski, daha doğrusu bir olayı da şu anda yaşamadık. Bunu büyütmenin, bunu farklı şekilde göstermenin, ülke çıkarlarıyla bağdaşmadığını ifade etmek istiyorum." 
     
     BELDE HALKININ ZARARLARI KARŞILANIYOR 
     Şahin, belde halkının 9 bin 250 kanatlı hayvanını kaybettiğine işaret ederek, zararlarının devlet tarafından karşılandığını ve karşılanmasına devam edeceğini bildirdi. 
     Belde halkının mısır ve çeltik gibi ürünlerle geçimlerini sağlamaya çalıştığını belirten Şahin, "Belde halkı, bu olay nedeniyle ekonomik olarak bazı sorunlar yaşanmakta olduğunu ve yakın bir gelecekte de yaşanacağını ifade ederek, kendilerinin kooperatif borçları konusunda bir iyileştirme yapılması veya bu konuda yardımcı olunması konusunda bir öneride bulundular. Bunları Ankara’ya döndükten sonra değerlendireceğiz" dedi. 
     Şahin, basın mensuplarından bir isteği olduğunu da ifade ederek, "Dünya ve Türkiye kamuoyunu olduğundan fazla tedirgin edecek haber ve yorumlardan uzak kalabilirlerse, böylesine olumsuzluklara karşı hep birlikte birbirimize yardımcı oluruz diye düşünüyorum" diye konuştu. 
     Bir gazetecinin, "Belde halkı sağlık taramasından geçirilecek mi " şeklindeki sorusunu Şahin, şöyle yanıtladı 
     "Biliyorsunuz, mevsimsel griplerle zaman zaman karşılaşıyoruz. 
     Bugün bazı basın organlarında da Kış yaklaşıyor, mevsimsel gribe karşı Sağlık Bakanlığı ücretsiz bir grip aşısı kampanyası başlatırsa iyi olur şeklinde öneriler vardı. Bu önerileri döner dönmez Sağlık Bakanı’yla da paylaşacağım. Bu konuda Sağlık Bakanlığımızın yapması gereken işin azamisini yapacağı kanaatindeyim." 
     
</TEXT>
</DOC>
