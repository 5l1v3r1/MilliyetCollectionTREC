<DOC>
<DOCNO> 395069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun37.html </URL>
<DATE> 2005/11/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Fransa, 3 ay 'OHAL'e doğru... 
</HEADLINE>
<TEXT>

     Fransa meclisi hukuk işleri komisyonu, hükümetin olağanüstü hal ilan etme yetki süresini 12 günden üç aya çıkartan yasa tasarısını kabul etti. 
     Oylamada, iktidardaki Halk Hareketi Birliği UMP üyeleri ''evet'', anamuhalefetteki Sosyalist Parti üyeleri ''hayır'' oyu kullandı. Tasarı, hiçbir değişikliğe uğramadan komisyondan geçti. Komünist Parti ve Fransa Demokrasi Birliği UDF üyeleri, oylamaya katılmadı. 
     Yasa tasarısı, genel kurulda bu akşam üzeri oylanacak. 
     Tasarının, genel kuruldaki oylamada, UMP ve UDF milletvekillerinin oylarıyla kabul edilmesine kesin gözüyle bakılıyor. 
     Sosyalist Parti, olayların durulduğu bir dönemde, olağanüstü hal yetki süresinin uzatılmasının ''gereksiz'' ve ''tahrik'' anlamına geleceği gerekçesiyle genel kurulda grup olarak ''hayır'' oyu vereceklerini açıkladı. 
     Tasarı, yarın senato genel kurulunda yapılacak tartışmadan sonra oylandıktan sonra yasalaşacak. Yeni yasa, 21 Kasım'da yürürlüğe girecek. 
     Fransa hükümeti, geçen salı günü, olayların şiddetlenmesinin ardından, valilere sokağa çıkma yasağı ilan etme yetkisi verebilmek amacıyla 1955 yılında Cezayir iç savaşı sırasında kabul edilen yasanın yürürlüğe konulmasını kararlaştırmıştı. 
     
</TEXT>
</DOC>
