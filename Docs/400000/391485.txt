<DOC>
<DOCNO> 391485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo26.html </URL>
<DATE> 2005/11/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Galatasaray'da Olağanüstü Genel Kurul çağrısı yapıldı... 
</HEADLINE>
<TEXT>

     Galatasaray Yönetim Kurulu, Riva'da bulunan araziyle ilgili olarak başlattığı çalışmalar neticesinde yetki talebi için Olağanüstü Genel Kurul çağrısı yaptı. 
     Sarı-kırmızılı kulübün resmi internet sitesinde yapılan açıklamada, ''18 Ekim 2005 tarih ve 097 sayılı kararı ile Tüzüğümüzün 26 a ve 51 ö maddeleri uyarınca, genel kurulun olağanüstü olarak toplantıya çağrılması, toplantının aşağıdaki gündemle 17 Aralık 2005 Cumartesi günü Galatasaray Lisesi Tevfik Fikret Salonu'nda saat 10.00'da yapılması, bu toplantıda yeterli çoğunluğun sağlanamaması halinde bir sonraki toplantının 24 Aralık 2005 Cumartesi günü aynı yer ve saatte yapılması kararlaştırılmıştır'' denildi. 
     Açıklamada, Olağanüstü Genel Kurul Toplantısı'nın ana maddesi olan yetki talebi ise şu ifadelerle yer aldı 
     ''İstanbul ili, Beykoz İlçesi, Çayağzı Köyü, Beylik Mandıra Çiftliği, 1-5 pafta, 2942 parselde kayıtlı, 1 milyon 175 bin metrekare alanı olan mülkiyeti kulübümüze ait taşınmazın, söz konusu arazi ile ilgili ve sınırlı olması kaydıyla, toprak dokusu, zemin etütleri, plan çalışmaları gibi her türlü teknik ve mimari proje, plan çalışmalarını yapmak. Her ölçekte imar planı, imar izinleri, bilumum ruhsatların alınması ve benzeri her türlü idari, hukuki, mimari işlemleri yapmak. Bahis konusu gayrimenkulun üzerinde hak ve mükellefiyet tesisi de dahil, tescil, terkin, ifraz, tevhit, devir, satış, trampa, takas, ipotek, rehin ve özel parsel ihdası vs. her türlü hukuki işlem dahil en geniş şekilde tasarrufta bulunmak. Bahis konusu arazinin tümünü veya bir bölümünü, parsellerini kurulmuş ve veya kurulacak şirketlere ayni sermaye olarak koymak ve mezkur şirketin hisseleri üzerinde her türlü hukuki tasarrufta bulunmak konularında tüzüğümüzün 22. maddesinin f , g , h ve p fıkraları uyarınca genel kurula tanınan yetkiler çerçevesinde Yönetim Kurulu'na yetki verilmesi.'' Ayrıca, üyelerin Olağanüstü Genel Kurul'a katılabilmeleri için de 2005 yılı aidatları ile eğer varsa geçmiş yıllara ait ödentilerini en geç 16 Kasım Çarşamba günü saat 17.00'ye kadar yapmaları istendi. 
     
</TEXT>
</DOC>
