<DOC>
<DOCNO> 395842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo34.html </URL>
<DATE> 2005/11/17/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Şenes Erzik, FIFA Başkanı Blatter'in açıklaması için 'Talihsizlik' dedi 
</HEADLINE>
<TEXT>

     UEFA Asbaşkanı Şenes Erzik, Türkiye ile İsviçre A Milli Takımları arasında dün oynanan karşılaşmanın ardından, FIFA Başkanı Joseph Blatter'in bugün yaptığı basın toplantısını talihsizlik olarak değerlendirdi. 
     Futbol Federasyonu Başkanı Levent Bıçakcı'nın Conrad Otel'de düzenlediği basın toplantısına katılan Erzik, 25 yıldır UEFA ve FIFA'da çeşitli görevler üstlendiğini, FIFA başkanlarının, özellikle disiplin konusunda böyle bir açıklama yaptığını ilk kez gördüğünü belirterek, ''Blatter'in bugünkü basın toplantısı talihsizliktir. Bu şaşkınlığımı Blatter'e de ilettim'' dedi. 
     Erzik, bazı gerçekleri göz önünde bulundurmak gerektiğini vurgulayarak, şöyle devam etti 
     ''Disiplin kurulları, sahanın içi ve stadın etrafıyla ilgilidir. Zaten Blatter de gümrükteki olayların çok fazla kendi alanlarına girmediğini söyledi. Yani sahanın dışıyla ilgili konuşmuyoruz, ancak sahanın içinde, normal bir futbol maçı tansiyonunun dışında bazı şeyler oldu. Özellikle futbolcular tünele girerken, istenmeyen olaylar yaşandı. Bunu değerlendirmek de disiplin kurullarının işi. Bu konuda hiçbir kuşkum yok, FIFA Disiplin Kurulu gerekli değerlendirmeyi yaptıktan sonra, her ülkeye eşit davranma felsefemiz doğrultusunda davranacaktır. Eğer İsviçre'nin de hataları varsa, Türkiye ceza alırsa, o da alacaktır.'' Bir gazetecinin, Türkiye'nin men edilip edilmeyeceği konusundaki sorusuna Erzik, ''Türkiye'nin men edilmesi derecesine kadar gidileceğini sanmıyorum, ama nelerin rapor edileceğini de bilemiyorum. Özellikle hakemin, kendisiyle ve disiplinle ilgili neleri yazıp, rapor edeceği önemli'' yanıtını verdi. 
     Şenes Erzik, seyircinin çeşitli şeyleri sahaya attığını da dile getirerek, ''Dünyanın neresinde olursa olsun, bu olaylar istenmeyen manzaralardır. Bunlar futbolcular üzerinde de olumsuz etkiler yapıyor. Dilerim bu görüntüleri bir daha görmeyiz'' diye konuştu. 
     
     BIÇAKCI ''OLAYLAR, FUTBOLCULAR ARASINDAYDI'' 
     Futbol Federasyonu Başkanı Levent Bıçakcı, İsviçre maçında meydana gelen olayların, karşılaşmanın tansiyonunun yüksekliği göz önüne alındığında, futbol sahalarında çoğu zaman görülen nitelikte olduğunu belirterek, ''Bizim hassasiyetle üzerinde durduğumuz, güvenlik konusu. İsviçre'nin, Atatürk Havalimanı'na geldiği andan, karşılaşmanın sonuna kadar güvenlik tam olarak yapılmıştır'' dedi. 
     Bıçakcı, maçın bitiminde yaşanan olaylara tek bir taraftarın bile karışmadığını ifade ederek, ''Maç sonunda yaşanan olaylar tamamen futbolcular ve yedek kulübesindeki bazı görevliler arasındadır. Hiçbir güvenlik görevlisi olayların içinde yer almamıştır. Güvenlik görevlileri, görevlerini layıkıyla yapmıştır. Yaşanan sertliklere karşın, oyun sırasında güvenliğin ihlal edildiği hiçbir gelişme yaşanmamıştır'' diye konuştu. 
     Maçta sadece İsviçre yedek kulübesindeki bir görevlinin hakem tarafından ihraç edildiğini hatırlatan Bıçakcı, şöyle devam etti 
     ''Milli takım oyuncuları sadece sarı kart almışlardır. Oyun içinde, böyle bir maçta olabilecek gerginliğin ötesinde bir anormallik gözlenmemiştir. Her şey maç bitiminde ve oyuncular arasında kalmıştır. FIFA Başkanı Blatter'in, maçın üzerinden 24 saat geçmeden böyle bir açıklama yapması, federasyonumuz tarafından da yadırganmıştır. Bu olayların aydınlatılması adına, üzerimize düşen sorumluluğu hassasiyetle yerine getireceğiz.'' 
     
     ''BİZ CEZA ALACAKSAK, İSVİÇRE DE ALMALI'' 
     Levent Bıçakcı, yaşanan olaylara tek taraflı bakılmaması için ellerinden gelen çabayı göstereceklerini söyledi. 
     Olayların, durduk yere bu aşamaya gelmediğini anlatan Bıçakcı, ''Gerek ilk, gerek ikinci maçta İsviçre'nin yaptığı, fair-play ruhuyla bağdaşmayan davranışların da dikkate alınmasını isteyeceğiz. Eğer bize bir ceza verilecekse, İsviçre'nin de aynı cezayı alması için elimizden gelen gayreti göstereceğiz. Türk futbolu sahipsiz değildir. Federasyonumuz, haklarını savunacak güçtedir'' dedi. 
     Levent Bıçakcı, henüz disiplin kurulunun önüne hiçbir dosya gitmediğini, sadece FIFA başkanının açıklama yaptığını kaydederek, şunları söyledi 
     ''Prosedür gereği gözlemcilerin raporları disiplin kuruluna sevk edilir. Kurul, daha sonra bize bu raporu gönderir ve yazılı savunma ister. Biz savunmayı verdikten sonra belki İsviçre'den de istenecektir. Ondan sonra karar verilir. Disiplin kurulu kararına karşı da tahkim kuruluna gitme imkanımız var. Tahkim kurulunun kararı FIFA'da nihai nitelik taşımaktadır. Basın mensuplarından isteğimiz, sakin ve dikkatli olunması, kamuoyunu gerilime itecek mesajların verilmemesidir.'' Federasyon Başkanı Bıçakcı, bir soru üzerine, FIFA'nın, Futbol Federasyonu'na vereceği cezayı UEFA'ya da iletip uygulanmasını isteyebileceğini, ancak hiçbir şekilde kulüpler bazında etkilenme olmayacağını kaydetti. 
     Devlet Bakanı ve Başbakan Yardımcısı Mehmet Ali Şahin'in, Futbol Federasyonu'nun sert bir şekilde eleştirdiği hatırlatılıp görüşü sorulan Bıçakcı, ''Tansiyonu yüksek bir maçtı. Statta sürekli anonslar yaptırdık. Taraftarları sakin olmaya çağırdık. Sahaya bir şey atılmaması ve ceza yememek için uğraştık. Olaylar tamamen sporcular arasında yaşanmıştır. Güvenlik görevlileri ya da emniyet olaylara katılmamıştır. Olayları bu çerçevede değerlendirmek gerekir'' diye yanıt verdi. 
     Levent Bıçakcı, milli takım antrenörü Mehmet Özdilek'in rakip oyunculara yaptığı hareket ve teknik direktör Fatih Terim'in, oyuncularına yönelik ''Gidin'' şeklindeki hareketleriyle ilgili bir soru üzerine ''Tüm kasetleri inceleyeceğiz. Ona göre gerekli açıklamaları yapacağız'' dedi. 
     Başkan Bıçakcı, ceza konusunda varsayımlar üzerinde konuşmamak gerektiğini ifade ederek, ''Maç sahada bitti. Maçın sonunda olaylar futbolcular arasında geçti. Dün raporlar da bu şekilde tutuldu'' diye konuştu. 
     Bıçakcı, maçtan sonra Acıbadem Hastanesi'ne kaldırılan İsviçreli futbolcu ile ilgili, ''Blatter, oyuncunun hala hastanede yattığını söyledi, ancak bu oyuncu Acıbadem Hastanesi'ne götürülmüş, çok kısa bir süre muayenesi yapılmış ve rapor tutularak gönderilmiştir'' açıklamasını yaptı. 
     Bu arada, basın toplantısı, bildirilenden 1 saat geç başladı. Daha önce toplantıya Bıçakcı'nın yanı sıra yöneticiler Hasan Doğan, Şekip Mosturoğlu ve Genel Sekreter Lütfi Arıboğan'ın da katılacağı bildirilmesine rağmen, son anda yapılan değişiklikle toplantıyı Bıçakcı ve Şenes Erzik yaptı. 
     Toplantı öncesi, Devlet Bakanı ve Başbakan Yardımcısı Mehmet Ali Şahin'in bir televizyon kanalında canlı yayındaki açıklamalarının bitmesi beklendi. 
     
</TEXT>
</DOC>
