<DOC>
<DOCNO> 391578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/guncel/agun.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum provokasyonu 
</HEADLINE>
<TEXT>


Papadopulos'un partisinden Avrupa Parlamentosu'na AP seçilen milletvekili Matsakis, Yeşil Hat'ı geçerek Türk bayrağını çaldı. İşgali göstermek için, bayrağı AP'ye götüreceğini söyledi 

SEFA KARAHASAN Lefkoşa 

Rum lider Tasos Papadopulos'un Demokratik Partisi'nden DİKO Avrupa Parlamentosu'na seçilen Marios Matsakis, dün sabah Lefkoşa'daki Yeşil Hat'ı geçerek, Akıncılar-Kiracköy yolu üzerinde Türk askerleri için inşası devam eden bir nöbet kulübesinde göndere çekili Türk bayrağını Güney Kıbrıs'a kaçırdı. 

"Ölmem önemli değil" 
1996'da 2 Rum'un ölümüyle sonuçlanan sınır delme eylemlerinin başaktörü olan Matsakis, Avrupa Birliği'nin AB dikkatini Kıbrıs'taki Türk "işgaline" çekmek için bayrağı bugün AP'ye götüreceğini söyledi. Milliyet'e konuşan Matsakis, "Akıncılar'da Türk işgal kuvvetleri yeni düzenlemeler yapıyor. Adanın tamamı AB'ye üye. Kuzeyde Türkiye'nin ne işi var Ben AP milletvekiliyim ve adanın her yerinde özgür gezmek isterim. Buna Türk askeri engel. Bu durumu protesto etmek ve AB'nin dikkatini Kıbrıs'a çekmek için Türk bayrağını aldım" dedi. 
Nöbet kulübesinde Türk askerinin bulunmadığını kaydeden Matsakis, "Türk askeri olsaydı bile bayrağı indirmek için direğe tırmanırdım. Benim ölüp ölmemem önemli değil. Önemli olan Türkiye'nin adada yasadışı bulunması. Oraya tekrar bayrak asarlarsa tekrar indiririm" diye konuştu. Bayrak direğini yerinden söken Matsakis, önceden bir plan yapmadığını söyledi. 
Fanatik tavırları ve sınır delme eylemlerinde başı çekmesiyle tanınan Matsakis'in, Türk güvenlik güçleri ile Birleşmiş Milletler Barış Gücü'nün nöbet kulübesinin bulunduğu noktaya devriye göndermesi üzerine nöbet kulübesinden inerek bölgeden uzaklaştığı belirtildi. 

Bireysel bir hareket 
Matsakis'in hareketine sahip çıkmayan Rum kesimi yönetimi, olayı bireysel bir eylem olarak niteledi. Hükümet Sözcüsü Kipros Hrisostomides, "Matsakis, kendine özgü eylemleri olan birisi ve sadece kendisini temsil ediyor. Bireysel girişimleri tasvip etmiyoruz" dedi. 

Kaçakçı ve şantajcı 

Matsakis, AP'de konuşan İngiltere Başbakanı Tony Blair'i protesto edince, Rum Dışişleri Bakanı Yorgo Yakovu'nun sert tepkisine hedef olmuştu. Matsakis, daha önce de Kıbrıs'taki İngiliz üssü aleyhine eylemler düzenlemişti. AP milletvekili seçilmesinin ardından hakkında antika eser kaçakçılığı ve şantaj suçlamalarıyla soruşturma açılmış, dokunulmazlığının kaldırılmasından sonra evi 3 kez aranmıştı. 



</TEXT>
</DOC>
