<DOC>
<DOCNO> 379456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonspo17.html </URL>
<DATE> 2005/09/18/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Özdemir "Çok akıllı ve iyi bir futbol oynadık" 
</HEADLINE>
<TEXT>

     Fenerbahçe Kulübü İkinci başkanı Nihat Özdemir, Beşiktaş’la yaptıkları ve 2-1 kazandıkları derbi maçla ilgili olarak, "Çok akıllı ve iyi bir futbol oynadık" dedi. 
     Özdemir, karşılaşma sonrası yaptığı açıklamada, Şampiyonlar Ligi’nde AC Milan’la yaptıkları karşılaşmada da iyi futbol oynamalarına karşın son dakikalarda yedikleri gollerle puan alamadıklarını ifade ederek, "Bugün de çok akıllı ve iyi bir futbol oynadık. İkinci yarı Beşiktaş’ın baskısıysa normaldi. Kaçırdığımız bir penaltı vardı. Yediğimiz gole de Tuncay çok güzel bir karşılık verdi. 
     3 puanla dönüyoruz ve çok mutluyuz" diye konuştu. 
     Karşılaşmanın ilk yarısında birçok gol pozisyonu yakalamalarına karşın, ikinci yarıda Beşiktaş’ın daha fazla gol fırsatı yakaladığına dikkati çeken Özdemir, şunları söyledi 
     "Bu tehlikelerin önlenmesinde, kalecimiz ve defansımızın payı büyük. Son dakikalarda kaybettiğimiz AC Milan maçının moralsizliğini, burada son dakikada attığımız golle ve elde ettiğimiz galibiyetle unuttuk. Şimdi bu moralle yolumuza devam edeceğiz. Biz 3 puan için gelmiştik, aldık gidiyoruz. Galibiyetimizi de futbolcumuz Deniz Barış’a armağan ediyoruz." 
     
     BEŞİKTAŞ YÖNETİMİNE TEPKİ 
     Nihat Özdemir, özellikle BJK İnönü Stadı’nda kendilerine yönelik küfür olduğu gerekçesiyle Beşiktaş yönetimine tepki göstererek, şöyle dedi 
     "Biz Fenerbahçe olarak, stadımızda küfrü ve sahaya yabancı madde atılmasını önledik. Tüm statlarda da böyle olmasını temenni ettik. Ama Beşiktaş seyircisine bir iki sözüm var. Yine burada başkanımıza ve Fenerbahçe’ye küfür edildi. Bu olmamalıydı. Beşiktaş tribünleriyle birkaç statta daha bu küfürlerin devam ettiğini biliyoruz. Bunun önlenmesi lazım. Biz ne Futbol Federasyonu’nun, ne de Tahkim Kurulu’nun kararlarına müdahale ediyoruz. Etmedik, etmeyeceğiz de. Bu basiretli idare tarzına Beşiktaşlı yöneticiler uymadılar. Gidip Tahkim Kurulu ile uğraşacaklarına kendi tribünleriyle ilgilenselerdi, daha doğru yaparlardı." Fenerbahçe Yönetim Kurulu üyesi Nihat Özbağı ise geçen sezonun rövanşını bir anlamda aldıklarını ifade ederek, "O yüzden memnunum. 
     İkinci yarının birkaç dakikası haricinde iyi oynadık. Galibiyeti hak ettik" dedi. 
     
     ANELKA "TAKIMIM İÇİN MUTLUYUM" 
     Fenerbahçe’nin Beşiktaş karşısında elde ettiği galibiyetin baş mimarlarından Fransız yıldız Nicolas Anelka, takımı adına çok mutlu olduğunu söyledi. 
     Anelka, kendi performansının iyi olduğunu ancak takımı başarılı olurken iyi olmanın kendisini daha mutlu ettiğine değinerek, "Ben iyi oynarsam takımım için önemli. Çok şükür ben iyi oynadım ve takım olarak da kazandık" dedi. 
     Avrupa Şampiyonlar Ligi ve Turkcell Süper Ligi’ndeki hedeflerinin sorulması üzerineyse Fransız oyuncu, "Hedeflere varabilecek gücümüz ve kalitemiz var ama futbolda her şey olabilir. Bütün hedeflerimize ulaşabilir, hiçbirine de ulaşamayabiliriz. Bizim performansımızın hep çok iyi olması lazım ki, rakiplerimize fırsat vermeyelim. AC Milan maçında bunun bir örneğini yaşadık. İyi futbolumuzu sürekli hale getirmeliyiz" diye konuştu. 
     Anelka, kendisiyle ilgili çıkan transfer haberlerinin hatırlatılması üzerineyse "Ben hala buradayım ve beni oynarken gördünüz" cevabını verdi. 
     Tuncay Şanlı ise Şampiyonlar Ligi’nde son dakikalarda kaybettiklerini, Beşiktaş’ın da son dakikada kendilerini yakaladığını kaydederek, "Galip gelmek çok önemliydi, hem moral, hem de kazanmak açısından iyi oldu, kazanmalıydık" şeklinde konuştu. 
     Volkan’ın çok iyi pozisyonları çıkardığını belirten Tuncay, ikinci yarı galibiyeti koruma adına geri çekildiklerini, ilk yarı kendilerinin, ikinci yarı rakiplerinin iyi oynadığını söyledi. 
     Tuncay, attığı gol sonrası sakatlanmasına da açıklık getirerek, "Burada tribünlerden gelen bir şey olmadı. Beşiktaş’ın seyircisiyle ilgili bir şey yok, bunu belirtmek istedim" dedi. 
     
     SERKAN "TÜM TÜRKİYE’YE İYİ BİR DERBİ İZLETTİK" 
     Fenerbahçeli futbolculardan Serkan, bütün Türkiye’ye iyi bir derbi izlettiklerini ifade ederek, "Aynı AC Milan maçının taktiği gibi oynadık ve iyi oynadığımızı düşünüyorum. Bu taktikle Anelka iyi oynadıktan sonra çok gol atarız, bugün de iyi oynadı, kendisini tebrik ederim" dedi. 
     İki takımın da çok iyi mücadele ettiğini anlatan Serkan, "Beşiktaş ikinci yarıda daha iyi oynadı, daha çok pozisyona girdi, son dakikada attığımız gol bizim AC Milan maçındaki yaşadığımızın tersi gibi oldu" ifadesini kulandı. 
     
</TEXT>
</DOC>
