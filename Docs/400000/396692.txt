<DOC>
<DOCNO> 396692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko01.html </URL>
<DATE> 2005/11/21/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Hazar petrolü Ardahan'a ulaştı... 
</HEADLINE>
<TEXT>

     Hazar petrolü, Ardahan'da bulunan Bakü-Tiflis-Ceyhan BTC Ham Petrol Boru Hattı Projesi PT-1 şantiyesine ulaştı. 
     Posof İlçesi'ne 14 kilometre uzaklıkta bulunan PT-1 şantiyesinde düzenlenen törende konuşan BTC Projesi Direktör Yardımcısı Gökmen Çöloğlu, PT-1 şantiyesinin Türkiye'deki ilk şantiyeleri olduğunu belirterek, Hazar petrolünün söz konusu şantiyeye ulaşmasının sevincini yaşadıklarını söyledi. 
     Çöloğlu, 90'lı yıllardan beri tartışılan Azeri petrolünün bu güzergahla en iyi şekilde değerlendirileceğini belirterek, şunları kaydetti 
     ''Hazar petrolü, artık tesisimize girdi. Bu çalışanların özverili emeğinin bir sonucudur. Uzun bir emeğin ardından PT-1 şantiyesine petrolün ulaşmasının sevincini yaşıyoruz. Projeye katkıda bulunan herkese çok teşekkür ediyoruz.'' Törene katılan Ardahan Valisi Murat Yıldırım ise BTC Ham Petrol boru Hattı Projesi'nin Türkiye için son derece önemli bir proje olduğuna dikkat çekerek, projenin Türkiye'yi enerji köprüsü konumuna getirdiğini söyledi. 
     Daha sonra, konuşmaların ardından alının petrol numunesi, basın mensupları ve vatandaşlara gösterildi. 
     
</TEXT>
</DOC>
