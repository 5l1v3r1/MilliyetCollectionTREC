<DOC>
<DOCNO> 375941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/siyaset/axsiy02.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Ersoy'a dava 
</HEADLINE>
<TEXT>


CHP Genel Başkanı, sahne yasağını kaldırmak için kendisinden para istediğini iddia eden sanatçı Bülent Ersoy'a 300 milyarlık dava açıyor 

EZELHAN ÜSTÜNKAYA Ankara 


CHP Genel Başkanı Deniz Baykal, sahne yasağını kaldırmak için 100 milyon lira isteyen siyasinin kendisi olduğunu iddia eden sanatçı Bülent Ersoy hakkında 300 bin YTL'lik manevi tazminat davası açıyor. Baykal, tazminat istemini, "Rüşvet dağıtmak için para istedi" ve "Görüşme İnci Baba aracılığıyla gerçekleştirildi" iddialarına dayandıracak. 

'İddialar gerçekdışı' 
Baykal'ın talimatı üzerine avukatı Şahin Mengü, Ersoy'un basında çıkan demeçleriyle televizyonlara yaptığı açıklamaların kasetlerini ayrıntılı olarak inceledi ve Baykal'la görüşmelerinde manevi tazminat miktarını 300 bin YTL olarak belirledi. Dava dilekçesinde iddialar, Ersoy'un gerçekdışı açıklamalar yaptığı belirtilerek reddedilecek. 
Davaya ilişkin olarak bugün saat 12.00'de avukatı Mengü ile birlikte Genel Merkez'de basın toplantısı düzenleyecek olan Baykal, kendisine verilen destek için kamuoyuna teşekkür edecek. Dava dilekçesi dağıtılacak. 


</TEXT>
</DOC>
