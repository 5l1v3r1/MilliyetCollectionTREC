<DOC>
<DOCNO> 398219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo05.html </URL>
<DATE> 2005/11/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Gerets ve Daum'un derbi karnesi 
</HEADLINE>
<TEXT>

     Turkcell Süper Ligi'nde Galatasaray ile Fenerbahçe arasında yarın yapılacak derbi maçla birlikte Eric Gerets ile Christoph Daum, ezeli rekabette ilk kez birbirlerine rakip olacaklar. 
     Belçikalı ve Alman teknik adamlar, Ali Sami Yen Stadı'ndaki dev maçta takımlarını galibiyete taşımanın yollarını arayacaklar. 
     
     DAUM'UN DERBİ KARNESİ 
     Fenerbahçe, kendisini son 2 sezondur şampiyonluğa taşıyan Daum yönetiminde yarın 10. derbi maçına çıkacak. 
     Sarı-lacivertliler, Daum yönetiminde yaptığı 9 derbi maçta 4 galibiyet, 3 yenilgi, 2 beraberlik aldı. 
     Daumlu Fenerbahçe, 2003-2004 sezonunda Galatasaray ve Beşiktaş ile ilk yarıda yaptığı maçlardan 2-2'lik skorlarla berabere ayrılırken, sezonun ikinci yarısında Kadıköy'de Galatasaray'ı 2-1, Dolmabahçe'de de Beşiktaş'ı 3-1'lik skorlarla yendi. Fenerbahçe, geçen sezon ise Daum yönetiminde rakip sahalarda yaptığı derbi maçlarda Beşiktaş'a 2-1, Galatasaray'a ise 1-0 yenildi. Kadıköy'deki maçlarda ise Beşiktaş'a 4-3 mağlup olurken, Galatasaray'ı 1-0 yendi. 
     Daumlu Fenerbahçe, bu sezon yaptığı ilk derbide ise Beşiktaş'ı Dolmabahçe'de 2-1 yenmeyi başardı. 
     Öte yandan, Alman teknik adamın, 24'ü Beşiktaş, 9'u da Fenerbahçe'nin başında olmak üzere Türkiye'de çıktığı toplam 33 derbi maçta, çalıştırdığı takımlar 10 galibiyet, 15 yenilgi, 8 beraberlik elde etti. 
     
</TEXT>
</DOC>
