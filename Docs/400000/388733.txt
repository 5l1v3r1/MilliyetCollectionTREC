<DOC>
<DOCNO> 388733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/spo05.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erhan Bana iftira atıyorlar 
</HEADLINE>
<TEXT>


Almanya'daki bahis iddialarında adı geçen Konyasporlu Erhan Albayrak, "İsmimi lekelemeye çalışıyorlar. Benim pislikle işim yok" dedi 

SÜLEYMAN ELÇİN DHA 


Almanya'da patlayan bahis skandalında ismi geçen Konyasporlu Erhan Albayrak suçlamaları reddetti, kendisine iftira atıldığını söyledi. Milliyet'in adım adım takip ettiği konu hakkında açıklamalar yapan Albayrak, Berlin Eyalet Mahkemesi'nin dava dosyasında geçen iddiaların asılsız olduğunu savundu. 
Ankaragücü - Galatasaray maçından önce Başkent ekibinin yenilmesi için kendisine 15 bin euro gönderdiği iddia edilen Hırvat kardeşler Ante ve Milan'ı tanımadığını kaydeden Albayrak, şöyle konuştu 
"Milliyet Gazetesi'nde adımı görünce çok şaşırdım. Hiçbir zaman şike olaylarına girmedim. Bana iftira atıyorlar. Benim pislikle uğraşacak vaktim yok. İsmimi lekelemeleye çalışıyorlar. O maçta ilk 18'de bile yoktum. Futbol hayatım boyunca ne maç sattım, ne para aldım. Avukatlarım aracılığıyla o iki kardeş için Berlin Eyalet Mahkemesi'ne iftira atmaktan suç duyurusunda bulundum. Bu maçta çok fazla para kaybettiklerini öğrendim. Böyle iki serserinin açıklama yapması, Türk ve Alman futbolu için bir çirkinliktir." 

'İlgim yok' 

MUHAMMET KAÇAR DHA 

Çaykur Rizesporlu Ergin Yücetaş, Erhan Albayrak'ın kadroda yer almaması üzerine şike önerisini son anda geri çevirdiği iddiaların gerçeği yansıtmadığını açıkladı. Kendisi hakkında suçlamada bulunan kişilerle ilgili yasal yoldan hakkını arayacağını vurgulayan Ergin, "Bu iddialarda bulunan kişiyi tanımam, sadece bir kez televizyonda gördüm. Böyle bir şeyi nereden, nasıl çıkardılar anlamış değilim. Asılsız iddialar. Sözü edilen maçta oynadım. Ama bu karşılaşma öncesinde Erhan Albayrak'ın da bana bu yönde veya başka şekilde hiçbir telkini olmadı. Beni bu olayın içine kim karıştırdı, bilmiyorum" dedi. 

Federasyon takipte 

Şike ve bahis skandalına adı karışan Ankaragücülü iki eski futbolcuyla ilgili Hukuk Kurulu harekete geçti. Futbol Federasyonu Başkanvekili Şekip Mosturoğlu, "Basında çıkan haberleri ihbar kabul ediyoruz. Hukukçularımız konuyu inceliyorlar. Federasyon olarak gereğini yaparız" dedi. Berlin Eyalet savcılığı iddianamesinde 10 Nisan 2004'teki Ankaragücü - Galatasaray maçının da gündeme gelmesinin ardından gerekirse Alman federasyonuyla temasa geçebileceklerini belirten Mosturoğlu, "Federasyonumuz bu tarz etik olmayan faaliyetlerle savaşmaya kararlıdır" diye konuştu. 

Bıçak gibi kesti 

Futbol Federasyonu Başkanı Levent Bıçakcı, Erdemir LTD şirketiyle yapılan araç kiralama sözleşmesini fesh etti. Süper Lig hakemlerinden Orhan Erdemir ile Yalovaspor'un hocası Cihat Erbil'in ortaklaşa kurdukları turizm şirketinin federasyona araba kiraladıklarının Milliyet tarafından ortaya çıkarılmasından sonra Bıçakcı'nın talimatıyla sözleşme yürürlükten kaldırıldı. 
Faal bir teknik adam ve hakemin federasyan ile ticari bir ilişki içine girmesini etik bulmayan Bıçakcı'nın, hakemlerin büyük kentlerdeki transfer ihtiyacının karşılanması için uluslararası kimliğe sahip araç taşıma firmalardan teklif alınmasını istediği kaydedildi. 


</TEXT>
</DOC>
