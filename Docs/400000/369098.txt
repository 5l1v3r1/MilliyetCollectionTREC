<DOC>
<DOCNO> 369098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/ekonomi/eko05.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi'nin satışına onay 
</HEADLINE>
<TEXT>



Bankacılık Düzenleme ve Denetleme Kurumu BDDK , Çukurova Grubu'nun mülkiyetindeki Yapı Kredi Bankası hisselerinin Koç Finansal Hizmetler'e devri için yapılan başvuruyu onayladı. Hisse devrinin 30 gün içinde yapılmasının öngörüldüğü bildirildi. 

Yüzde 57.42 hisse 
Yetkililerden alınan bilgiye göre, kurulun dünkü toplantısında tarafların geçen hafta yaptığı başvuru ele alınarak sonuçlandırıldı ve hisse devrine izin verildi. 
Yapı Kredi Bankası'nın yüzde 44.53 hissesi Çukurova Grubu şirketlerinin elinde bulunuyor. Bu pay ve TMSF'nin elindeki yüzde 12.89 payla birlikte yüzde 57.42 Yapı Kredi Bankası hissesi, Koç Holding ve İtalyan Unicredito'nun yarı yarıya ortaklığı olan Koç Finansal Hizmetler'e satışı için 31 Ocak'ta hisse devir sözleşmesi imzalanmıştı. 
Bu kapsamda yürütülen inceleme ve görüşmeler sonucunda da 8 Mayıs'ta Çukurova Holding'in çeşitli Çukurova Grubu şirketleri ve Mehmet Emin Karamehmet ile Koç Finansal Hizmetler ve Koçbank Nederland N.V. arasında nihai satış sözleşmesi imzalanmıştı. 


</TEXT>
</DOC>
