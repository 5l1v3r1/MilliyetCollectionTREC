<DOC>
<DOCNO> 350455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur34.html </URL>
<DATE> 2005/06/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Sürücü kalp krizi geçirdi, öğretmen direksiyona geçti ama başaramadı 
</HEADLINE>
<TEXT>

     Ergün AYAZ DHA 

      İZMİT’te dün akşam meydana gelen ve bir öğretmen ile sürücünün hayatını kaybettiği, 7 öğrencinin yaralandığı servis otobüsü kazasında, fizik öğretmeni Hamit Özsoy’un öğrencilerini kurtarmak için canını verdiği ortaya çıktı. Öğrenci ifadeleri ve görgü tanıklarına göre, sürücünün kalp krizi geçirdiğini gören ve birkaç koltuk arkada oturan fedakar öğretmen hemen şoför mahalline giderek direksiyonu kontrol etmeye çalıştı. Ancak otobüsün ağaca çarpmasını önleyemedi. Otobüsün ağaca çarpmayıp yolun karşısına geçmesi halinde ise kazanın bir faciaya dönebileceği belirtildi. 
     Dün saat 16.30'da Tüysüzler Mahallesi’nde meydana gelen kazada, 49 yaşındaki Hasan Aytürk yönetimindeki 41 EN 451 plakalı servis otobüsü, yokuş aşağı inerken Fatih Caddesi bağlantı yolunda ağaca çarptı. Otobüste bulunan Özel Atafen Lisesi Fizik Öğretmeni 55 yaşındaki Hamit Özsoy, 49 yaşındaki otobüs sürücüsü Hasan Aytürk öldü, 7 öğrenci de yaralandı. Normal dönemlerde Yahyakaptan Mahallesi’ne giden bu servis aracında 20 civarında öğrenci olduğu, öğretim yılının son günleri olması nedeniyle dün sadece 7 öğrencinin servise bindiği öğrenildi. 
     
     SÜRÜCÜ KALP KRİZİ GEÇİRMİŞ 

     Kazanın, otobüsün freninin boşalmasından kaynaklandığı sanılırken, yaralı öğrencilerin ifadelerinin yanı sıra hastanedeki ölüm raporundan, otobüs sürücüsü Hasan Aytürk’ün direksiyon başında kalp krizi geçirmesinden kaynaklandığı anlaşıldı. Hasan Aytürk’ün cesedinde yapılan araştırmada da ölüm nedeninin kalp krizi olduğu kesinlik kazandı. 
     Yaralı öğrenciler de, otobüs yokuş aşağı inerken sürücünün birden direksiyonun üzerine yığıldığını ve aracın kontrolsüz kaldığını belirtirken, birkaç koltuk arkada oturan öğretmen Hamit Özsoy’un bu durumu görüp hemen şoför mahalline koştuğu ve direksiyonu kontrol etmeye çalıştığı anlaşıldı. Ancak sürücüyü yerinden kaldıramadığı için bu birkaç saniyelik zaman dilimi içinde frene de basamadığından aracın ağaca çarptığı ortaya çıktı. 
     Öğretmen Hamit Özsoy’un öğrencilerini kurtarmak için canını verdiğini belirtilirken, olay yerinde inceleme yapan uzmanlar, Eğer öğretmen şoför mahalline gitmeseydi belki arkadaki öğrenciler gibi kazayı hafif şekilde atlatabilirdi. Bir başka ihtimal ise, araç yolun karşısına geçmiş olsaydı, ana caddeden geçen araçlarla çarpışır ve daha büyük bir facia yaşanmış olabilirdi'' dediler. 
     
     OKULDA GÖZYAŞI SEL OLDU 

     Milli Eğitim camiasının sevilen öğretmenlerinden olan Hamit Özsoy için bugün Atafen Lisesi’nde tören düzenlendi. Okul Kurucusu Mehmet Tüysüz konuşurken gözyaşlarını tutamadı. Okul yöneticileri, öğretmen ve öğrenciler de gözyaşlarına boğuldu. Konuşmalarda örnek bir öğretmen olduğu belirtilen Hamit Özyoy’un cenazesi daha sonra öğle namazının ardından Yahyakaptan Mahallesi Camii’nde kılınan cenaze namazından sonra Ketenciler Köyü’nde toprağa verildi. 
     

     
</TEXT>
</DOC>
