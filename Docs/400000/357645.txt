<DOC>
<DOCNO> 357645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy07.html </URL>
<DATE> 2005/07/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Meclis'te AKP-CHP gerginliği 
</HEADLINE>
<TEXT>

     İktidarın bir an önce tatile sokmak istediği Meclis'te gerginlik devam ediyor. CHP eleştirdiği içtüzük değişikliğinin iptali için Anayasa Mahkemesi’ne başvurdu. 
     Yapılan içtüzük değişikliğini "anti demokratik" olarak nitelendiren CHP'liler, dün Meclis'teki Genel Kurul çalışmalarından çekildi. 
     Yeni içtüzüğe göre, bazı tasarı ve teklifler temel yasa yöntemiyle hızlı bir şekilde görüşülecek. Tek tek maddeler hakkında konuşulmayacak, 30'ar maddeden oluşan bölümler hakkında toplam 10 dakika konuşulabilecek. Her madde için iki önerge verilebilecek. 
     Yapılan değişikliğe tepkili olan CHP’liler sabah saatlerinde bir başka süprizle karşılaştılar. AKP'nin gündeme alınmasını istediği 90 maddelik Belediyeler Yasa Tasarısı için verilebilecek 180 önergenin de AKP grubu tarafından doldurulduğunu öğrendiler. 
     Bu gelişme üzerine bir kez daha olağanüstü grup toplantısı yapıldı. Temel yasa yöntemiyle görüşülecek konularda Meclis çalışmasına katılmama kararı alındı. 
     CHP sözcüleri, tepkilerini ve aldıkları kararı Genel Kurul'da açıkladılar. Oya Araslı, "bizi susturmak istiyorsunuz. 30 madde 10 dakikada nasıl anlatılır Kürsüye gelen gözlerimin içine bak. Ne söylediğimizi anlarsın’ mı desin" dedi. Hasan Fehmi Güneş, " evcilik oynar gibi demokrasicilik oynanmaz. Biz bu oyuna gelmeyeceğiz" dedi. 
     Konuşmaların ardından CHP'liler hep beraber Genel Kurul'u terkedip, basın toplantısı salonunda buluştular. 
     CHP Grup Başkanvekili Haluk Koç, demokrasimiz hızlı trene bindirilmiştir. Sonuç Pamukova'da bellidir. Halkla sokakta buluşacağız. Sesimizi halka sokakta duyuracağız" dedi. 
     CHP eleştirdiği içtüzük değişikliğinin iptali için Anayasa Mahkemesi’ne de başvurdu. 
     
</TEXT>
</DOC>
