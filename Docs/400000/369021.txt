<DOC>
<DOCNO> 369021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo44.html </URL>
<DATE> 2005/08/11/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Futbol Federasyonu Tahkim Kurulu Fenerbahçe'nin itirazını reddetti... 
</HEADLINE>
<TEXT>

     Futbol Federasyonu Tahkim Kurulu, Fenerbahçe’nin, Profesyonel Futbol Disiplin Kurulu’nun PFDK verdiği 1 maç seyircisiz oynama cezasına itirazını oyçokluğuyla reddetti. 
     Futbol Federasyonu’nun Levent’teki binasında gerçekleştirilen toplantının ardından açıklama yapan Tahkim Kurulu Başkanı Selçuk Öztek, Fenerbahçe’nin PFDK tarafından verilen 1 maç seyircisiz oynama cezasına itirazını oyçokluğuyla reddettiklerini söyledi. 
     Toplantıda karşı oy kullanan üye Samim Ünan’ın cezanın 250 bin YTL para cezasına çevrilmesini istediği bildirildi. 
     Toplantının ardından yapılan yazılı basın açıklamasında ise şu görüşlere yer verildi 
     "Futbol Disiplin Talimatı’nın 55. maddesindeki düzenleme asıl olarak Futbol Federasyonu’nun bir an öne karar vermesine ilişkin olup, diğer bir ifade ile bu süre federasyonun iç işleyişini ilgilendirmektedir. Bu nedenle Fenerbahçe Kulübü’nün, Disiplin Kurulu’nun ceza verme yetkisinin ortadan kalktığına yönelik iddiası yerinde görülmemiştir. Kaldı ki, uyuşmazlık konusu karşılaşma müsabakaların başlamasına çok yakın bir tarihte oynanmış, Disiplin Kurulu, Fenerbahçe Kulübü’nün savunmasını vermesini takip eden gün kararını vermiştir. Bu nedenle federasyonun iç işleyişine yönelik olan karar verme süresi amaçlanan şekilde işlemiştir. Bunun yanında dosya münderecatından yaralama olayının statta gerçekleştiği, emniyet kuvvetlerince düzenlenen tutanaklarda çok sayıda biletsiz seyircinin kontrolsüz olarak stada girişinin sağlandığı, bu konuda kulüp tarafından herhangi bir tedbirin alınmadığı kanaatine ulaşılmıştır. 
     Açıklanan nedenle kontrolü yapılmadan alınan seyircilerin birinin stat içinde gerçekleştirmiş olduğu yaralama eylemi nedeniyle Fenerbahçe Kulübü’nün ev sahibi ekip olarak gerekli özeni göstermediği kanaatine varılmıştır. Yapılan müzakereler neticesinde PFDK’nın verdiği 1 resmi müsabakayı seyircisiz oynama cezasında yasa ve talimatlara bir aykırılık görülmediğinden, Samim Ünan’ın cezanın 250 bin YTL para cezasına çevrilmesi şeklindeki karşı oyu ile, oyçokluğuyla itirazın reddine karar verilmiştir." 
     
</TEXT>
</DOC>
