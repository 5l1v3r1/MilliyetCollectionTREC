<DOC>
<DOCNO> 365866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy01.html </URL>
<DATE> 2005/07/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
YAŞ yarın toplanıyor... 
</HEADLINE>
<TEXT>

     Yüksek Askeri Şura YAŞ , Türk Silahlı Kuvvetleri TSK personelinin terfi ve emeklilik durumları ile gündemdeki diğer konuları değerlendirmek üzere Başbakan Recep Tayyip Erdoğan'ın başkanlığında yarın toplanacak. 
     YAŞ'ın ağustos ayı olağan toplantısı, Genelkurmay Başkanlığı Karargahı'ndaki Çakmak Salonu'nda yapılacak. 
     Toplantıya, Başbakan Erdoğan'ın yanı sıra Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Hava Kuvvetleri Komutanı Orgeneral Halil İbrahim Fırtına, Jandarma Genel Komutanı Orgeneral Fevzi Türkeri, 1. Ordu Komutanı Orgeneral Hurşit Tolon, 2. Ordu Komutanı Orgeneral Şükrü Sarıışık, 3. Ordu Komutanı Orgeneral Orhan Yöney, Ege Ordu Komutanı Orgeneral Işık Koşaner, Genelkurmay İkinci Başkanı Orgeneral İlker Başbuğ, Kara Kuvvetleri Komutanlığı Kurmay Başkanı Orgeneral Fethi Remzi Tuncel, Donanma Komutanı Oramiral Yener Karahanoğlu, Harp Akademileri Komutanı Orgeneral Faruk Cömert ile Kara Kuvvetleri Eğitim ve Doktrin Komutanı Orgeneral İsmail Koçman katılacak. 
     Şura üyeleri, yarın öğle saatlerinde Başbakan Erdoğan'ın başkanlığında Anıtkabir'i ziyaret edecek. 
     YAŞ toplantısında, bir üst rütbeye yükselecek general ve amirallerle general ve amiralliğe yükselecek albayların durumu görüşülecek. 
     Toplantıda, rütbelerinde bekleme süreleri bir yıl uzatılacaklar ve uzatılanlar ile kadrosuzluk nedeniyle emekliye ayrılacakların durumları da ele alınacak. 
     TSK'yı ilgilendiren diğer konuların da görüşüleceği toplantıda, çeşitli nedenlerle TSK ile ilişikleri kesilecek personelin durumunun da ele alınması bekleniyor. 
     YAŞ olağan toplantısı, 4 Ağustos Perşembe günü sona erecek. 
     Şurada alınan kararlar, Cumhurbaşkanı Ahmet Necdet Sezer'in onayına sunulduktan sonra kamuoyuna açıklanacak. 
     
</TEXT>
</DOC>
