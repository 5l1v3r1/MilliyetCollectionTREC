<DOC>
<DOCNO> 369540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo14.html </URL>
<DATE> 2005/08/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Serbest güreşte M.Sait Bingöl finale yükseldi... 
</HEADLINE>
<TEXT>

     
     Bahri Okumuş Bildiriyor 


     UNIVERSIADE 2005'te güreş müsabakalarına serbest stilde 4 sıkletteki müsabakalarla başlandı. 
     Karşıyaka'daki Özel Yamanlar Lisesi Spor Salonu'ndaki müsabakaların ilk gün sabah seansında mindere çıkan 4 Türk güreşçisinden yalnızca 120 kiloda M.Sait Bingöl, rakiplerini yenerek finale yükselmeyi başardı. 
     Sait Bingöl, ön elemede Moğol Batmunkh'i 2-0 1-0, 6-0 , çeyrek finalde Belarus'dan Alexei Mastsiapanau'yu 2-1 0-3, 1-0, 4-0 , yarı finalde de Gürcü David Otiashvili'yi 2-0 1-0, 3-0 yenerek finale çıkmayı başardı. 
     Bingöl, akşam seansındaki final müsabakasında, Rus Andrey Voronin ile altın madalya mücadelesi yapacak. 
     55 kiloda Ramazan Demir, ön eleme turunda Pakistanlı Mahmood Nasır'ı teknik üstünlükle yenmesine karşın, 2. turda Japon Seshito Shimizsu'ya 2-0 0-1, 1-1 yenilerek elendi. 
     66 kiloda Abdullah Çakmak, ön elemede Japon Kazuhiko Ikematsu'yu 2-1 0-2, 1-0, 3-3 yenmeyi başardı. Ancak Ermeni rakibi Arshak Hayrapetyan'a 2. turda 2-1 0-4, 1-0, 1-5 yenilen Çakmak elendi. 
     84 kiloda Gökhan Yavaşer ise ilk karşılaşmasında Iraklı Watheq Mustaf'ı teknik üstünlükle, 2. turda ABD'li Chris Pendleton'u 2-0 1-0, 4-0 sayıyla yendi. Çeyrek finalde Ukraynalı Oleg Kushnir'e 2-0 0-1, 0-1 yenilen Yavaşer, akşam seansında bronz madalya için repesaj müsabakalarına çıkacak. 
     
</TEXT>
</DOC>
