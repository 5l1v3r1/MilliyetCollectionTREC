<DOC>
<DOCNO> 362528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur32.html </URL>
<DATE> 2005/07/19/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Silivri'de kumarhaneye dönüştürülen villalara operasyon 
</HEADLINE>
<TEXT>

     Silivri’de kumarhaneye dönüştürülen 2 villaya düzenlenen operasyonda, kumar oynattıkları ve oynadıkları belirlenen 68 kişi yakalandı. 
     İstanbul Valiliği Basın ve Halkla İlişkiler Müdürlüğü’nden yapılan açıklamada, Silivri Gümüşyaka beldesinde bulunan 3 katlı özel yapılmış 2 villanın, kumarhaneye dönüştürüldüğüne dair ihbar alındığı belirtildi. 
     İstihbarat timlerince doğruluğunun teyit edilmesi ve arama kararı alınmasına istinaden dün saat 24.00’te İstanbul İl Jandarma Komutanlığı’nca bu villalarda arama yapıldığı kaydedilen açıklamada, villa önünde ve otopark bölgesinde gözcüler olduğu, villanın dışını ve içeride kumar oynanan mekanları gösteren 15 kameradan oluşan güvenlik sistemi bulunduğunun görüldüğü bildirildi. 
     Açıklamada, daha sonra şöyle denildi 
     "2 villanın bodrum katlarının alttan bir koridor ile bağlantılı olduğu, 10 adet slot makinesi, 2 adet poker, 2 adet black jack, 2 adet rulet makinesi, bol miktarda iskambil kağıdı, oyun pulları, 496 YTL, 150 Avro, 30 bin 180 Dolar paranın bulunduğu görülmüştür. 
     Cihat D’ye ait ruhsatsız Smith Wesson 6 fişekli tabanca ile Cuma B’ye ait ruhsatsız Jeriko marka 9 milimetre çapında tabanca ele geçirilmiştir. 
     Aramalarda 2 villanın içinde 47’si kumar oynayan, 21’i kumarhanede çalışan toplam 68 şahıs yakalanmıştır. 
     Kumarhane işletmecisi Fethi Ç. ile Mehmet Emin A. kumar oynanması için yer ve imkan sağlamaktan, ruhsatsız tabancası olan Cihat D. ile Cuma B. ise 6136 sayılı kanuna muhalefet suçundan gözaltına alınmıştır. 
     Kumarhanede yakalanan şahıslardan Ahmet K’nın Mehmet B adına sahte kimlik bulundurduğu, bakaya olduğu için bu yönteme başvurduğu tespit edilmiştir. 
     Ayrıca Ahmet A’nın mühür fekkinden Sarıyer polisince arandığı tespit edilmiş, şahıs gözaltına alınmıştır." Kumar oynayanlara 100 YTL idari para cezası kesildiği ifade edilen açıklamada, gözaltına alınanların bugün adliyeye gönderileceği belirtildi. 
     Açıklamada, İstanbul İl Jandarma Komutanlığı’nın, emniyet ve asayiş ile kamu düzeninin devamının sağlanması amacıyla her türlü suç ve suçlularla mücadelesini aralıksız sürdürdüğü vurgulandı. 
     
</TEXT>
</DOC>
