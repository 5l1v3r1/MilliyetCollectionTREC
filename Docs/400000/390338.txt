<DOC>
<DOCNO> 390338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/spor/ysenay.html </URL>
<DATE> 2005/10/28/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Geliş gidiş 
</HEADLINE>
<TEXT>



Futbol dünyamız kargaşa dolu günler yaşarken, bu sezon ve gelecek yıllar adına "karanlık bulutlar" görünüyor ufukta... 
Beşiktaş'ta önü arkası belirsiz bir teknik adam kıyımı tüm insafsızlıklarla devam etmekte... Futboldan sorumlu yöneticiler takımı çekip, çevirecek usta ayaklı futbolcular bulup, transfer edeceğine, "sihirbaz bir teknik adam" avcılığı için koşuşup, durmaktalar. Halbuki defansı delik deşik, orta sahasında oyunu regüle edip, hücum rotalarını belirleyecek futbolculardan yoksun bir oyuncu kalabalığı ile nereye kadar yol alabilirsiniz ki Tümer, Fatih Terim'le olduğu zaman milli formada şenlikler içinde topla oynaşan ve Türkiye'nin hayat bulduğu gol sayılarını imzalayan bir "futbol kahramanı" oluyor da, niçin siyah-beyazlı formayla yarışırken "karalara bürünmüş bir oyuncu" emareleri sergiliyor Futboldan sorumlu sayın Kıvanç Oktay'ın bu konuda bilimsel bir izahi olabilir mi dersiniz İbrahim Toraman da öyle... Alpay'la birlikte milli takımın savunmasında harikalar yaratıyor. Ama aynı İbrahim'i, Beşiktaş'ta izlerken darmadağınık bir futbol kılıksızlığı içinde görüyorsunuz. 
Del Bosque'yi yetersiz görüp, gönderenler tam Rıza Çalımbay doğrusuyla el sıkışmışlarken, birden onun da vizyonsuz olduğunda karar kılarak Rıza hocayı gitmek zorunda bırakıverdiler. Baylar, siz futbolda teknik adam değerlerinin bir takım için "yüzde yirmi civarında" bir kıymet ifade ettiğini, kalan yüzde 80'nin ise ancak iyi futbolcular ve "doğru yöneticilerle" elde edilebileceği gerçeğinin farkında mısınız Futboldan sorumlu koltuğa bu işten gerekli nasibi almamış, yani futbol oyununu "çok seyretmiş, ama hiç denememiş" kişilerle asla yürüyemeyeceğini hiç mi bilmezsiniz Ama şimdiki moda bu "parayı veren düdüğü çalar" furyası sarıp sarmalamış futbolumuzu... Yalnız Beşiktaş'ta değil, sezon başından beri "hazan yaprağı gibi" dökülen diğer takımlar da öyle... Hepsinin futbol direksiyonunda teknik kulübeyi de yönetmeye çalışan "işi bilmezler" cirit atıp, durmaktalar. Ama iş TV ve spor sayfalarına laf yetiştirmeye gelince maşallah beyanatların çoğu "zehir zemberek", ama içleri bomboş ve ortalık karıştırıcı maalesef... 
Neyse şimdilerde sayısız yabancı arayışı yanında Tigana ile işi bitirmeye çalışmaktaymış sayın Başkan Yıldırım Demirören... İyi de, keşke Tigana'nın futbolcu vasıflarına biraz yaklaşan bir oyuncu bulup, getirseydiniz sayın Demirören... Bakın o zaman çok daha faydalı olurdunuz siyah-beyazlı formaya... Ama bilinen kariyeriyle Beşiktaş'a teknik patron tayin edeceğiniz yabancının uçak biletini lütfen "geliş-gidiş" alınız. Çünkü bu gereklilik öylesine açık ve net görünmekte ki, sanırım sadece sizler göremiyorsunuz Beşiktaş'taki soyunma odasının bu acı gerçeklerini. 


</TEXT>
</DOC>
