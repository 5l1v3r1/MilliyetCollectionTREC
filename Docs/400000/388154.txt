<DOC>
<DOCNO> 388154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/yas05.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Birkaç aylık evli çifti kaza ayırdı 
</HEADLINE>
<TEXT>


Çobançeşme'de sürücü İlker Tutak, yol işçilerine çarptı. Tutak ve Sefer Koyuncuoğlu can verdi 

MUTLU BOZDAĞ İstanbul 

Bakırköy'de, karayolunda çalışmaları tamamlayıp dubaları toplayan temizlik ekibine çarpan otomobilin sürücüsü İlker Tutak ile 1 işçi öldü, 2 kişi yaralandı. 
Tutak'ın ölmediğini sanan ve gözlerini açmasını isteyen eşi "İlkerim bebeğim ne oldu, iyi misin " diyerek gözyaşı döktü. 

Dubaları topluyorlardı 
D 100 Karayolu Çobançeşme Mevkii'ndeki yol ortasında yer alan bariyerler arasında dün gece çalışma yapan işçiler, sabaha karşı saat 4 sıralarında işlerini bitirerek toparlanmaya başladı. 
Dubaları toplamaya başlayan Sefer Koyuncuoğlu'na, Topkapı yönüne giden Tutak'ın kullandığı otomobil çarptı. Araç daha sonra da işçilerin kullandığı Adil Koyuncuoğlu yönetimindeki kamyonete arkadan vurdu. 
Çarpmanın etkisiyle kayan kamyonet, önünde bulunan bir kamyona çarptı. Bariyerlere çarparak durabilen otomobilin çarptığı Sefer Koyuncuoğlu 50 ile sıkıştığı araçtan itfaiyenin yardımıyla çıkarılan Tutak 28 hayatlarını kaybetti. Koyuncuoğlu'nun oğlu Adil Koyuncuoğlu ile Hamza Yalçın da yaralandı. 
Bir ilaç firmasında çalışan Tutak'ın eşi Neşe Tutak ise kazayı yara almadan atlattı. Kaza sonrası eşinden gözlerini açmasını isteyen Tutak, hastanede eşinin ölüm haberini alınca fenalaştı. Tutak çiftinin yeni evlendiği ve bir arkadaşlarını ziyaretten Kadıköy'deki evlerine dönmek üzere yola çıktıkları öğrenildi. 


</TEXT>
</DOC>
