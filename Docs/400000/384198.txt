<DOC>
<DOCNO> 384198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko38.html </URL>
<DATE> 2005/10/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Kalpaklıoğlu Yeni ürünler yaratacağız 
</HEADLINE>
<TEXT>

     Yaşar Holding Yönetim Kurulu Başkanı Feyhan Kalpaklıoğlu, genç nüfusa iş yaratmanın Türkiye'de de, dünyada da önemli, sorunlu alan olduğunu bildirdi. 
     Kalpaklıoğlu, Yaşar Boya ve Kimya Grubu'nun yayın organı ''Dyorum Dergisi''nin Eyül ayı sayısındaki sunuş yazısında ''Genç nüfusa yeni iş yaratmanın dünyada olduğu kadar Türkiye'de de önemli, sorunlu alan'' olduğunu belirtti. 
     Bu sorunun ne yalnızca devletin ne de sadece özel sektörün tek başına halledeceği bir konu olmadığını belirten Kalpaklıoğlu, ''yeni işyerleri ve iş yaratma sosyal duyarlılığı olan herkesin birlikte elini taşın altına koyması gerektiğini'' kaydetti. 
     DİE Mayıs ayı Hane Halkı İşgücü Anketi HİA Sonuçları'na göre Türkiye'de işsizlik oranının yüzde 9.2 olduğunu bildiren Feyhan Kalpaklıoğlu, şöyle dedi 
     ''Geçen yılın aynı dönemi ile karşılaştırıldığında işsiz sayısı 25 bin kişi artmış. Bu rakamların en çarpıcısı da genç işsizlik oranı yüzde 17.6. Türkiye'deki genç nesil, geleceğimizin güvencesi... Pek çok ülkenin hızla yaşlandığı bir dünyada bu büyük potansiyeli kullanamıyoruz, onları atıl bırakarak verimliliği ve üretkenliği kullanamıyoruz. Bu noktada müteşebbis kişilere, üniversitelere ve eğitim kurumlarına önemli görevler düşüyor. Genç nüfusu üretken meslek sahibi hale getirmeli, gençlerin yetkinliklerini artırmalı ve onları sisteme katmalıyız.'' 
     
     YENİ ÜRÜNLER YARATMA ATAĞI 
     Son günlerde DYO markamızla yeni ürünler yaratma atağında olduklarını ifade eden Feyhan Kalpaklıoğlu, görüşlerine şöyle devam etti 
     ''Ar-Ge tarafından yapılan çalışmalar, ektiğimiz tohumlar meyvelerini vermeye başladı. 21. yüzyılda şirketlerin başarısı sahip oldukları teknoloji ve bilgiye bağlı. Bilginin ve global işgücünün hızlı akışı ile şirketler güçlerini koruyacaklar ve yükselecekler ya da kaybedecekler. Bu değişen çağda, DYO yeni teknolojiler ve araştırmalarıyla, pazarlarda yerini koruma konusunda ciddi çalışmalar sürdürüyor. Nanoteknoloji, bilgiye dayalı ekonominin geleceğidir. Yaşar Boya ve Kimya Grubu Ar-Ge'sinin geliştirdiği nanoteknolojik boyalar Avrupa'da da ilklerin arasında. Yaşar Boya ve Kimya Grubu tasarıma verdiği önem ve yatırım ile Türkiye'de nanoteknoloji devrini başlatmanın mutluluğunu yaşıyor.'' 
     
     YENİ İŞ SAHALARI 
     Hedeflerinin ''ileri teknolojileri yeni ürünlere dönüştürebilmek ve yeni iş sahaları oluşturarak yeni işler yaratmak'' olduğunu kaydeden Kalpaklıoğlu, şunları ifade etti 
     ''Unutmayalım ki, Ar-Ge, rekabet gücünün artması ve verimlilik demek, dolayısıyla yeni iş yaratmanın kalbidir. Geleceğe yaptığımız yatırım, sadece bir başlangıç. Biz üzerimize düşen görevi yerine getirmenin mutluluğunu yaşıyoruz. Ve daha da fazlasını yapacağımızın inancıyla mücadelemizi sürdürüyoruz.'' 
     
</TEXT>
</DOC>
