<DOC>
<DOCNO> 355636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonsiy02.html </URL>
<DATE> 2005/06/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CHP, "çifte vatandaş krizi"nin peşini bırakmıyor... 
</HEADLINE>
<TEXT>

     Almanya’da yaşayan ve bu ülke vatandaşı olan yaklaşık 50 bin kişinin, 2000 yılından sonra gizlice Türk vatandaşlığına geçmeleri yüzünden başları derde girdi. Alman yasalarının çifte vatandaşlığı kabul etmemesi nedeniyle 50 bin kişi yabancılar statüsüne geçerek büyük hak kayıplarına uğrama tehlikesiyle karşı karşıya kalırken, CHP milletvekilleri ardarda verdikleri soru önergeleriyle sorunu TBMM gündemine taşıdı. 
     Türkiye ile Almanya arasında yaşanan çifte vatandaş krizi ilk olarak CHP İzmir Milletvekili Ahmet Ersin’in verdiği üç soru önergesiyle gündeme geldi. Ersin’in ardından Malatya Milletvekili Muharrem Kılıç da "Almanya’da yaşayan vatandaşlara 30 Haziran tarihine kadar süre verildiğinden geri dönüşlerinde sorun yaşayacaklarını düşünerek yurda gelmek istemediklerine" işaret ederek, İçişleri Bakanı Abdülkadir Aksu’nun yanıtlaması istemiyle bir soru önergesi verdi. Önergesinde, Almanya’da yaşayan vatandaşların çifte vatandaşlık sorununun, Alman hükümetiyle görüşülerek giderilmesiyle ilgili neler yapıldığının açıklanmasını isteyen Kılıç, Aksu’ya şu soruları yöneltti 
     "-Alman vatandaşlığına geçmiş olan kişilerin, Türk vatandaşı olmak üzere 1 Ocak 2000 tarihinden sonraki başvurularında Alman yasalarının çifte vatandaşlığı kabul etmediği, Türk vatandaşlığına geçmeleri durumunda Alman vatandaşlığını kaybedebilecekleri kendilerine hatırlatılmış mıdır 
     -Görevini yeterince yapmayan ve çifte vatandaşlık statüsüne geçirilen vatandaşları Alman yasalarının hükümleri hakkında açıklama yapmayan yetkililer hakkında herhangi bir işlem yapılmış mıdır 
     -17 Aralık 2004’de AB giriş sürecimizin başladığını şenlik havası içinde açıklayan hükümetin bakanı olarak Alman vatandaşlığı düşürülen bu vatandaşlarımızın sorunlarının çözümü noktasında bakanlığınızca neler yapılmıştır Sayın bakanlığınızca Nisan 2005’de Alman Hükümeti yetkilileri ile yapılan görüşmelerden olumlu bir netice alınmış mıdır 
     -Almanya’da yaşayan büyük bir toplum kesimini ilgilendiren bu sorunu Türk ve Alman hükümetleri olarak bir an önce çözüme kavuşturmak için bir çalışma var mıdır " 
     
     TELKİN VE TAVSİYEDE BULUNMADIK, TEŞVİK ETMEDİK 
     Daha önce Ahmet Ersin’in bu konudaki bir soru önergesini yanıtlayan İçişleri Bakanı Abdülkadir Aksu, sorunun çözümü için Almanya ile görüşmelerin sürdüğünü dile getirmişti. Aksu ayrıca, "Türkiye hiç bir zaman herhangi bir nedenle Türk vatandaşlığını kaybetmiş olan kişilerin yeniden Türk vatandaşlığına dönmeleri için telkin ve tavsiyede bulunmamıştır" demiş ve Türkiye’nin esasen, vatandaşlarını rahatlatmak ve başka bir devletin vatandaşlığını hak etmeleri durumunda, bulundukları ülkenin vatandaşı olmalarını teşvik ettiğini kaydetmişti. 

ANKA 
     
</TEXT>
</DOC>
