<DOC>
<DOCNO> 379385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun01.html </URL>
<DATE> 2005/09/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Katrina'dan 18 gün sonra yaşlı bir adam evinin çatısında sağ bulundu 
</HEADLINE>
<TEXT>

     ABD'yi vuran Katrina kasırgasından 18 gün sonra, evinin çatı katında mahsur kalmış, sadece bir bidon suyla hayatta kalmayı başaran 76 yaşında bir adam bulundu. 
     Kurtarma ekipleri, Gerald Martin adlı yaşlı adamı cuma günü, mahallesinde botla arama yaparlarken buldu. Yaşlı adamın ruh sağlığının gayet iyi olduğu belirtildi. 
     Günlerdir sadece ceset toplayan Federal Olağanüstü Durum İdare Kurumu FEMA arama kurtarma botlarından biri, yaşlı adamın yaşadığı evin yakınına geldiğinde bir ses duyuldu. Kurtarma görevlileri eve girdiklerinde, sulu çamur kaplı mutfakta yaşlı adamı bir sandalyede otururken buldu. Yaşlı adamın 16 gün çatı katında kaldıktan sonra, sel suları azalınca 2 gün önce alt kata indiği öğrenildi. 
     Bu sürede sadece 5.5 litre su içen ve kurtarılmadan bir gün önce suyu biten yaşlı adamın, azıcık yardımla evden yürüyerek çıkması, kurtarma görevlilerini şaşırttı. 
     Kurtarma görevlileri, yaşlı adamın zayıf ve halsiz olduğunu, konuşabildiğini ve ruh halinin de iyi olduğunu söylediler. 
     Martin'in ailesinin Katrina'dan önce evden ayrıldığı, kendisininse kiliseye gitmek için evinde kaldığı, birazcık kestirmek için yattıktan sonra uyandığında evin suyla dolmakta olduğunu gördüğü bildirildi. 
     
</TEXT>
</DOC>
