<DOC>
<DOCNO> 391695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun37.html </URL>
<DATE> 2005/11/02/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
İsrail ve Filistinli doktorlardan, İsrail uçaklarına uyarı... 
</HEADLINE>
<TEXT>

     İsrail ve Filistinli bir grup doktor, İsrail Yüksek Mahkemesi'ne başvurarak, İsrail uçaklarının Gazze Şeridi üzerinde ses duvarını aşmasının yasaklanmasını istedi. 
     Filistin Psikiyatri Derneği ve İsrailli doktorlardan oluşan bir sivil toplum örgütünün mahkemeye yaptığı ortak başvuruda, İsrail uçaklarının sık sık Gazze Şeridi üzerinde ses duvarını aşmasının, bölgede yaşayanları korkuttuğu ve bu kişiler üzerinde yoğun strese yol açtığı belirtildi. 
     Uçakların ses duvarını aşmasının çocuklar kadar yetişkinleri de etkilediği belirtilen başvuruda, Yüksek Mahkeme'nin uçakların bu bölge üzerinde ses duvarını aşmasını yasaklaması istendi. 
     Açıklamada, İsrail uçaklarının İsraillilerin yaşadığı bölgelerde halkı korkutmamak için ses duvarını aşmadığı belirtildi. 
     İsrail'in kuzeyinde 26 Ekim'de düzenlenen ve 5 İsraillinin hayatını kaybettiği intihar saldırısından sonra, İsrail hava kuvvetleri, Gazze Şeridi'ne çok sayıda saldırı düzenlemiş ve İsrail uçakları birçok kez bu bölgede ses duvarını aşmıştı. 
     
</TEXT>
</DOC>
