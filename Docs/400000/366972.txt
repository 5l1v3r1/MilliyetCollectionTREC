<DOC>
<DOCNO> 366972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun33.html </URL>
<DATE> 2005/08/04/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
10 günde 2 bin fincan kahve içildi ancak ilerleme yok gibi... 
</HEADLINE>
<TEXT>

     Kuzey Kore nükleer programına çözüm bulmak üzere Pekin'de 10 gündür maraton görüşmelerde bulunan 6 ülkenin delegeleri, uyanık kalabilmek için 10 günde yaklaşık 2 bin fincan kahve içti. 
     Çin delegasyonu sözcüsü Qing Gang, müzakerelere katılan Çin, Rusya, Japonya, ABD, Kuzey Kore ve Güney Kore delegelerinin kahvenin yanı sıra 5 bin şişe soda tükettiklerini söyledi. 
     Nükleer müzakere maratonunda enerjiye ihtiyaç duyan delegelerin ayrıca günde ortalama 20 kilo hamur işi tatlı yedikleri belirtildi. 
     
     ÇİN TARAFLAR KARŞILIKLI ANLAYIŞI DERİNLEŞTİRDİ 
     Çin heyeti sözcüsü Çin Gang, tarafların aralarındaki fikir ayrılıklarına rağmen, birbirlerini sabırla dinlediklerini ve karşılıklı anlayışın derinleştirildiğini belirterek, bunun ilk üç tura bakıldığında başlı başına bir gelişme olduğunu söyledi. 
     Sözcü, görüşmelere yarın devam edileceğini bildirdi. 
     Altılı görüşmelerin dördüncü turunda 72 ikili görüşme yapıldığı ve bu rakamın ilk üç turdan fazla olduğuna işaret edildi. Çin heyeti, bu turda, ABD ile 14, Kuzey Kore ile 11, Japonya ile 7, Rusya ile 6 ve Güney Kore ile 4 olmak üzere 42 ikili görüşme yaptı. 
     Sözcü, "Altılı görüşmeler bir süreç ve Kore Yarımadası'nın nükleer silahlardan arındırılmasına, aralıksız çaba gerektiren uzun bir yol var" diye konuştu. 
     ABD heyeti başkanı Christopher Hill, basına yaptığı açıklamada, devam eden görüşmelerde Kore Yarımadası'nın nükleer silahlardan arındırılmasıyla ilgili ilkelerin açıklığa kavuşturulması gerektiğini kaydetti. Hill, "Washington'da herkes bir anlaşmaya, ilkelerle ilgili anlaşmaya varılmasını çok istiyor. Böylece ilerleme sağlayabiliriz" dedi. 
     Öte yandan, 30 Temmuz'da Pekin'den ayrılan Rusya heyeti başkanı ve Dışişleri Bakan Yardımcısı Aleksandır Alekseyev, Çin'e döndü. Alekseyev, görüşmelerde herhangi bir kriz bulunmadığını ve görüşmelerin 1-2 gün daha devam edebileceğini belirtti. 
     26 Temmuz'da başlayan altılı görüşmelere, Çin, ABD, Rusya, Kuzey Kore, Güney Kore ve Japonya katılıyor. 
     
</TEXT>
</DOC>
