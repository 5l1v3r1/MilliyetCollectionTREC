<DOC>
<DOCNO> 378161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur14.html </URL>
<DATE> 2005/09/13/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Düğünde tabanca yerine mantar tabancası 
</HEADLINE>
<TEXT>

     Muş’un Karaağaç Beldesi’ndeki bir düğünde, üzücü bir olayın yaşanmaması için, kalaşnikof silah ve tabanca yerine kurusıkı ve mantar tabancaları kullanıldı. 
     Türkiye’nin değişik illerinde son zamanlarda düğünlerde silahla ateş edilmesi nedeniyle art arda yaşanan olaylar, silah kullanma alışkanlığından vazgeçemeyen bazı kişilerin değişik önlemler almasına yol açtı. 
     Amca çocukları olan Şefik ve Yeşim Samuk’un düğününden bir hafta önce, beldedeki belediye ve cami hoparlöründen, düğünde gerçek mermili silah kullanılmaması uyarısında bulunuldu, silahla ateş etmek isteyenlerin kurusıkı ve mantar tabancaları kullanmaları istendi. 
     Damadın babası eski Karaağaç Beldesi Belediye Başkanı Sıddık Samuk, bu uygulamayı kaza kurşunlarını önlemek amacıyla yaptıklarını belirterek, "Düğünlerde silahla ateş edilmesi nedeniyle kimsenin ölmesini ya da yaralanmasını istemiyoruz, bu uygulamayı sürdüreceğiz" dedi. 
     Düğünde, davetlilerle birlikte gelin ve damat da kurusıkı ve mantar tabancalarıyla havaya ateş etti. 
     
</TEXT>
</DOC>
