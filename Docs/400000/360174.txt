<DOC>
<DOCNO> 360174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur34.html </URL>
<DATE> 2005/07/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şişli'deki banka soyguncusunun kimliği belirlendi 
</HEADLINE>
<TEXT>

     Şişli'de soygun amacıyla geldiği bildirilen bir banka şubesinin güvenlik görevlisini vurarak öldürdüğü gerekçesiyle tutuklanan zanlının kimliği belirlendi. 
     Harbiye Cumhuriyet Caddesi üzerindeki bir banka şubesine 3 gün önce soygun amacıyla geldiği bildirilen ve güvenlik görevlisini silahla vurduktan sonra kaçmaya çalışırken yakalanan zanlının eşi H.A. bugün Asayiş Şube Müdürlüğü'ne geldi. 
     H.A'nın verdiği bilgiler sonrası zanlının adının Y.A. olduğu belirlendi. 
     Ağrı'da topçu astsubay olarak görevli iken ordudan atıldığı bildirilen Y.A'nın üzerinden çıkan silahın balistik incelemesinin de tamamlandığı kaydedildi. 
     Yaralı olarak kaldırıldığı hastanede ölen güvenlik görevlisi Özcan Başar'ın vurulduğu silahın, soygun girişiminden 3 gün önce de Eskişehir'de biri ağır 3 kişinin yaralanması olayında kullanıldığının tespit edildiği öğrenildi. 
     Şubedeki sorgusu sırasında susma hakkını kullanan ve kimliği belirlenemeyen zanlı, önceki gün çıkarıldığı Şişli Adliyesi'nde tutuklanarak cezaevine konulmuştu. 

     
</TEXT>
</DOC>
