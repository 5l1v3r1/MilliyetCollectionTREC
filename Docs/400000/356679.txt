<DOC>
<DOCNO> 356679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo09.html </URL>
<DATE> 2005/06/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Olimpiyatlar için Hong Kong’a gelecek atlar ölebilir 
</HEADLINE>
<TEXT>

     Levent ULUÇER PEKİN, DHA 

      ÇİN'in başkenti Pekin'de parkur olmadığı gerekçesiyle 2008 Olimpiyat Oyunları'nda yapılacak at yarışlarının Hong Kong’da gerçekleştirilmesine karar verildi. Atçılık Federasyonu Genel Sekreteri Tang Pui-tat ise Hong Kong'a gelecek atların aşırı sıcaklar nedeniyle ölebileceğini öne sürdü. 
     Hong Kong’da yayımlanan Güney Çin Sabah Gazetesi’nin haberine göre, geçen hafta çalışma arkadaşlarıyla geçinemediği gerekçesiyle görevinden ayrılan Atçılık Federasyonu eski genel sekreteri Tang Pui-ta, Avrupa'dan gelecek atların sıcaklardan etkileneceğini söyledi. Avrupa'dan özellikle soğuk iklim bölgelerinden gelen atlarda sağlık sorunlarının ortaya çakıcağını iddia eden Tang Pui-ta, zorunlu yarışlardan sonra atların ölebileceğini öne sürdü. Habere göre, olimpiyatlara hazırlanan Çinli yetkililer ise Pekin’de hayvanlara herhangi bir hastalık bulaşıp bulaşamayacağını garanti edemedikleri için at yarışlarınının Hong Kong’da yapılmasını istedi. 
     Hong Kong Jokey Kulübü Başkanı ve Hong Kong Atçılık Federasyonu’nun Başkanı Ronald Arculli, hükümete 1.2 milyon ABD doları tutarında bir teklif götürmüştü. Arculli, teklifinde atçılıkla ilgili her türlü yarışmanın Hong Kong Spor Enstitüsü, Hong Kong Golf Kulübü ve Sha Tin Parkuru’nun içinde bulunduğu Penfold Park’ta yapılabileceğini belirtti. 
     Uluslararası Atçılık Federasyonu da atların Hong Kong’da mücadele etmesine karşı çıkıyor. 
     
</TEXT>
</DOC>
