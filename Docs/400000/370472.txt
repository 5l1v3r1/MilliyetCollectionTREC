<DOC>
<DOCNO> 370472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/spo01.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartal utandırdı' 
</HEADLINE>
<TEXT>


Asbaşkan Kıvanç Oktay, yönetime yönelik eleştirilere sert yanıtlar verdi, "Bizi 'paraları yok, beceriksizler' diye suçlayanlar Ailton ve Kleberson'a ne diyecek Başarısızlık üstüne prim yapmak isteyenler utansınlar" dedi 

ORHAN YILDIRIM 


Brezilyalı yıldızlar Ailton ve Kleberson'un transferi öncesi, yönetim kuruluna yönelik sert eleştiriler karşısında sessiz kalan Beşiktaş Asbaşkanı Kıvanç Oktay sonunda patladı. Sambacıların, Denizlispor maçındaki performansı, yönetim ve teknik heyette büyük mutluluk yaratırken, Futbol Şube Sorumlusu olarak görev yapan Oktay çarpıcı açıklamalar yaptı. 
Siyah - Beyazlı idareci, "Bizi, 'paraları yok, beceriksizler, futboldan anlamıyorlar ki, transfer yapsınlar' gibi ağır sözlerle itham edenlere o dönemde cevap verme gereği bile duymadık. Çünkü ne yaptığımızı biliyorduk ve takıma çok faydalı olacak isimler üzerinde duruyorduk. Alternatifli listeden Ailton ve Kleberson'u seçtik. İkisi de dünya çapında oyuncular. Bizi eleştirenlerin şimdi neler söyleyeceğini merak ediyoruz" diye konuştu. 
Ailton ve Kleberson'un birkaç hafta sonra takıma daha yararlı olacaklarını da belirten Kıvanç Oktay, "Bizim amacımız Beşiktaş'ın başarısıdır. Takımın başarısızlığı üzerinden prim yapmak isteyenler utansınlar" dedi. Oktay, teknik heyetten talep gelmesi halinde kadroya yeni takviye yapacaklarını sözlerine ekledi. 
Başkan Yıldırım Demirören ise kulübün resmi internet sitesinden camiaya iddialı mesajlar gönderdi. Demirören, "Beşiktaşımız'ın zirvede mücadele etmesi, adına yakışır hedeflerine ulaşması için çok önemli transferler yaptık. Başarıya ulaşmak için önümüzde daha çok uzun bir yol var. Bunun bilincinde olarak hareket etmeli ve sabırlı olmalıyız" ifadelerini kullandı. 

Çok süt içmiş 

SÜLEYMAN HATISARU 

Ailton ve Kleberson dün Ümraniye Tesisleri'nde ortak basın toplantısı düzenledi. Siyah - Beyazlı takıma gelmeden önce vatandaşı Zago ile telefonda görüştüğünü belirten Ailton, "Havaalanında gördüğüm sevgiyi unutmayacağım. Burada olduğum için mutluyum. Almanya'da en çok gol atan yabancılardan biri bendim. Atacağım gollerle nasıl bir futbolcu olduğumu göstereceğim" dedi. Sambacı, kilolu görüntüsüyle ilgili soruya ise esprili bir yanıt verdi. Ailton, "Annem bana çok süt içirmiş Futbolda kilo değil, kafa önemlidir. Almanya'ya gol kralı olduğum zaman da aynı kilodaydım" diye konuştu. 
Kleberson da, Beşiktaş'a gelmekten mutluluk duyduğunu söyledi. Yıldız futbolcu, "Teklif gelince eşimi İstanbul'a gönderdim. Kendisi kenti beğendi ve imza attım. Ligdeki en büyük rakiplerimizden Fenerbahçe'yi yakından tanıyorum. İyi çalışıp, büyük maçları kazanarak onların önüne geçeceğiz" ifadesini kullandı. 

Engin'e deneme 

Beşiktaş, bir günlük iznin ardından Gençlerbirliği maçının hazırlıklarına başladı. Antrenmana sakat Güven, İbrahim Akın, sağ ayak bileğinde ağrıları olan Ali Güneş ve kasığında çekme bulunan Youla ile Milli Takım kampında yer alan Okan, Koray ve İbrahim Toraman katılmadı. Kartal, Alman B.Monchengladbach'da forma giyen 19 yaşındaki Engin Çiçem'i denemeye aldı. Dün idmana çıkan gurbetçi oyuncu hakkındaki son kararı Rıza Çalımbay verecek. Bu arada Çalımbay, Vaduz ve Denizli maçında forma giyemeyen oyuncularla toplantı yaparak, kendilerine moral aşıladı. Beşiktaş, bugün 17.00'de Ümraniye'de İzmirspor ile hazırlık maçı yapacak. 

Tandoğan'a 3 maç ceza 

PFDK, Erciyes maçında kırmızı kart gören Beşiktaşlı Ali Tandoğan'a hakeme hakaret nedeniyle 3 maç ceza verdi. Aynı maçta hakeme sportmenliğe aykırı davranış gösterdiği gerekçesiyle Antrenör Gökhan Keskin de bir maç ceza aldı. Ayrıca Erciyes, Beşiktaş ve Trabzon'a 5 bin YTL para cezası kesildi. 

Kürşat'a yol göründü 

Futbol Şube Sorumlusu Kıvanç Oktay, Kürşat Duymuş'un takımdan ayrılabileceğini söyledi. Kürşat'ı bazı takımların istediğini belirten Oktay, "Kendisi de hocamızla görüştü. Kadroda dışarıda bekleyenler hep olacak. Kürşat kiralık gidebilir" dedi. Trabzon'un istediği Emre Aşık ise, geçen yılki alacakları ödenmeden hiçbir kulüple anlaşmayacağını açıkladı. 


</TEXT>
</DOC>
