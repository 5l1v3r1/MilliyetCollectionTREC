<DOC>
<DOCNO> 361873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun16.html </URL>
<DATE> 2005/07/17/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
'Türk çocuklarının zekası düşük olabilir' diyen rektöre tepki 
</HEADLINE>
<TEXT>

     Almanya'da yaşayan Türk çocuklarının zeka düzeyinin dilbilgisi yetersizliğinden dolayı Alman çocuklarına göre daha düşük olabileceğini savunan Berlin Hür Üniversitesi Freie Universitaet rektörü Dieter Lenzen'e Türk kuruluşlarından tepki geldi. 
     Berlin-Brandenburg Türkiye Toplumu TBB sözcüsü Safter Çınar, Lenzen'in açıklamalarını sert bir dille eleştirerek, ''Bir toplumun zekasını tümüyle vasat olarak nitelendirmek bugüne kadar görülmüş bir şey değil'' dedi. 
     Berlin eyalet meclisi milletvekili Özcan Mutlu da Lenzen'i eleştirerek, ''Böyle bir araştırma temelde ırkçı bir tutum. Lenzen gibi bir uzmanın böyle bir araştırmaya dayanarak konuşması çok üzücü'' diye konuştu. 
     Lenzen, Berliner Zeitung gazetesine verdiği demeçte, eğitimle ilgili PISA araştırmasında Berlin'deki okullarda neden kötü sonuçlar alındığı sorusuna, ''Sorularda çocukların dilbilgisi eksikliği olmadan zeka düzeyleri araştırıldı. Bu, Berlin'de fazla düşük değil. Bu da mevcut yüksek potansiyeli gösteriyor. Ancak Hannover'de yapılan bir araştırma, göçmen Türk çocuklarında zeka düzeyinin daha düşük olabileceğini gösteriyor. Büyük olasılıkla bu dilbilgisi eksikliğinden kaynaklanıyor'' yanıtını vermişti. 
     
</TEXT>
</DOC>
