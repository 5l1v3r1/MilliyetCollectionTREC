<DOC>
<DOCNO> 378971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko44.html </URL>
<DATE> 2005/09/16/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
OECD 2010'da Çin, dünyanın en büyük ihracatçısı olacak 
</HEADLINE>
<TEXT>

     Ekonomik İşbirliği ve Kalkınma Teşkilatı OECD , Çin'in 2010 yılında ABD ve Almanya'yı geride bırakarak dünyanın en büyük ihracatçısı haline geleceğini bildirdi. 
     OECD'nin hazırladığı Çin raporunda, halen dünya ticaretinden yüzde 6 pay alan Çin'in 2010 yılında bunu yüzde 10'a yükselteceği kaydedildi. 
     İlk kez Çin ekonomisi hakkında rapor yayımlayan OECD, son 20 yılda ortalama yüzde 9'un üzerinde büyüme başarısını gösteren Çin'in yavaşladığını gösteren bir işaret bulunmadığını, bununla birlikte kalabalık ülkede özellikle kırsal kesimde yaşayanların büyük çoğunluğunun ''yoksul'' olduğunu ortaya koydu. 
     Çin yönetiminden kırsal kesimden kentlere göçü kolaylaştırarak yoksulluğun azaltılması istenen raporda, bunun gelir farkının azaltılmasına katkı sağlayacağı belirtildi. OECD ayrıca eğitim ve sağlık hizmetleri yanında çevrenin korunmasına da önem vererek kentlere göçü dikkatli yönetmesi konusunda Çin'i uyardı. 
     Çin'in Asya kriziyle birlikte dolara endekslediği parası yuanın değerinin belirlenmesinde döviz sepetini esas alma kararını da ''serbestleşme'' yolunda olumlu bulan OECD, esnek döviz kuruyla temel ekonomik göstergelerde istikrarın daha kolay yakalanabileceğini ve fiyatlardaki oynaklığın azaltılabileceğini vurguladı. 
     OECD raporunda Çin'in kamu maliyesi alanında ''sağlıklı verilere'' sahip olduğu anlatıldı. Buna göre 2004 yılında Çin'in bütçe açığı gayri safi yurtiçi hasılasının GSYH yüzde 1'ini aşmazken, kamu borç stoku da GSYH'nin yüzde 23'ü civarında gerçekleşti. 
     Çin, 2004 yılında 915 milyar dolar ihracatı olan Almanya ve 819 milyar dolar ihracatı olan ABD'nin ardından, 593.4 milyar dolarlık ihracatıyla üçüncü sırada yer almıştı. 
     
</TEXT>
</DOC>
