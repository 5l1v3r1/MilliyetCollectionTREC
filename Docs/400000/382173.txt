<DOC>
<DOCNO> 382173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun02.html </URL>
<DATE> 2005/09/28/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
İsveç Radyosu, Türkçe programı yayından kaldırıyor... 
</HEADLINE>
<TEXT>

     İsveç Radyosu’ndan yayınlanan "Merhaba" adlı Türkçe yayın programının, "yeterli dinleyici tarafından takip edilmediği için yayından kaldırılacağı" açıklandı. 
     Radyonun uluslararası yayın program direktörü Kerstin Brunnberg, yaptıkları araştırma sonucunda Türkçe ve İspanyolca olarak yapılan programların çok az sayıda dinleyici tarafından takip edildiğini tespit ettiklerini söyledi. Brunnberg, "Bu araştırma sonunda Türkçe ve İspanyolca yapılan yayınların kaldırılmasına karar verdik" dedi. 
     Kerstin Brunnberg, AA muhabirine yaptığı açıklamada, İsveç Radyosu’nda haftada 13 saat yabancı dilde yayın yaptıklarını anlatarak, şöyle konuştu 
     "Sürenin kısalığını göz önünde bulundurarak, yabancı dillerde yapılan yayınlar ile ilgili olarak bir araştırma yaptırdık. Bunun sonucunda Türkçe ve İspanyolca’nın dinleyici kitlesinin çok az olduğunu tespit ettik. Bu nedenle ülkeye yeni gelenlerin dilinde de İsveç ile ilgili yayın yapabilmek amacıyla dinleyicisi az olan programları kaldırmaya karar verdik. Bu diller İspanyolca ve Türkçe. 
     Kaldırılan yayınların yerine 16 Ocak 2006’dan itibaren Kürtçe ve Romanca çingene dili dillerinde yayınların saatleri artırılacak." 
     
     TÜRK TELEVİZYONLARINI İZLİYORLAR 

     Brunnberg, İsveç’te Türkçe radyo yayınlarının dinlenmemesinin nedeni olarak, Türklerin 40 yıldır İsveç’te bulunmasından dolayı artık bu ülkeye entegre olmuş saydıklarını ve İsveç ile ilgili haberleri yine bu dilde takip ettiklerini kaydetti. 
     Ayrıca İsveç’te 30 kadar Türk Televizyon kanalının izlenebildiğini de belirten Brunnberg, aldıkları kararda bunun da önemli bir etken olduğunu söyledi. 
     
</TEXT>
</DOC>
