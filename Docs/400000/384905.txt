<DOC>
<DOCNO> 384905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur23.html </URL>
<DATE> 2005/10/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sık kaza meydana gelen bölgede 1 çocuk öldü, vatandaşlar yolu kapattı 
</HEADLINE>
<TEXT>

     Antakya-Samandağ karayolunda meydana gelen trafik kazasında bir çocuk öldü. Aynı bölgede sıkça kaza meydana geldiğini öne süren vatandaşlar, karayolunu bir süre trafiğe kapattılar. 
     Alınan bilgiye göre, Antakya-Samandağ Karayolu’nun 3. 
     kilometresindeki Turunçlu Beldesi’nde, yolun karşısına geçmek için bankette bekleyen 12 yaşındaki Ali Terkeş, Kemal Y. yönetimindeki 31 ED 162 plakalı otomobilin çarpması sonucu olay yerinde öldü. Markete alışverişe giden çocuklarının ölüm haberini alan Terkeş ailesi, gözyaşlarına boğuldu. Çevre sakinleri, acılı aile ile oturdukları yolu bir süre trafiğe kapattılar. Vatandaşlar, çok dar olan yolun beldelerinden geçen bölümünde refüj ve levha olmadığını, burada sık kaza yaşandığını iddia ederek, yolun düzenlemesi için yetkililerin çalışma yapmasını istediler. 
     
</TEXT>
</DOC>
