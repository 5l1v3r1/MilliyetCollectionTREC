<DOC>
<DOCNO> 390830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun01.html </URL>
<DATE> 2005/10/30/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Hindistan'da ölü sayısı 61'e çıktı... 
</HEADLINE>
<TEXT>

     Hindistan'ın başkenti Yeni Delhi'deki pazaryerlerinde dün peş peşe düzenlenen saldırılarda ölenlerin sayısı 61'e çıktı. 
     Polis, bombalı saldırılarda 61 kişinin öldüğünü, 188 kişinin yaralandığını söyledi. 
     İlk olarak başkentin Paharganj mahallesindeki kalabalık pazaryerinde meydana gelen patlamada 18, Sarojini Nagar pazarındaki saldırıda 43 kişinin öldüğü, Govindpuri mahallesinde bir otobüste meydana gelen patlamada da yaralananlar olduğu belirtildi. 
     Bu arada, güvenlik güçlerinin başkent genelindeki küçük otellere düzenlediği baskınlarda 150'den fazla kişiyi gözaltına aldıkları bildirildi. 
     Hindistan'da yayın yapan özel Star televizyonu, gözaltına alınanlardan hiçbirinin henüz tutuklanmadığını duyurdu. 
     Polisin olağanüstü hal ilan ettiği kentteki tüm pazaryerlerinin kapatıldığı da kaydedildi. 
     Öte yandan, Hindistan'daki saldırılardan endişe duyan Bangladeş'te, Ramazan Bayramı ve gelecek ayki Güney Asya zirvesinden önce tüm polislerin izinleri iptal edildi. 
     Bir polis yetkilisi, bayram ve zirve dolayısıyla güvenlik önlemlerini zaten sıkı tuttuklarını, ancak Yeni Delhi'deki saldırılardan sonra izinlerin de iptal edildiğini söyledi. 
     Güvenlik yetkilileri de Bangladeş'in Hindistan ve Myanmar sınırlarında, ''teröristlerin ülkeye girişine ya da ülkeden çıkışına olanak tanımamak için kırmızı alarma'' geçildiğini belirtti. 
     
     SALDIRILARI, KEŞMİRLİ BİR ÖRGÜT ÜSTLENDİ 

     Hindistan'ın başkenti Yeni Delhi'de dün peş peşe düzenlenen 3 saldırıyı, adı daha önce duyulmamış Keşmirli bir örgüt üstlendi. 
     Hindistan'ın özel Yeni Delhi televizyonu, "İnkılap" adlı örgütün, Cammu-Keşmir'in yazlık başkenti Şrinagar'daki bir yerel haber ajansını arayarak, saldırıların sorumluluğunu üstlendiğini duyurdu. 
     Yeni saldırı tehdidinde de bulunduğu belirtilen örgütün daha büyük bir örgütün paravanı olup olmadığı bilinmiyor. 
     Güvenlik uzmanları, bu çaptaki bir saldırıyı, merkezi Pakistan'da bulunan Laşkar-i Taibe ya da Ceyş-i Muhammed örgütlerinin düzenleyebileceğini belirtiyor. 
     Öte yandan, televizyonun haberinde, Yeni Delhi'deki bir körler okulu yakınlarında üç şüpheli paketin bulunması üzerine, polisin çevrede güvenlik çemberi oluşturduğu bildirildi. 

     
</TEXT>
</DOC>
