<DOC>
<DOCNO> 377128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur20.html </URL>
<DATE> 2005/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yamaç paraşütü kapanınca denize düşerken fotoğraflandı 
</HEADLINE>
<TEXT>

     Erdoğan CANKUŞ DHA 

TATİLE geldiği Fethiye'nin Ölüdeniz Beldesi'nde yamaç paraşütü ile tekli single atlayış yapan diş hekimi, 29 yaşındaki Mehmet Bayram, paraşütü kapanınca 80 metreden denize düştü. 
     Samsun’dan Ölüdeniz’e arkadaşları ile tatile gelen Mehmet Bayram, Babadağ’dan yamaç paraşütü ile tekli atlayış yaptı. Belceğiz Plajı'na inerken paraşütü kapanan Bayram, yedek paraşütünü de açamayınca yaklaşık 80 metreden denize çakıldı. Plajda olayı gören yamaç paraşütü pilotları, deniz bisikleti ve sürat motoruyla Bayram’ın yardımına koştu. Tekne ile kıyıya çıkarılan Bayram'a sağlık ekipleri müdahale etti. Kazadan yara almadan kurtulan Bayram, 3 yıldır yamaç paraşütü ile atlayış yapıyorum. İlk kez böyle bir kaza yaşadım. Gökyüzünde sprint takla yaparken, paraşüt kapandı ve dengeyi sağlayamadım. Hızla irtifa kaybettim. Alta baktığımda denizdi. Yine de çekindim ve yedeği açmaya çalıştım. Ama başarılı olamayınca denize düştüm'' dedi. Bayram daha sonra arkadaşları ile kaldığı tesise gitti. 
     
</TEXT>
</DOC>
