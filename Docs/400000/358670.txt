<DOC>
<DOCNO> 358670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy08.html </URL>
<DATE> 2005/07/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Öğretmen askerler, MEB'in uygun gördüğü yerlerde görevlendirilecek 
</HEADLINE>
<TEXT>

     "Askerlik Yükümlülüğünü Milli Eğitim Bakanlığı Emrinde Öğretmen Olarak Yerine Getirecekler Hakkında Yönetmelik", Resmi Gazete’nin bugünkü sayısında yayımlanarak, yürürlüğe girdi. 
     Yönetmeliğe göre, Türk Silahlı Kuvvetleri ihtiyacı fazlası olup temel eğitimleri sonunda Milli Eğitim Bakanlığı emrine verilmesi uygun görülenlerin seçimleri, Genelkurmay Başkanlığı’nca yapılacak. 
     Genelkurmay Başkanlığı, "halen öğretmen olarak görev yapanlar, öğretmen olup henüz bu göreve başlamamış olanlar, öğretmenlik yapmaya elverişli ve istekli olan yüksek okul mezunları ya da lise ve dengi okul mezunları" öncelikli sırasına göre belirleme yapacak. 
     
     KURA İLE TESPİT 
     İhtiyacın karşılanmaması durumunda öğretmenlik yapmaya elverişli bulunan ancak istekli olmayan yüksek okul ya da lise ve dengi okul mezunları arasından kurayla tespit yapılacak. Bu kişilere, temel askerlik eğitimini tamamladıktan sonra istekleri halinde, yol dahil on güne kadar izin verilecek. 
     Öğretmen yükümlülere yol masrafları ödenecek. Ancak izinli bırakılanlara yol masrafı verilmeyecek. 
     Yedek subay olanlardan, görevleri sırasında usulüne göre öğretmenlik mesleği ile ilişikleri kesilenler, kalan hizmetlerini er olarak tamamlamak üzere kıtalara sevk edilecek. Bunlara ödenmekte olan aylık, ödenek, yardım ve tazminatlar kesilecek. 
     Er ve erbaş olanlardan ilişiği kesilenler de kalan hizmetlerini erbaş veya er olarak tamamlamak üzere kıtalara sevk edilecek ve almakta oldukları maaşları kesilecek. 
     Yükümlü öğretmenlerin aylıkları, Milli Eğitim Bakanlığı’nca ödenecek. Bunlara öğretmenlikten dolayı ayrıca bir ücret verilmeyecek. 
     Milli Eğitim Bakanlığı emrine verilen öğretmenlerin her türlü sağlık işlemleri, emsali olan diğer öğretmenlerde olduğu gibi Milli Eğitim Bakanlığı’nca yürütülecek. 
     Öğretmen yükümlüler, Milli Eğitim Bakanlığı’nın uygun gördüğü yerlerde görevlendirilecek. Daha önce Milli Eğitim Bakanlığı kadrolarında görevli olanlar, ihtiyaç halinde önceki görev yerlerine verilebilecek. 
     Öğretmen yükümlüler, askerlik hizmet süreleri içerisinde ihtiyaç durumuna bağlı olarak yer değiştirme suretiyle görevlendirilmeye tabi tutulabilecek. 
     
     "SİYASİ FAALİYET YASAK" 
     Öğretmen yükümlüler, bu görevleri süresince resmi elbise giyemeyecek, iaşe edilmeyecek, hizmetlerinin devamı süresince derneklere üye olamayacak, siyasi faaliyetlerde bulunamayacak. 
     Öğretmen yükümlülere verilecek yurt içi ve yurt dışı izinlerinde diğer öğretmenlere uygulanan usul ve esaslar uygulanacak. Ancak aylıksız izin verilmeyecek. 
     
</TEXT>
</DOC>
