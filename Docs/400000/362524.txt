<DOC>
<DOCNO> 362524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur28.html </URL>
<DATE> 2005/07/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak İçişleri Bakanı Ne PKK ne de başka bir terörist grubu destekliyoruz 
</HEADLINE>
<TEXT>

     Irak İçişleri Bakanı Beyan Bagr Sulag, Irak hükümetinin, PKK ya da başka bir terörist gruba destek vermediğini söyledi. 
     Çırağan Sarayı’nda dün başlayan ve bugün de bakanlar düzeyindeki toplantıyla devam eden "Irak’a Komşu Ülkeler İçişleri Bakanları 2. 
     Toplantısı"nın ilk oturumu sona erdi. 
     Toplantının ardından İçişleri Bakanı Abdülkadir Aksu ile Irak, Bahreyn, Suudi Arabistan, Kuveyt, Mısır, İran ve Suriye içişleri bakanları ile Ürdün İçişleri Bakanlığı Genel Sekreteri Mükemir Ebu Ceymiz ve BM Genel Sekreterliği Irak Siyasi İşler Özel Temsilci Yardımcısı Michael Von Der Schulenburg, birlikte Çırağan Sarayı’nın merdivenlerinde aile fotoğrafı çektirdi. 
     Irak İçişleri Bakanı Sulag, gazetecilerin, "Irak sınırındaki terörist sızmalarına karşı Irak hükümetinin ne gibi önlemler alacağına" ilişkin sorusuna, "Irak hükümeti, ne PKK, ne de başka bir terörist grubu destekliyor. Hepsini reddediyoruz" yanıtını verdi. 
     Mısır İçişleri Bakanı Habib El Adli de bir soru üzerine, "Irak’a komşu ülkeler, terörün ve şiddetin yayılmasını engelleyici tedbirler için birleşeceklerdir ve bu gereklidir" dedi. 
     Toplantıya katılan bakanlar ve delegasyonlar, daha sonra "Lüfer-6" adlı tekneyle boğaz turuna çıktı. 
     Bakanların yapacakları son oturumun ardından sonuç bildirgesinin bir basın toplantısıyla açıklanması, ayrıca Türkiye-Kuveyt güvenlik işbirliği anlaşmasının da imzalanması bekleniyor. 
     
</TEXT>
</DOC>
