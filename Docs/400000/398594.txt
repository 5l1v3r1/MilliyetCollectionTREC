<DOC>
<DOCNO> 398594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun29.html </URL>
<DATE> 2005/11/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Olli Rehn Eğitim-Sen önemli bir test 
</HEADLINE>
<TEXT>

     Eğitim Sen gösterisinde polisin müdahalesi, Avrupa Birliği ile ilişkilerinde sorun yarattı. Avrupa Komisyonu’nun Genişlemeden Sorumlu Üyesi Olli Rehn, Türkiye’de sendika haklarının tam olarak sağlanması gerektiğini belirtirken öğretmen gösterilerini kastederek "Eğitim Sen önemli bir testtir. Öğretmen gösterilerine yönelik polis şiddeti çok üzüntü verici bir şey" diye konuştu. 
     Olli Rehn, Brüksel’de yapılan Türkiye-AB Karma İstişare Komitesi toplantısında yaptığı konuşmada Türkiye’nin AB süreci çerçevesindeki reform önceliklerini sıralarken sendika haklarının tam olarak sağlanması gereğini de vurguladı. Rehn, "Eğitim Sen bu alanda bir testtir. Barışçıl bir gösteriye karşı polis şiddeti, çok üzüntü verici bir şey" ifadesini kullandı. 
     
     KUTLAMA PARTİSİ BİTTİ, ŞİMDİ ÇALIŞMA ZAMANI 

     Türkiye’nin AB’ye katılması konusunda açık hedeflerin olduğunu ancak katılımın otomatik olmadığını dile getiren Rehn, Türkiye tarafından bir takım kriterlerin yerine getirilmesi gerektiğini belirterek "AB’ye girmek için "kestirme yolları yok" dedi. Türkiye ile müzakerelerin resmen başlatılmasından bu yana sekiz hafta geçtiğine dikkat çeken Rehn "Kutlama partisi bitti. Şimdi çalışma zamanı" ifadesini kullandı. 
     Olli Rehn, Türkiye’nin son derece önemli reformları yaptığını, şimdi uygulama zamanının olduğunu belirterek "Belirli bir yavaşlamanın olduğunu görüyoruz. İnsan hakları ihlalleri devam ediyor" şeklinde konuştu. 
     
     YAZARLARIN YARGILANMASI BİZİ KAYGILANDIRIYOR 

     Türkiye’nin reform yolundaki siyasal önceliklerini dile getiren Rehn, şu öncelikleri söyle sıraladı 
     -İfade özgürlüğü, ki bu medya özgürlüğü içeriyor tamamen sağlanmalı. Orhan Pamuk, Burak Bedil, Hrant Dink, Prof. Dr. Kabaoğlu ve yayıncıların yargılanması özel olarak bizi ciddi olarak kaygılandırıyor. Türk hükümeti bu konuda acil bir şekilde eyleme geçmeli. 
     -Kadın hakları ve aile konusunda yeni mevzuat gerekiyor. 
     -Dini cemaatların karşıladığı zorluklar konusunda Avrupa standartları ile uyum lazım. 
     -İşkenceye karşı sıfır tolerans gerekiyor. 
     -Sendika hakları tam olarak sağlanmalı, AB standartlarına ulaştırılmalı. Özellikle grev, örgütlenme ve toplu sözleşme hakları. Öğretmenler sendikası Eğitim Şen önemli bir testtir, bu alanda. Uygun bir biçimde çözümlenmesi gerekir. Bu bağlamda Barışçı bir gösteriye karşı polis şiddeti çok üzüntü verici bir şeydir. Özellikle geçtiğimiz haftada öğretmen gösterilerine yönelik polis şiddeti üzüntü verici." Olli Rehn, reform konusunda Türkiye’ye yardımcı olmaya hazır olduğunu belirtti. Sivil toplum diyalogunun süreçte daha önemli bir rol oynamasının gerektiğini vurgulayan Rehn, "Reform gerçekleşmesi ve uygulaması konusunda sivil toplum kuruluşlarının desteğine güveniyorum" sözlerine ekledi. 
     
</TEXT>
</DOC>
