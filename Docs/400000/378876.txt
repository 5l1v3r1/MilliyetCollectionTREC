<DOC>
<DOCNO> 378876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yazar/sazak.html </URL>
<DATE> 2005/09/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Perinçek'in mektubu 
</HEADLINE>
<TEXT>


İşçi Partisi Genel Başkanı Doğu Perinçek'ten, Kürt politikası, 1989 ve 1991 yıllarında Abdullah Öcalan'la yaptığı görüşmeler ve HEP-SHP seçim ittifakı sırasında partisine önerilen 4 milletvekilliği konusunda bir mektup aldık. 
Perinçek, yayıncı Ümit Fırat'la yaptığımız söyleşi sırasında adının geçtiği olaylara açıklık getiriyor. Örneğin Bekaa'da iki kez Öcalan'la görüşmesine karşılık sonradan PKK lideriyle arasının açılmasını, 1991 seçimlerinde ittifaktan dışlanmasına bağlamanın gerçeği yansıtmadığı görüşünde Perinçek. 
Öcalan da verdiği demeçlerde Perinçek'in SHP listelerinden seçilecek 21 milletvekilinin başına geçmesini ve hareketin parlamento sözcülüğünü üstlenmesini istemiş. Perinçek SP'nin 'bağımsız' bir parti olarak sandalye pazarlığına girmediğini anlatıyor. 
APO ziyaretlerine gelince... Perinçek o tarihte siyasi yasaklı olduğunu ve Öcalan ile 2000'e Doğru dergisinin genel yayın yönetmeni sıfatıyla buluştuğunu belirtiyor Çok sayıda seçkin gazeteci APO ile görüşmeler yaptı. Ancak bir tek Doğu Perinçek'in görüşmesi Süper NATO merkezli psikolojik savaşın sürekli görevi oluyor. Bu da anlamlı. Çünkü ABD ve Avrupa'nın Kürt sorununa müdahalesine çomak sokmuş oluyordum." 
Perinçek, görüşmelerin Körfez Savaşı öncesinde gerçekleşmesini ABD'nin Irak'ı işgal politikasını önceden görmeye bağlıyor ve bölgede 'milliyetleri ve mezhepleri birbirine düşürmeye' dönük tehdit karşısında APO ile buluşmasının önemine dikkat çekiyor "Türkiye'nin bütünlüğü ve güvenliği için ABD'nin manevra alanını daraltmak gerekiyordu. Bu işi yapmak zordu. O zaman en kolay ve ucuz politika, Kürt düşmanlığı yapmak ve PKK'yı ABD'nin avucuna teslim etmekti. 
Mustafa Kemal Atatürk, Kurtuluş Savaşı başlarında İngiliz emperyalizminin Kürt sorununu kullanmasına karşı hangi siyaseti izlediyse biz de o siyaseti izledik ve izlemeye devam ediyoruz. Biz de Atatürk gibi, Kürtlerin Kürdistan Teali Cemiyeti gibi Batı güdümlü ayrılıkçı örgütlerde değil, Müdafaai Hukuk Cemiyeti gibi milli ve devrimci örgütlerde Türklerle birlikte örgütlenmesini savunduk ve bu yönde çaba gösterdik. Bu tutum bugün de can alıcı önemdedir. 
Atatürk, Kurtuluş Savaşı'nı aynı zamanda Kürtleri kazandığı için başarmıştır." 
Perinçek, PKK'nın üç dönemini anlamadan, gelişmelerin doğru tahlil edilemeyeceğini belirtiyor, APO'nun Suriye'den çıkarılarak Türkiye'ye teslim edilmesini ABD'nin Kuzey Irak politikasına bağlıyor. 
Perinçek'in mektubu yakın tarihte yaşananları aydınlatıcıdır. 



</TEXT>
</DOC>
