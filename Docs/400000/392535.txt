<DOC>
<DOCNO> 392535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun06.html </URL>
<DATE> 2005/11/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Somalili korsanlar lüks yolcu gemisine saldırdı 
</HEADLINE>
<TEXT>

     Bahama bandralı lüks bir yolcu gemisi, Somali açıklarında, sürat tekneli ve silahlı korsanların saldırısına uğradı. 
     Seabourn Spirit isimli 302 yolcu ve mürettebat taşıyan dev yolcu gemisine sürat tekneleriyle saldıran korsanlar, otomatik ve RPG silahlarıyla gemiye ateş açtılar. 
     Yolcular arasında büyük paniğe yol açan saldırıya soğukkanlılıkla yanıt veren personel, saldırılara karşı özel olarak yerleştirilen akustik patlama cihazını kullanarak, korsanların saldırısını savuşturdular. Korsanlar, kendilerine ateş açıldığını sanırken, yolcu gemisi de saldırganların şaşkınlığından faydalanarak kaçmayı başardı. 
     Mısır’ın İskenderiye kentinden hareket eden geminin yolcuları gönderdikleri elektronik postalarda, saldırıdan dolayı kapıldıkları dehşeti ayrıntılarıyla anlattılar. 
     Somali’nin 160 km açığında meydana gelen saldırı sırasında bir gemi personelinin hafif yaralandığı, atılan RPG mermilerinin de gemiye isabet ettiği belirtildi. 
     Saldırıdan sonra Kenya’nın Mombasa limanındaki mola iptal edildi ve gemi son durağı olan Seyşeller’e doğru hızla hareket etti. 
     Uluslararası Denizcilik Bürosu’na IMB göre, Mart’ta bu yana Somali açıklarında 23 korsanlık eylemi ve girişimi meydana gelirken, bu bölgede ilk kez bir lüks yolcu gemisine saldırı düzenlendi. 
     
</TEXT>
</DOC>
