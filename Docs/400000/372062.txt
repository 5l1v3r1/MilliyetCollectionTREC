<DOC>
<DOCNO> 372062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/yas02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'da kundaklama şüphesi var 
</HEADLINE>
<TEXT>


MuĞla DHA 

Bodrum'un yeşil cenneti Mazı ormanlarında çıkan yangında 15 hektarlık alan kül oldu. Yangının 5 ayrı noktada başlaması, kundaklama ihtimalini gündeme getirdi. 
Mumcular beldesi Mazı köyüne bağlı ormanlık alanda önceki akşam saat 21.30 sıralarında yangın başladı. Söndürme ekiplerinin büyük bölümünün Fethiye ve Köyceğiz'deki orman yangınlarında olmaları nedeniyle yangına geç ve sınırlı şekilde müdahale edilebildi. 

Vatandaşlar da çalıştı 
Şiddetli rüzg rın da etkisiyle kısa zamanda büyüyen yangını söndürme çalışmalarına, ilerleyen saatlerde çevre illerden 34 arazöz, 12 iş makinesi, 24 itfaiye aracı, 230 orman işçisi, 60 asker ile yaklaşık 250 vatandaş katıldı. Bodrum ve beldelerindeki 50'ye yakın araç da bölgeye sevk edildi. 
İlköğretim okulu ve konutlara 50 metre kadar yaklaşan alevler nedeniyle 28 ev boşaltıldı. Evlerine giremeyen vatandaşlar kamyonet kasalarında, geniş duvarların üzerinde uyudu. Yangın yaklaşık 12 saat sonra kontrol altına alınabildi. 15 hektarlık alan tamamen kül oldu. 


</TEXT>
</DOC>
