<DOC>
<DOCNO> 386212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/ekonomi/eko03.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bartın Çimento'yu Sanko aldı 
</HEADLINE>
<TEXT>


Sanko Holding'e bağlı Çimko Çimento, Bartın Çimento'yu ihalenin kapalı zarf usulüyle yapılan ilk aşamasında verdiği 48 milyon dolarlık teklifle aldı 


TMSF'nin satışa çıkardığı Uzan Grubu çimento şirketlerinden Bartın Çimento, ihaleye katılan 12 firmadan 48 milyon dolarla açık ara yüksek fiyat veren Sanko Grubu bünyesindeki Çimko Çimento ve Beton Sanayi Ticaret AŞ'ye ihale edildi. 
13 grubun katıldığı ve muhammen bedelin 22 milyon dolar olduğu Bartın Çimento için önce kapalı zarf ile teklifler alındı. 48 milyon dolarla en yüksek teklifi veren Çimko Çimento, fon kurulunun onayının ardından Bartın Çimento'nun yeni sahibi olacak. 
Kapalı zarf usulü ile alınan tekliflerin ardından Çimko Çimento'nun verdiği teklifin muhammen bedelin çok üstünde olması nedeniyle açık artırmada farklı bir yöntem izlendi. Açık artırma, Çimko'nun yanı sıra 35 milyon dolar teklif veren Maktaş Makina ve Elektrik Tic. AŞ ile 29 milyon 500 bin dolar teklif veren Limak Mad. Yapı Çimento Sanayi ve Ticaret AŞ arasında gerçekleşti. Açık artırmada hiçbir şirketin 48 milyon doların üstünde teklif vermemesi üzerine ihale Çimko Çimento'ya ihale edildi. 

Çimentoda ikinci yatırımı 
Sanko Holding Başkanı Abdülkadir Konukoğlu, fiyatı neden bu kadar yüksek tuttukları sorusuna, "Potansiyel gördüğümüz için" yanıtını verdi. Konukoğlu, "TMSF, çimentonun şanslı gününde. Bu fiyatlar hakikaten iyi fiyatlar" dedi. 
Sanko Holding'in amiral gemisinin tekstil olduğunu söyleyen Konukoğlu, "Ama biz tekstilin payını yüzde 40'lara doğru çekeceğiz" dedi. Gaziantep'te bir çimento fabrikası olan Konukoğlu böylece fabrika sayısını ikiye çıkarttı, ayrıca birkaç tane fabrika daha almaya çalışacaklarını açıkladı. 


</TEXT>
</DOC>
