<DOC>
<DOCNO> 387980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy08.html </URL>
<DATE> 2005/10/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hrant Dink davasının gerekçeli kararı... 
</HEADLINE>
<TEXT>

     "Türklüğü tahkir ve tezyif etmek" suçundan çarptırıldığı 6 aylık hapis cezası ertelenen Agos Gazetesi Genel Yayın Yönetmeni Fırat Hrant Dink’in davasına ilişkin hazırlanan gerekçeli kararda, Atatürk’ün, bu vatanın ecdat kanıyla kurtulduğunu bildiği için gençliğe her zor koşulda muhtaç olduğu kudretin bu kanda olduğunu söylediği belirtilerek, "Oysa sanık, bu kanın zehirli olduğunu ifade etmiştir. Bu Türk atalarına, şehitlere, milleti meydana getiren değerlere saygısızlıktır ve tabi ki aşağılayıcı, inciticidir" denildi. 
     Şişli 2. Asliye Ceza Mahkemesi’nce hazırlanan 5 sayfalık gerekçeli kararda, iddianame, sanıklar ve avukatlarının savunmaları ile bilirkişi raporuna değinilirken, Hrant Dink’e ceza verilmesinin gerekçesi de detaylı şekilde anlatıldı. 
     Kararda, düşünce özgürlüğü ve ifade özgürlüğünün sınırsız olmadığı belirtilerek, "Her şeyin bir sınırı vardır. Bu sınırlama bazen yasayla, bazen de ahlak kurallarıyla olur. Aşağılayıcı, incitici nitelikte ifade özgürlüğü söz konusu olmaz" denildi. 
     Bu tür ifadelere hiçbir hukuk düzeninin izin vermeyeceği vurgulanan kararda, şöyle devam edildi 
     "Her ülkenin kendine göre değerleri vardır. Öyle ülke vardır ki bayrağından şort yaparsın, hoşgörülür. Öyle ülke vardır ki ineğine dokunursun, infial yaratır. Öyle millet vardır ki kan dedin mi akla bu toprakların her santiminde bulunan ecdat kanı gelir. Bu toprağın her karesi kanla sulanmıştır. Atatürk, bu vatanın bu kanla kurtulduğunu gayet iyi bildiği için, gençliğe her zor koşulda muhtaç olduğu kudretin bu kanda olduğunu söylemiştir. Oysa sanık, bu kanın zehirli olduğunu ifade etmiştir. Bu Türk atalarına, şehitlere, milleti meydana getiren değerlere saygısızlıktır ve tabii ki aşağılayıcı, inciticidir." 
     
     GENÇLİĞE HİTABE’DEKİ ÇARPITMA 
     Atatürk’ün, "Nutuk" adlı eserindeki "Gençliğe Hitabe"den de alıntılara yer verilen kararda, sanık Dink’in, Agos Gazetesi’ndeki "Ermenistan ile Tanışmak" başlıklı yazısında, "Ey Türk gençliği, birinci vazifen Türk bağımsızlığını, Türk Cumhuriyeti’ni sonsuzluğa değin korumak ve savunmaktır" ile başlayıp "Muhtaç olduğun kudret damarlarındaki asil kanda mevcuttur" şeklinde sona eren "Gençliğe Hitabe"deki sözleri, ince ve ustalıkla çarpıtarak, Türklüğü incitici ve aşağılayıcı niteliğe bürüdüğü iddia edildi. 
     Yazıda geçen "zehirli kan" tabirinin "pis kan" anlamına da geldiği belirtilen kararda, aşağılayıcı mahiyette ifade özgürlüğü söz konusu olamayacağı için bu yönüyle suçun sabit olduğu kaydedildi. 
     Kararda, sanık Dink’in, "Gençliğe Hitabe"deki "Muhtaç olduğun kudret damarlarındaki asil kanda mevcuttur" sözünü "Türk’ten boşalacak zehirli kanın yerini dolduracak temiz kan Ermeni’nin Ermenistan’la kuracağı asil damarında mevcuttur" şeklinde ustalıkla değiştirerek, "Tabir yerinde ise tavşan kaç, tazı tut demiştir" denildi. 
     Kararda, sanığın yazında "Ermeni kimliğinin pekiştirilmesi" gayesine hizmet ettiği ve Ermeni gençlerinin Ermenistan’a seyahat etmelerini bu amaçla tavsiye ettiği vurgulanarak, bu şekilde özel kast unsurunun oluştuğu da belirtildi. 
     Gerekçeli kararın sonunda, Hrant Dink’in "Türklüğü neşren tahkir ve tezyif etmek" suçundan 6 ay hapis cezasına çarptırıldığı belirtilerek, sanığın sabıkasız oluşu ileride bir daha suç işlemeyeceği konusunda mahkemece olumlu kanaat uyandırdığından cezasının ertelendiği kaydedildi. 
     Kararda, gazetenin Sorumlu Yazı İşleri Müdürü Karin Karakaşlı’nın ise beraat ettiği hatırlatıldı. 
     
</TEXT>
</DOC>
