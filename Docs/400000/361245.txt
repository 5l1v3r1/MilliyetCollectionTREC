<DOC>
<DOCNO> 361245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo07.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Real mi, hayal mi 
</HEADLINE>
<TEXT>


Real Madrid, Adriano sevdasından vazgeçmiyor. La Gazzetta, İspanyollar'ın sambacı süperstar için Inter'e 50 milyon Euro ve Ronaldo'yu önerdiğini iddia etti 


Adriano, Avrupa'nın dev takımlarının hayallerini süslemeye devam ediyor. Bu oyuncuya yakın ilgisini sürdüren Real Madrid'in, özellikle Konfederasyon Kupası'ndaki performansıyla büyüleyen sambacı süperstarı kadrosuna katmak için çılgın bir teklif yaptığı bildirildi. 
İtalyanlar'ın La Gazzetta dello Sport gazetesi, Eflatun - Beyazlılar'ın, Adriano için Inter'e 50 milyon Euro ve Ronaldo'yu önerdiğini yazdı. 
Ancak Ronaldo faktörünün transferi zora soktuğu, çünkü Inter'i terkedip giden ünlü yıldızı Mavi-Siyahlı taraftarların istemediği bildirildi. 
Haberde Inter'in buradan gelecek parayla Roma'nın yıldız golcüsü Cassano'yu alacağı ifade edildi. Savunmasını güçlendirmeyi amaçlayan Mavi - Siyahlılar'ın yeni gözdesinin ise PSV Eindhoven'ın Brezilyalı defans oyuncusu Alex olduğu da belirtildi. 


</TEXT>
</DOC>
