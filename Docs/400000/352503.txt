<DOC>
<DOCNO> 352503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun24.html </URL>
<DATE> 2005/06/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Musul'da yargıç ve şoförü vuruldu 
</HEADLINE>
<TEXT>

     Irak'ın Musul kentinde bir yargıç ve şoförünün silahlı kişilerce öldürüldüğü bildirildi. 
     Polis, ''Musul'daki Dobbat mahallesinde silahlı kişilerin Iraklı Yargıç Salim Mahmud Ali'nin aracına saldırdıklarını'' belirtti. 
     Yargıç Mahmud Ali'nin hastanede hayatını kaybettiği, şoförün ise olay yerinde öldüğü kaydedildi. 
     Bu arada, Kerkük kentinde Kuzey Petrol Şirketi girişinde bu sabah düzenlenen intihar saldırısında, 4'ü asker 8 kişi yaralandı. 
     Polis, intihar saldırganının Irak ordusuna ait konvoyu hedef aldığını açıkladı. 
     Öte yandan, Bağdat'ın kuzeyinde dün akşam bir bombanın infilak etmesi sonucu 3 kişinin öldüğü bildirildi. 
     Polisin bugün yaptığı açıklamada, ''Bağdat'ın kuzeydoğusundaki Han Bani Saad kasabasında meydana gelen patlamada, 2'si çocuk 3 kişinin hayatını kaybettiği, 4 kişinin yaralandığı'' belirtildi. 
     
</TEXT>
</DOC>
