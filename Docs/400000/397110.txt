<DOC>
<DOCNO> 397110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur14.html </URL>
<DATE> 2005/11/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
"Picasso İstanbul"da sergisi basına tanıtıldı 
</HEADLINE>
<TEXT>

     Türkiye'de dünyaca ünlü bir sanatçıya ayrılan ilk kapsamlı sergi olma özelliği taşıyan ve 24 Kasım'da Sabancı Üniversitesi Sakıp Sabancı Müzesi'nde açılacak ''Picasso İstanbul'da'' sergisi, basına tanıtıldı. 
     Müzede düzenlenen basın toplantısında konuşan Sabancı Holding Yönetim Kurulu Başkanı Güler Sabancı, Picasso ailesinin kendilerine güvenerek böyle bir serginin İstanbul'da ve Sakıp Sabancı Müzesi'nde düzenlenmesine olanak sağladığını vurgulayarak, Sabancı Holding olarak da sergiye destek verdiklerini söyledi. 
     Sabancı, ''Picasso İstanbul'da'' sergisinin kültür-sanat hayatı için bir dönüm noktası olduğunu da ifade ederek, ''20. Yüzyıla damgasını vurmuş, modernliğin simgesi olmuş Picasso'nun sergisinin burada bulunması birkaç şeyi ispatlıyor. Birincisi Türkiye, modernliğin ve batının bir parçasıdır. Böyle bir sergiyi yapacak donanıma sahip müzesi mevcuttur'' dedi. 
     Ayrıca Türkiye'nin böyle bir sergiye ilgi gösteren, yeniliğe açık izleyicisinin de bulunduğuna işaret eden Sabancı, ''Tüm bunlarla beraber huzur içinde, demokratik, Batı'ya dönmüş, Avrupa yolunda bir Türkiye'de Picasso'yu seyredeceğiz'' diye konuştu. 
     ''Picasso İstanbul'da'' sergisinin hayalden gerçeğe dönüşmesinin gururunu duyduğunu dile getiren Sabancı, Sabancı Holding Yönetim Kurulu Başkanı olarak da kültür hayatına fark getirecek böyle bir projeye destek oldukları için mutlu olduğunu kaydetti. 
     Güler Sabancı, sergi boyunca çocuklar için özel etkinlikler gerçekleştirileceğini de anlatarak, mümkün olduğunca çok çocuğun bu sergiyi gezmesini istediği, çocukların şartlanmamış beyinleriyle Picasso'nun yaratıcılığı ile tanışmalarını Türkiye'nin geleceği için çok önemli gördüğünü sözlerine ekledi. 
     
     PİCASSO'NUN TORUNUNDAN ÖVGÜ 
     Picasso'nun torunu Bernard Ruiz-Picasso da böyle bir sergiyi mümkün kıldıkları için Sabancı ailesine teşekkür ederek, iyi bir ekiple çalışıp serginin gerçekleştirildiğini söyledi. 
     Picasso, sergiyle Türkiye'deki sanatseverlere modern sanat konusunda bilgi verileceğini anlatarak, ''Modern sanat sayesinde, bu sergiyi gezen kişilerin gözlerini, yüreklerini ve gönüllerini açacağız'' dedi. 
     Bir gazetecinin ''Türkiye'de böyle bir sergi açılması konusunda, özellikle de riskler açısından bakıldığında sizi ne ikna etti '' sorusu üzerine torun Picasso, ''Bir risk söz konusu değildi. Teknik, güvenlik ve eserlerin zarar görmemesi açısından bir risk olmadı'' diye konuştu. 
     Picasso, tarih derslerinde Osmanlı ve önceki dönemlere ilişkin bilgi aldığını dile getirerek, ''Tarih derslerinden bu bölgenin önemini bilir ve Türk olmanın ne olduğunu tahayyül ederiz. Türk medeniyetini öğreniriz. Kültür açısından ne kadar gelişmiş olduğunu da İstanbul'a gelince gördüm'' dedi. 
     Toplumun sanatla geliştiğine işaret eden Picasso, Türkiye'nin kültürünün Avrupa'dan farklı olmadığını söyledi. 
     
     ÖTEKİ KONUŞMALAR 
     Sabancı Holding üst yöneticisi CEO Ahmet Dördüncü de holdingin çalışmaları hakkında bilgi vererek, ''Sabancı Holding, şimdi de yaratıcılığıyla 20. yüzyıla damgasını vurmuş Picasso'yu ilk kez Türkiye'ye getiriyor'' dedi. 
     Müze Müdürü Nazan Ölçer de müzedeki ilk modern serginin Picasso imzası taşımasının önemine işaret ederek, Picasso'nun çok üreten, sanatı değiştiren, sanata yenilikler getiren bir sanatçı olduğunu vurguladı. 
     Toplantıya, FABA Fundacion Almine Bernard Ruiz-Picasso Para El Arte Başkanı Almine Ruiz-Picasso, dünyanın yaşayan en önemli Picasso uzmanı ve sanatçının dostu John Richardson da katıldı. 
     Toplantının ardından Güler Sabancı, torun Picasso ve beraberindekiler, sergiyi gezerek basına poz verdi. 
     
     SERGİ 
     51'i yağlıboya, 47'si çizim, 13'ü seramik, 12'si heykel, 8'i gravür, 2'si taşbaskı ve 2'si duvar halısından oluşan sergi, 26 Mart 2006 tarihine kadar açık kalacak. 
     Sergiyi gezenlere, 26 eser hakkında bilginin bulunduğu İngilizce ve Türkçe dinlenebilecek ''Audioguide'' verilecek. Sergi süresince, başta çocuklara yönelik olmak üzere çeşitli etkinlikler düzenlenecek. 
     Bu arada, görme engelliler için özel bir sergi katalogu hazırlandı. Ayrıca işitme engelliler için de özel rehberli turlar gerçekleştirilecek. 
     24 Kasım Perşembe günü açılacak sergi, tam bilet 10 YTL, indirimli 3 YTL ve en az 10 kişiden oluşan gruplarda da kişi başına 7 YTL'ye gezilebilecek. 
     
</TEXT>
</DOC>
