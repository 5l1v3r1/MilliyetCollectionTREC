<DOC>
<DOCNO> 376133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonspo28.html </URL>
<DATE> 2005/09/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Servet antrenmanlara başladı... 
</HEADLINE>
<TEXT>

     Fenerbahçeli milli futbolcu Servet Çetin, uzun süren bir sakatlık döneminin ardından takımla çalışmalara başlarken, "Değil maçları, antrenmanları bile özlemişim" dedi. 
     Servet, sarı-lacivertlilerin bugünkü antrenmanı sonrası basın mensuplarının sorularını yanıtlarken, uzun süren tedavi süreciyle ilgili "Almanya’daki tedavide vücudum yapılan iğnelere olumlu yanıt verdi. Ancak iltihap bir türlü geçmedi. Sonrasında doktorumun yaptığı araştırmalarla, soruna boğazımda oluşan iltihabın neden olduğu söylendi. Bu doğrultuda bir tedavi uygulandı ve sorun giderildi" açıklamasında bulundu. 
     Bir futbolcu için en zor şeyin sakatlık olduğunu vurgulayan Servet, "Değil maçları antrenmanlara çıkmayı bile çok özledim. Hastalığım geçti ve bugün takım arkadaşlarımla birlikte çalışmalara başladım" şeklinde konuştu. 
     Fenerbahçe’nin, Avrupa Şampiyonlar Ligi’nde ve Turkcell Süper Ligi’nde oynayacağı zorlu maçlarda, takım arkadaşlarıyla birlikte ellerinden geleni yapacaklarını kaydeden sarı-lacivertli futbolcu, şöyle konuştu 
     "Her maç çok zor. Şampiyonlar Ligi’nde başarılı olmak istiyoruz. Ancak Milan maçı öncesinde hepimiz Ankaraspor maçına odaklandık. Biz elimizden gelenin en iyisini yapacağız." Servet, " A Milli Takım, yokluğunda zorluk çekiyor. Görüşün nedir " şeklindeki bir soruyu da "Buna katılmıyorum. Tüm arkadaşlarım ellerinden geleni yapmaya çalışıyor" diye yanıtladı. 
     
     KEMAL "ŞANSSIZ BİR DÖNEM GEÇİRDİM" 

     Sarı-lacivertli futbolcu Kemal Aslan da antrenman sonrası basın mensuplarına geçirdiği sakatlık, şu anki durumu ve yapacakları maçlarla ilgili açıklamalarda bulundu. 
     İyi bir kamp dönemi geçirdiğini, ancak ligin ikinci haftasında Alex’le girdiği bir pozisyonda bacağında ödem oluştuğunu kaydeden Kemal, "Geçen hafta da çarpışmadan dolayı kaşım patladı. Şanssız bir dönem geçirdim. Ama ben de bugün takımla çalıştım. Bizi zor bir maraton bekliyor. Ancak iyi bir ekibiz ve tüm zorlukların üstesinden gelebiliriz. Avrupa’da ve ligde çok daha iyi sonuçlar alacağımıza inanıyorum" dedi. 

     
</TEXT>
</DOC>
