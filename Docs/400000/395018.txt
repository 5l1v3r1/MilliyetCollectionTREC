<DOC>
<DOCNO> 395018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/yas10.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik, başsavcının oğluyla ortak çıktı 
</HEADLINE>
<TEXT>


İSTANBUL Milliyet 

Beyoğlu Cumhuriyet Başsavcısı Ünal Canpolat'ın oğlu Berkay Canpolat'ın, Türkiye'nin ilk hayali ihracatçısı olarak tanınan Turan Çevik'in işyeri olarak bilinen Birlik Metal'e ortak olduğu ortaya çıktı. 
Firmanın Ticaret Odası'ndaki kayıtlarına göre, ortaklar Berkay Canpolat, Turan Çevik'in oğlu Ahmet Hilmi Çevik ve Necati Enver olarak görünüyor. Bir kişinin öldüğü, Ahmet Çevik'le 2 kişinin daha yaralandığı çarşamba günkü silahlı çatışma sonrası, söz konusu firmanın sahibi olduğu söylenen Turan Çevik ise ortaklar arasında yer almıyor. 
Birlik Metal, gazete sayfalarına geçen çarşamba günü yaşanan silahlı çatışmayla geçmişti. Hacı Erdoğan ve 2 arkadaşı, şirkette Çevik'in oğlu ve damadıyla tartışmış, çıkan çatışmada Hacı Erdoğan ölmüş, Çevik'in oğlu Hilmi Çevik, damadı ve bir işyeri çalışanı yaralanmıştı. 


</TEXT>
</DOC>
