<DOC>
<DOCNO> 363542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko09.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, terör vaazı dinledi, çiftçiyle tartıştı 
</HEADLINE>
<TEXT>



Antalya'nın Serik İlçesi'ne bağlı Belek Beldesi'ndeki Rixos Premium Otel'de eşi ve kızıyla birlikte dinlenen Başbakan Recep Tayyip Erdoğan dün Serik Merkez Camii'nde cuma namazı kıldı. Serik Müftüsü 
Osman Artan, Erdoğan'ın katıldığı cuma namazındaki vaazında İslam'da teröre yer olmadığını ifade ederek, "İslam" ve terör sözcüğünün bir arada kullanılmasının doğru olmadığını söyledi. Artan, toplum için çalışmanın ibadet yerine geçeceğini de ifade etti. Erdoğan, cami çıkışında, kendisini bekleyen vatandaşların sevgi gösterilerine el sallayarak karşılık verdi. Daha sonra Vali Alaaddin Yüksel ile Hükümet Konağı'na geçerek Serik Kaymakamı Mehmet Aydın ile görüşen Erdoğan, çıkışta vatandaşları selamladı. Bu sırada bir vatandaşın "Sayın Başbakanım, çiftçinin hali ne olacak" diye seslenmesi üzerine, Erdoğan "350 bini niye konuşmuyorsun 50 ton buğday alıyoruz senden. 350 bini niye konuşmuyorsun" karşılığını verdi. 


</TEXT>
</DOC>
