<DOC>
<DOCNO> 373691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/yercan.html </URL>
<DATE> 2005/08/29/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Bora gibi esti 
</HEADLINE>
<TEXT>



Trabzonspor forvetleriyle, Malatyaspor kalecisi Bora arasında nefesleri kesen bir maç oynandı. Bu sezonun en istekli, en canlı ve diri futbolunu ortaya koyan Bordo - Mavili ekip, kalesinde devleşen ve stadı spot ışıklarından daha fazla aydınlatan gecenin yıldızı Bora'yı geçemedi. 
İlk yarının taktik dehası Şenol Güneş, ikinci yarının taktik katilliğine soyundu. İki kanat oyuncusunu orta sahaya yakın oynatarak Trabzonspor'un hücum gücünü artıran ve saldırgan bir kimlik kazandıran tecrübeli hoca, ikinci yarıda yine can sıkan "klasik takıntılarının" kurbanı oldu. Lige kötü bir başlangıç yapan Malatyaspor karşısında ilk yarıda gol hariç tüm güzellikleri sahaya yansıtan Bordo - Mavili ekip, Yattara, Fatih ve Szymkowiak'ın ayağından net 6 gollük pozisyonu cömertçe harcadı. 
İkinci yarı da ilk yarının fotokopisi gibi başladı. Yine gol için arsızca bastıran ve saldıran Trabzonspor'la, "Malatya kaplanı" kesilen ve muhteşem oyunuyla milli takım kurmaylarına mesajlar gönderen Bora'nın şovu vardı. Oyun hakimiyetinden, cömertçe feda edilen gol pozisyonlarına kadar her şey Trabzonspor'un kontrolü altında geçerken Şenol Güneş'in "klasik takıntısı" sahneye çıktı ve bu görüntüyü bir anda değiştirdi. Yattara gibi oyunun her saniyesine hükmedebilecek ve skoru değiştirebilecek özel bir yeteneği yedek kulübesine çağırarak Malatyaspor'a en büyük iyiliği yapmış oldu. Gineli sihirbazın peşine taktığı iki adamı boşa çıkan ev sahibi takım önce dengeyi sağladı, sonra atağa kalktı. 
Orta hakem Erol Ersoy ikinci yarıda Bilal'in yerine giren Effa'yı ceza alanı dışında yere indiren Erdinç'i haklı kırmızı kartla oyun dışı bırakırken, penaltı kararı çok ağırdı. Mert'in ikinci kez tekrarlanarak ağlara gönderdiği gole uzatma dakikalarında Fatih Tekke yanıt vererek takımını ipten aldı. Trabzonspor farklı kazanması gereken bir maçta beraberliğe şükrederek sahadan ayrıldı. 


</TEXT>
</DOC>
