<DOC>
<DOCNO> 367889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur34.html </URL>
<DATE> 2005/08/07/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Karakol çatısında intihar girişimi... 
</HEADLINE>
<TEXT>

     Sivas Emniyet Müdürlüğü'nde görevli kişinin eşi, alt katı karakol olan polis lojmanının çatısından intihara kalkıştı. Kadın, yaklaşık 2 saat sonra ikna edilerek eyleminden vazgeçirildi. 
     AA muhabirinin aldığı bilgiye göre, Sivas Emniyet Müdürlüğü'nde görevli H.A'nın eşi N.A., alt katı Şehit Ali Yüce Polis Karakolu, üst katları ise polis lojmanı olarak kullanılan 5 katlı binanın çatısına çıktı. 
     Çatıdan kendisini atacağını söyleyen kadın, kimsenin de yukarıya çıkmasını istemedi. 
     Cep telefonuyla sürekli konuştuğu gözlenen kadının eşi H.A ise aşağıda endişeyle bekledi. 
     Çevresinde pazar yeri kurulan karakolun etrafında güvenlik önlemi alındı, itfaiye ve sağlık ekipleri hazır bekledi. Ekipler, çatının etrafında sürekli gezinen ve sık sık uç kısımlara gelerek aşağıya bakan kadının atlama ihtimaline karşı branda açtı. 
     Çatıya çıkan başka bir kadın, N.A'ya su vererek, ikna etmeye çalıştı. 
     El kol hareketleriyle sürekli telefondaki kişiye bir şeyler anlatmaya çalışan N.A., yaklaşık 2 saat sonra ikna edilerek çatıdan indirildi. 
     N.A., sağlık ekiplerince yapılan ilk müdahalenin ardından Cumhuriyet Üniversitesi Tıp Fakültesi Araştırma ve Uygulama Hastanesi'ne kaldırıldı. 
     N.A., acil servisteki müdahalenin ardından psikiyatri servisinde tedavi altına alındı. 
     
</TEXT>
</DOC>
