<DOC>
<DOCNO> 357992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun12.html </URL>
<DATE> 2005/07/04/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Irak'ta kaçırılan büyükelçiden haber alınamıyor 
</HEADLINE>
<TEXT>

     Irak'ta düzenlenen saldırılarda 4 kişi öldü, 4 kişi yaralandı. 
     Polis, başkent Bağdat'ın batısında, park halindeki bomba yüklü bir aracın infilak etmesi sonucu biri kadın 2 kişinin öldüğünü, 4 kişinin yaralandığını bildirdi. 
     Musul'da ise silahlı kişilerin düzenlediği bir saldırıda, Irak Kürdistan Demokratik Partisi'nin IKDP bir üst düzey yetkilisinin öldürüldüğü haber verildi. 
     Parti yetkilileri, Circis Muhammed Amin adlı yetkilinin, kız kardeşinin evinde saldırıya uğradığını söylediler. 
     Musul'da düzenlenen başka bir saldırıda, Nineve valisinin koruması öldürüldü. Polis, korumanın, evinin önünde silahlı kişilerin açtığı ateşte öldüğünü açıkladı. 
     Bu arada, önceki gece Bağdat'ta kaçırılan Mısır'ın Bağdat Büyükelçisi İhab El Şerif'ten haber alınamıyor. 
     Mısır Dışişleri Bakanı Ahmed Ebul Geyt, ''El Şerif, her zaman, Irak halkına hizmet etmeye ve Mısır ile Irak arasında iyi ilişkiler sağlamaya çalışmıştır. Görevine devam edebilmesi için büyükelçinin hemen serbest bırakılmasını istiyoruz'' dedi. 
     Adlarının açıklanmasını istemeyen Mısırlı diplomatlar, Irak'ın eski Devlet Başkanı Saddam Hüseyin'in devrilmesinden sonra Irak'a atanan ilk Mısır büyükelçisi olan İhab El Şerif'in önceki gece, Bağdat'ta kaçırıldığını söylemişlerdi. 
     Büyükelçinin diplomatik plaka taşıyan Cherokee marka cipi dün El Camia semtinde bulunmuş ve elçilik görevlileri tarafından teşhis edilmişti. 
     El Şerif, Bağdat'taki görevine 1 Haziran'da başlamıştı. 
     
</TEXT>
</DOC>
