<DOC>
<DOCNO> 358383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonsiy19.html </URL>
<DATE> 2005/07/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Bakan Koç'un uyumasına AKP'den "efsaneleşiyor" yaklaşımı 
</HEADLINE>
<TEXT>

     AKP’nin Medya ve Tanıtımdan Sorumlu Başkan yardımcısı Suat Kılıç, Kültür ve Turizm Bakanı Atilla Koç’un uyuyan fotoğraflarına karşın "günden güne efsaneleştiğini" belirtti. Kılıç, "Koç’un uyku düzeni üzerinde Kabine revizyonu beklentisine kapılanlara inat göreceksiniz, o giderek daha sağlam bir zemin üstünde siyaset yapma şansına erişecektir" dedi. 
     Samsun Milletvekili Suat Kılıç, Vatan Gazetesi’ndeki köşe yazısında Bakan Koç’un uyumasına ilişkin basında yer alan haberlerle ilgili değerlendirmeler yaptı. Kılıç, Bakan Koç’un uyuyan fotoğraflarıyla ilgili olarak ilk başlarda "Yazık, daha yolun başında imajı bozulacak" endişesi taşıdıklarını, ancak O’nun giderek efsaneleştiğini söyledi. "Halkımız, uyanık çoğunluk içinde kendine daha yakın bulacağı Koç’u giderek daha fazla sevecek" diyen Kılıç, sözlerine şöyle devam etti 
     "Koç’un uyku düzeni üzerinde Kabine revizyonu beklentisine kapılanlara inat göreceksiniz, o giderek daha sağlam bir zemin üstünde siyaset yapma şansına erişecektir. Ve ilginçtir bütün bakanlar başarı veya başarısızlığı üzerinden siyasi bir değer elde ederken, Koç hızla sempatik varlığı üzerinden değerlenecektir. Hiçbir bakanın uyku düzeni bugüne dek kamuoyunu bu kadar alakadar etmemiştir." 
     
     "KENDİNE ERKAN MUMCU’YU ÖRNEK ALMALI" 
     Suat Kılıç, yazısında "Koç’un kültür ve turizm hayatımıza katkılarıyla gündemde olacağı günler de gelecektir inşallah. 
     Ama o gün gelene kadar en önemli eksiğini tamamlamalı" diyerek Bakan Koç’a ilginç bir öneride de bulundu. Kılıç sözlerini şöyle sürdürdü 
     "Kendinden önceki bakanın en iyi yaptığı işe biraz zaman ayırarak uyanık gazetecilerle direkt temas kurmalıdır. Bence işin sırrı burada saklı. Belki de bugüne dek başına gelenler, kendinden öncekinin çok iyi kurduğu ama kendisinin beceremediği bu ilişkisizlik nedeniyledir. Hayatın bazı anlarına lakayt kalabilirsiniz ama hiç kimse her istemediğine karşı kayıtsız kalabilme lüksüne sahip değil. Son söz, hükümet üyelerinin tamamı yüksek temsil kabiliyeti ile vitrin önünde olmak zorunda değil. Bazıları sadece çalışsın, bu da yeter. Nasıl olsa yapılanları gerektiğinde biz anlatırız." 
     
</TEXT>
</DOC>
