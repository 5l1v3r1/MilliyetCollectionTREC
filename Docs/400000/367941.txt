<DOC>
<DOCNO> 367941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/spor/spo12.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve büyüklerin 
</HEADLINE>
<TEXT>


Türkiye Yaz Yüzme Birinciliği toplam 29 rekorla perdelerini kapattı. Açık yaş bayanlarda Fenerbahçe, erkeklerde Galatasaray zirveye çıktı 


Arena'nın sponsorluğunda, Ataköy'de gerçekleştirilen Türkiye Yaz Yüzme Birinciliği'nin son gününde de sekiz rekor kırıldı. Böylece dört gün süren organizasyonda toplam rekor sayısı 29'a ulaştı. 
19 yaş üstü kategorisinde Galatasaray'dan Derya Büyükuncu, 50 metre kelebekte sabah 24.99, akşam seansında da 24.67'lik derecesiyle çifte rekor kırdı. 50 metre kelebek 14 yaş erkeklerde Fenerbahçe'den Emre Altınok 27.25, 13 yaşta MV İstanbul Işıkspor'dan Hakan Yarman 28.23, 50 metre serbest 19 yaş üstü yaş bayanlarda ise Fenerbahçe'den Gizem Papila 26.77 ile rekora ulaştı. 
4x100 metre karışık bayrak 14 yaş erkeklerde Fenerbahçe 4.23.18 ile rekorunu geliştirdi. 4x400 metre açık yaş erkeklerde Galatasaray 3.49.90'la, açık yaş bayanlarda da Fenerbahçe 4.21.39'la milli takımlara ait rekorları kırdı. 
Açık yaş bayanlar takımda Fenerbahçe, 1004 puanla birinciliği kazanırken, 975.5 puanla Galatasaray ikinci oldu. Erkeklerde ise Galatasaray, 822.5 puanla zirveye çıkarken, Fenerbahçe 818.5 puanla ikinciliği elde etti. Son gün yarışlarını Fenerbahçe Başkanı Aziz Yıldırım, Asbaşkan Murat Özaydınlı ve Galatasaray 2. Başkanı Ergun Gürsoy da izledi. 


</TEXT>
</DOC>
