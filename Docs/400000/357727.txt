<DOC>
<DOCNO> 357727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/ekonomi/eko03.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin isteği 90 dakikada oldu 
</HEADLINE>
<TEXT>


IMF'nin yeni stand - by'ın ilk dilim kredisini serbest bırakmak için getirdiği şartlardan biri olan Bankacılık Yasası Meclis Genel Kurulu'nda 90 dakikalık görüşme sonucunda kabul edildi 

ANKARA Milliyet 

IMF'nin yeni stand-by anlaşmasını onaylaması ve 800 milyon dolarlık krediyi serbest bırakması için ön koşullar arasında yer alan Bankacılık Yasa Tasarısı, TBMM Genel Kurulu'nda kabul edildi. 
CHP'nin protesto ederek katılmadığı Genel Kurul toplantısında, Bankacılık Yasası 90 dakikada tamamlandı. 234 milletvekilinin katıldığı oylamada, tasarı, 232 milletvekilinin kabul oyuyla yasalaştı. Yasa, finansal piyasalarda güven ve istikrarın sağlanmasına, kredi sisteminin etkin bir şekilde çalışmasına, tasarruf sahiplerinin hak ve menfaatlerinin korunmasına ilişkin usul ve esasları düzenliyor. Yasadaki diğer kritik düzenlemeler şöyle 

Müsteşar kuralı aşıldı 
MAAŞA ZAM BDDK ve TMSF başkanlarına ilave tazminat ödemesiyle Başbakanlık Müsteşarı için belirlenen her türlü ödemeler dahil mali ve sosyal hakların iki katına kadar aylık ücret ödenebilecek. Buna göre, BDDK ve TMSF başkanlarının maaşları 9 milyara kadar çıkacak. Daha önce kamudaki ücret dengesinin korunması gerekçesiyle üst kurul başkan ve üyelerinin maaşları başbakanlık müsteşarının maaşıyla sınırlandırılmıştı. İlk defa bu kural aşılmış oldu. 
ÖNLEM BDDK tedbir alınmasını gerektiren koşulları belirlediği zaman 'düzenleyici, iyileştirici ve kısıtlayıcı önlemler' alınmasını isteyecek. BDDK, bu önlemlere rağmen durumları iyileşmeyen veya gerekli önlemleri almayan bankaların faaliyet iznini kaldırmaya ya da kredi kuruluşunun temettü hariç ortaklık haklarıyla yönetim ve denetimini, zararın mevcut ortakların sermayesinden indirilmesi kaydıyla kısmen veya tamamen devri, satışı veya birleştirilmesi amacıyla fona devretmeye yetkili olacak. 
DEVİR VE BİRLEŞME Fon hisseleri kendisine intikal eden bankanın varlık ve yükümlülüklerini, mevcut bankalardan isteklilere ya da kurulacak bir bankaya devredebilecek. Yönetimi fona devredilen bankaların mali bünyelerinin güçlendirilmesi, birleştirilmesi ve satışıyla ilgili süreç devrin yapıldığı tarihten itibaren en geç dokuz ayda tamamlanacak. Bu sürede, yeniden yapılanma veya devir, birleşme veya satış gerçekleşmezse faaliyet izni kalkacak. 
MURAKIPLAR KURULU KALDIRILDI Tasarıda, Bankalar Yeminli Murakıplar Kurulu'na yer verilmeyerek kurulun resmi olarak lağvedilmesi sağlandı. Yeni düzenlemeyle yeminli murakıpların yanı sıra bilişim, hukuk ve bankacılık uzmanları da denetim yapabilecek. 

Etkin denetim gelecek 
TMSF BANKA KURAMAYACAK TMSF'nin varlıklarının yönetimi ve alacaklarının varlık yönetim şirketleri aracılığıyla tahsil edilmesini öngören hükümler ile hisselerinin tamamı TMSF'ye ait banka kurma yetkisi tasarıdan çıkarıldı. Varlık yönetim şirketleri de bu düzenlemeye tabi olarak faaliyetlerini yürütecek. 
DENETÇİ DE SORUMLU Bankanın yönetici ve denetçilerinin, kanuna aykırı karar ve işlemleriyle bankanın faaliyet izninin kaldırılması veya fona devrine neden oldukları tespit edilirse bankaya verdikleri zararla sınırlı olarak, şahsi sorumlulukları yoluna gidilecek. Bu kişilerin şahsen iflaslarına mahkemece karar verilebilecek. Bu karar ve işlemler, bankanın hakim ortaklarına menfaat temini amacıyla yapıldığı takdirde, menfaat temin eden ortaklar hakkında da temin ettikleri menfaat üzerinden uygulanacak. 
BAĞIMSIZ DENETİM Bankalar şube ve konsolidasyona tabi ortaklıklarını kapsayan etkin iç kontrol, risk yönetimi ve iç denetim sistemi kurup işletecek. Bankanın faaliyetlerini, öngörülen hükümler kapsamında denetlemekle yetkilendirilen bağımsız denetim kuruluşlarının çalışma esasları BDDK'ca belirlenecek. Bu kuruluşlar, üçüncü kişilere verdikleri zarardan sorumlu olacak. 


</TEXT>
</DOC>
