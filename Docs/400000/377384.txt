<DOC>
<DOCNO> 377384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur26.html </URL>
<DATE> 2005/09/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İşadamının katili arkadaşları çıktı 
</HEADLINE>
<TEXT>

     MANİSA, DHA 

MANİSA'da yaklaşık 1.5 ay önce işyeri kundaklanan ve İzmir'de çuval içinde cesedi bulunan Manisalı işadamı 47 yaşındaki Ferhan Lopoğlu’nun, birinin kendisine 10 bin YTL'lik borcu olan iki arkadaşı tarafından öldürüldüğü belirlendi. Marangoz 32 yaşındaki S.Ü. ile bobinajcı 23 yaşındaki L.Y. polis tarafından gözaltına alınırken, para için cinayeti işledikleri anlaşılan iki zanlının işadamının cenazesine de katıldıkları ortaya çıktı. 
     Manisa'da üzüm işletmesi, yem sanayi kuruluşu ve marangozluk malzemeleri satan işyeri bulunan Ferhan Lopoğlu bir süre önce kayıplara karışırken, işyeri de 20 Temmuz'da kundaklanmıştı. Bu olaydan üç gün sonra, İzmir’de Manda Çayı'nda bir çuvalın içinde Lopoğlu'nun cesedi bulunmuştu. 
     Olayla ilgili araştırma başlatan Manisa Emniyet Müdürlüğü Asayiş Şube Müdürlüğü ekipleri, öldürülen işadamının telefon görüşmelerini incelemeye aldı. Ferhan Lopoğlu'nun telefonla en son görüştüğü kişinin S.Ü. olduğu belirlendi. 
     Kuşkulu görülerek üç kez gözaltına alınan, ifadesinin ardından serbest bırakılan S.Ü.'nün cep telefonuyla olay gecesi Manisa Kenan Evren Sitesi, İzmir Evka ve iş adamının cesedinin bulunduğu Manda Çayı yakınlarında baz istasyonlarından görüşmeler yaptığı saptandı. 
     S.Ü. yeniden gözaltına alınırken, 34 ZV 7303 plakalı otomobili de polis ekiplerince incelemeye alındı, ancak herhangi bir ipucu bulunamadı. Daha sonra Ankara'ya, Kriminal Polis Laboratuvarları Daire Başkanlığı'na gönderilen otomobilde yapılan incelemede, bagaj lastiklerinde ve el freni üzerinde öldürülen işadamı Lopoğlu'na ait kan örnekleri bulundu. 
     S.Ü., Emniyet Müdürlüğü'ndeki sorgusunda suçunu itiraf etti ve L.Y.'nin de suç ortağı olduğunu söyledi. S.Ü. ve L.Y., Lopoğlu'nu iş yerinde göğsünden ve sırtından 8 bıçak darbesiyle öldürdüklerini itiraf ettiği belirtildi. 
     
     SEKİZ YERİNDEN BIÇAKLADILAR 
     Verdikleri ifadeye göre iki zanlı, olay gecesi Ferhan Lopoğlu’nun Kenan Evren Sanayi Sitesi'ndeki dükkanına gitti. Malzeme satıcısı Lopoğlu’na yaklaşık 10 bin YTL borçlu olan marangoz S.Ü. senedini borcunu ödemeden almak istedi. Zanlılar, karşı çıkan Lopoğlu'nu bıçaklayarak dükkanı kundakladı. 
     Kasadaki 10 bin YTL ve 700 bin YTL'lik çekleri alan zanlılardan S.Ü., daha sonra Lopoğlu'nun cesedini kendisine ait 34 ZV 7303 plakalı otomobilin bagajına koydu. S.Ü., kendi otomobiliyle, L.Y. de iş adamı Lopoğlu'nun otomobiliyle İzmir’e geldi. Cesedi çuvala koyduktan sonra Manda Çayı'na atan zanlılar, Lopoğlu’nun otomobilini de Evka 3 semtindeki bir yola park edip hiç birşey olmamış gibi Manisa'ya döndü. 
     Polis, Ferhan Lopoğlu’nun aracının 20 gün önce Bornova Evka 3 çevresindeki ormanlık alan girişinde terk edilmiş durumda bulunduğunu açıkladı. İş adamı Ferhan Lopoğlu'nun cenaze törenine de katıldığı anlaşılan S.Ü. ile L.Y. adlı iki zanlının Lopoğlu’na ait yaklaşık 700 bin YTl'lik çekleri de yaktıkları belirtildi. 
     
     TATBİKAT YAPTIRILDI 
     Katil zanlıları S.Ü. ile L.Y.'ye olay yerinde tatbikat yaptırıldı. İki zanlı çelik yelek giydirilerek iş adamının cesedini attıkları İzmir'deki Manda Çayı'na getirildi. Zanlılar savcıya otomobille nasıl geldikleirini ve çuvalı dereye ne şekilde attıklarını ayrıntılı olarak anlattı. İki kişi daha sonra otomobili terk ettikleri Evka 3'e götürüldü. Burada da tatbikat yaptırıldı. S.Ü., ve L.Y, işlemlerin tamamlanmasının ardından adliyeye sevk edilecek. 
     
</TEXT>
</DOC>
