<DOC>
<DOCNO> 364092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy02.html </URL>
<DATE> 2005/07/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Baykal Atatürk'e asıl ihanet eden Ecevit 
</HEADLINE>
<TEXT>

     CHP Genel Başkanı Deniz Baykal, eski Başbakan Bülent Ecevit’i isim vermeden Vahdettin tartışması nedeniyle "Atatürk’e ihanet etmekle" suçladı. 
     Deniz Baykal, Lozan Anlaşması’nın 82’nci yıldönümü nedeniyle İstanbul’da düzenlenen "Yaşasın Lozan, Yaşasın Tam Bağımsız Türkiye" paneline katıldı. 
     Baykal, burada yaptığı konuşmada, "Vahdettin hain değildi" sözleriyle gündeme gelen eski Başbakan Bülent Ecevit’e isim vermeden tepki gösterdi. Ecevit’in, Sevr Anlaşması’nın altında Vahdettin’in imzasının bulunmadığı yönündeki sözlerini anımsatan Baykal, "Doğrudur. 
     Vahdettin’in imzası yoktur, Lozan’ın altında da Mustafa Kemal’in imzası yoktur. Yani buundan ne çıkar. Bu durum, bunu söyleyene ne katar. Bununla neyi ortaya koyuyorsun, neyi aklamış oluyorsun, kimi sahiplenmiş oluyorsun" dedi. 
     Baykal, "Yüzbinlerce insanın kanı pahasına yaşanmış bir tarihi konuşuyoruz. Vahdettin, hain miydi, aciz miydi, bilmiyorum. Ama biliyorum ki birileri Atatürkçü olduğunu söyleyerek yola çıkıp, arkasına milyonlarca insanı takan birileri onlara da Atatürk’e de ihanet etmiştir. Ortada bir ihanet varsa, ihaneti yapan Atatürkçü olduğunu söyleyip peşine Atatürkçüleri takıp onlara ve Atatürk’e ihanet etmektir" diye konuştu. 
     Baykal, Kazım Karabekir’in, İngiltere’nin ve Valiliklerin tutuklama istemine rağmen Atatürk’ü tutuklamadığını hatta hakkında idam kararı çıkarılan ve üniforması alınan Atatürk’ün karşısına çıkarak "Emrindeyim paşam" dediğini anlattı. Baykal, Anadolu tarihinin bu anda yazıldığını ifade ederken, "Bu tarihi ’şu kadar altınla, bunu yapmış’ diye safsatalarla tahrik etmeye kimsenin hakkı yoktur" dedi. 
     
</TEXT>
</DOC>
