<DOC>
<DOCNO> 379889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun20.html </URL>
<DATE> 2005/09/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
AB karşı deklarasyonu Avrupa basınında yankı buldu 
</HEADLINE>
<TEXT>

     AB Karşı deklarasyonu, Avrupa basınında geniş yer buldu. İngiliz basını, 3 Ekim’in önünün açıldığı ve Avusturya’nın yalnız kaldığı konusunda birleşti. Fransız Le Monde ise limanların açılmasının bir yükümlülük olduğunu savundu. 
     
     INDEPENDENT "MÜZAKERELERİN SONUNA KADAR TANIMA GEREKMİYOR" 
     Independent gazetesi, Kıbrıs Rum Kesimi’nin de kabul ettiği karşı deklarasyon ile Türkiye’nin Kıbrıs Rum Kesimi’ni müzakerelerin sonuna kadar tanımak zorunda olmadığını belirtti. Uzlaşmanın AB dönem başkanı İngiltere için oldukça büyük bir başarı olduğu vurgulanan haberde, deklarasyon konusunda görüşbirliğine varan AB ülkelerinin Avusturya’yı yalnız bıraktığının altı çizildi. 
     
     GUARDIAN "3 EKİM YOLU TEMİZLENDİ" 
     İngiliz Guardian gazetesi, karşı deklarasyon konusunda uzlaşmanın sağlanması ile "Türkiye’nin AB’ye bir adım daha yaklaştığını" belirtti. Gazete, Türkiye’ye tam üyelik yerine "imtiyazlı ortaklık" verilmesini isteyen Avusturya’nın da gerek üzerinde uzlaşılan deklarasyon gerekse Almanya seçimlerinde Merkel’in yeterince başarı sağlamamasının ardından "izole olmasının beklendiğini" yazdı. 
     
     FINANCIAL TIMES "İNGİLTERE MÜZAKERELER YOLUNU TEMİZLEDİ" 
     Financial Times gazetesi, karşı deklarasyonda anlaşma sağlanması ile "İngiltere’nin Türkiye ile müzakerelere giden yolu temizlediği" yorumunu yaptı. Haberde, İngiltere adına konuşan bir sözcünün karşı deklarasyon ile ilgili olarak, "Bizce dengeli bir metin oldu. Uzun bir sürecin ardından temsilciler seviyesinde bir uzlaşı sağlanmasından memnunuz. 
     Umarız bakanlar seviyesinden de destek gelir" sözleri aktarıldı. 
     
     BBC "KIBRIS’I TANIMA MÜZAKERELERİN HERHANGİ AŞAMASINDA" 
     İngiliz Yayın Birliği BBC de AB ülkelerinin üzerinde uzlaştığı deklarasyon ile Türkiye’nin Kıbrıs Rum Kesimi’ni, 10 yıl kadar sürmesi beklenen, müzakerelerin herhangi bir 
     aşamasında tanıyabileceğini belirtti. BBC de diğer bütün İngiliz basın kuruluşları gibi, karşı deklarasyon konusunda varılan uzlaşının 3 Ekim yolunu temizlediğini ifade etti. 
     
     LE MONDE "LİMANLARIN AÇILMASI BİR YÜKÜMLÜLÜK" 
     Fransız Le Monde gazetesi de, AB’nin karşı deklarasyon konusunda bir uzlaşıya varması ile Türkiye ile üyelik müzakerelerinin açılmasına başlıca engellerden birinin kalktığını belirtti. Türkiye’nin liman ve havaalanlarını Rumlara açmasının bir yükümlülük olduğuna dikkat çeken gazete, Fransa’nın da İngiltere’nin isteksizliğine karşın tüm üye devletlerinin tanınmasının katılma sürecinin gerekli bir unsuru olduğu yönündeki bir formülün benimsenmesini sağladığını kaydetti. 
     
</TEXT>
</DOC>
