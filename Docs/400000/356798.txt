<DOC>
<DOCNO> 356798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas13.html </URL>
<DATE> 2005/06/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Prens Charles'ın babalığı DNA testiyle kanıtlanmış 
</HEADLINE>
<TEXT>

     İngiltere kraliyet ailesinin, Prens Harry'nin, Galler Prensesi Diana'nın eski sevgilisi olan kraliyet muhafız alayı subaylarından Binbaşı James Hewitt'le ilişkisinden doğup doğmadığının kanıtlanması için Harry'e DNA testi yaptırdığı, ancak bu testin sonucunda Charles'in babalığının kanıtlandığı bildirildi. 
     Paris'te 1997'de sevgilisi Dodi El Fayed'le birlikte trafik kazasında hayatını kaybeden Prenses Diana'nın yakın arkadaşı ve sırdaşı Simone Simmons'ın yazdığı ''Diana Son Söz'' adlı kitaptan yaptığı alıntıları yayımlayan Sun gazetesi, Diana'nın Harry'den neden kan örneği alındığını Harry'e söylemediğini belirtti. 
     Kraliyet ailesi üyeleri, özellikle de Kraliçe Elizabeth'in kocası Prens Philip'in, 1984'de doğan Prens Harry'nin gerçek babasının Prens Charles olduğundan şüphe duyduğu açıklanmıştı. 
     Habere göre, kitabın yazarı Simmons, Harry'nin, Hewitt'ten olduğu konusundaki şüphelerden Diana'yı haberdar etmeyi kendine bir borç bildiğini söyleyerek, ''Hoş olmayan bu haberleri prensese söylemek görevinin bana düştüğünü düşünmüştüm'' dedi. 
     Simmons, Diana'nın, bir televizyon röportajında Hewitt'le ilişkisini kabul ettiğini, ancak ilişkilerinin tarihi itibariyle, Hewitt'in Prens Harry'nin babası olamayacağını vurguladığını da ifade etti. 
     Sun'ın haberinde, Diana'nın, aynı kaygılarla Harry'nın yanı sıra Prens William'a da DNA testi uygulaması konusunda baskılara maruz kaldığı ve yapılan bu testler sonucunda Prens Charles'in Harry ile William'ın gerçek babası olduğunun kanıtlandığı kaydedildi. 
     
</TEXT>
</DOC>
