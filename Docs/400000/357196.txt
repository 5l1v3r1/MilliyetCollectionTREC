<DOC>
<DOCNO> 357196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/magazin/axmag01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaprak ABD'de dadılık yapmış 
</HEADLINE>
<TEXT>


DENİZ ALTUNTAŞ 

Ekranın sevilen dizisi Avrupa Yakası'nda Yaprak karakteriyle tanınan Hale Caneroğlu, 2 yıldır İstanbul Gelişim Orkestrası'nın solistliğini de yapıyor. Bunlar Caneroğlu'nun bildiğimiz yönleri... Bilmediğimiz ise onun bir zamanlar dadılık yaptığı... Galatasaray Üniversitesi Sinema - Televizyon Bölümü'nden mezun olduktan sonra ABD'ye gittiğini söyleyen Caneroğlu, orada konservatuvarda oyunculuk eğitimi görmek için biri 7, diğeri 11 yaşında iki çocuğa bir sene dadılık yaptığını anlattı. 

'Şarkıcılık daha keyifli' 
Albüm çıkarma planları da yapan Hale Caneroğlu, solistliğiyle ilgili olarak da şunları söyledi "ABD'de oyunculuk eğitimi aldığım konservatuvarda çok yoğun şan ve dans eğitimi aldım. Okulun bir müzikalinde başrol aynadım. Buraya geldiğimde Melih Kibar'la tanıştım. Benim manevi babam oldu. Bir yıl boyunca beni yetiştirdi. İstanbul Gelişim Orkestrası'na yeni solist aranıyormuş, beni önerdi. 2 yıldır devam ediyorum. Müziği oyunculuktan daha çok sevdim." 



</TEXT>
</DOC>
