<DOC>
<DOCNO> 361580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yasam/ayas.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Türk filmleri dünyayı güldürüyor 
</HEADLINE>
<TEXT>


Eski 'kült' Türk filmleri, ABD'de moda oldu. Öyle ki, bir video kulübü sahibi, kapışılan filmler için şöyle diyor O kadar kötüler ki, çok iyiler 

Menderes Özel 

Türkiye'de sadık bir hayran kitlesi tarafından defalarca izlenen, 'Dünyayı Kurtaran Adam' ve benzeri 'değersiz trash ' ancak 'kült' Türk filmleri, ABD'de fenomen oldu. 
Özellikle New York'taki video kulüplerinde, Hollywood yapımlarının Türk versiyonlarına büyük talep var. Philadelphia ve New York Daily News gazeteleri, New York'ta bir moda haline gelen kült Türk filmlerini işledi. Haberlere göre, 'ucuz kostümlerle uçan şişko süpermen', Türk 'Örümcek Adam', Türk 'Frankeştayn' ve Türk 'Barbar Conan'ın maceraları New York'ta büyük ilgi görüyor. 

Didik didik arıyorlar 
Haberlerde, çekildikleri 70'ler ve 80'lerde Türkiye'de büyük bir hayran kitlesi edinen Hollywood filmlerinin Türk versiyonlarının, ABD'deki videocularda didik didik arandığı yazılıyor. 
Kim's Mediapolis isimli video mağazasının yöneticisi David Kang, "İyinin kötü taklidine büyük bir açlık var, özellikle bu kentte. Bir partide fonda bu filmleri gösterebilirsiniz, çok şık olacaktır. İnsanlar bu filmleri çok seviyor" dedi. 

'Turkeywood' 
Hollywood'a gönderme yaparak, bu filmlerin 'Turkeywood'dan geldiğini yazan gazeteler, kötü ve felaket arasında bir kalitede değişen, altyazısız bu filmleri en acımasız eleştirmenlerin bile çeşitliliği yüzünden övdüğünü vurguladı. 
Teksas, Austin'den video kulübü sahibi Tim League de, "Orijinal filme saygısızlıklarını, telif haklarını topyek n umursamayışlarını seviyorum. O kadar kötüler ki çok iyiler" diye konuştu. 


</TEXT>
</DOC>
