<DOC>
<DOCNO> 360919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/spo07.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Okumadan yüzecekler 
</HEADLINE>
<TEXT>


Yeni yönetimi ile kolları sıvayan Yüzme Federasyonu Başkanı Sema Küçüksöz, "Yüzmenin okullara girmesi şart. Bu sporu anaokullarına kadar götüreceğiz. Sorunları çözmek için reçetelerimiz hazır" dedi 


Yüzme Federasyonu'na büyük umutlarla gelen Başkan Sema Küçüksöz, ilk olarak gerçek bir altyapı oluşturmayı hedeflediklerini, bu nedenle de yüzme sporunu anaokullarına kadar sokmaya kararlı olduklarını söyledi. 
Federasyonun yeni oluşturulan yönetim kurulu Devlet Bakanı Mehmet Ali Şahin tarafından onaylandıktan sonra işe hızlı başlayan Gençlik ve Spor Genel Müdürlüğü'nün GSGM de çok büyük desteğini alan Küçüksöz, "Yüzmenin sorunlarını biliyoruz. Bunları çözmek için reçetemiz de hazır. Çok kısa zamanda sorunları aşacağız" dedi. 
Altyapının sağlam temeller üzerine oturması sonrasında, uzun vadede başarıların geleceğine inandığını anlatan Küçüksöz, yabancı desteğinin de şart olduğunun altını çizdi. 

İşbirliği şart 
Milli Eğitim Bakanlığı, valilikler ve belediyelerin koordinasyonunda altyapı çalışmalarının meyvesini vereceğini vurgulayan Küçüksöz, sözlerini şöyle sürdürdü 
"Yüzmenin okullara girmesi gerekli. Özellikle de anaokullarına girmesi şart. Pilot bölgeler belirledik. Bu bölgelerde bulacağımız yetenekli sporcularımıza her türlü desteği vereceğiz. Gerekirse onların yatılı okullarda öğrenim görmesini sağlayacağız. Yurtdışından antrenör, hakem ve her türlü desteğe ihtiyacımız var. İnsanlarımızı yüzmeye teşvik etmeliyiz. Onları havuzlara çekerek, aralarındaki yetenekli gençleri çıkarmak zorundayız". 
İlk büyük hedeflerinin 2008 Pekin Olimpiyatı olduğuna dikkati çeken Sema Küçüksöz, "Bu kadar kötü şeyin arasında iyi şeyler de olmuyor değil. Ürdün ve İtalya'daki müsabakalarda ikinci olan sporcumuz var. Bunun devamı da gelecek" diye konuştu. 

Halil'de erken umut 

Rekortmen haltercinin doping duruşmasının erkene çekilmesi gündeme geldi. Halter Federasyonu'nun itirazı kabul edilirse, Mutlu'nun davası Kasım ayından önce görülecek 

AYŞE YEŞİN 

Halil Mutlu için erken duruşma umudu belirdi. Avrupa Şampiyonası'nda dopingli çıkan Mutlu'ya verilecek cezanın belirleneceği duruşmanın erkene çekilerek Budapeşte'de yapılabileceği bildirildi. 
Şampiyon halterciye verilecek cezanın Kasım ayında Katar'da yapılacak dünya şampiyonası öncesi belirleneceğini açıklayan uluslararası federasyonun anti - doping komisyonunun 5 üyesi ile genel sekreterin 20 bin dolar tutarındaki masraflarının da Türkiye tarafından karşılanması kararından sonra Halter Federasyonu harekete geçti. Federasyon Kasım ayına kadar beklemek istemediklerini, oturumun daha erken bir tarihe alınmasını talep etti. 
Başvurunun kabul edilmesi durumunda Halil Mutlu'nun savunmasını IWF'ye göndereceği ve toplantının daha erken bir tarihte Budapeşte'de yapılacağı bildirildi. 
IWF Anti - doping komisyonuna yapılacak savunmada Halil Mutlu'nun başarılarla dolu kariyerinden söz edileceği, üst düzey bir sporcunun Avrupa Şampiyonası gibi bir organizasyonda bilerek yasaklı madde kullanmayacağının altı çizilecek. 
Bu duruşma sonrasında IWF'nin normali iki yıl olan cezada indirime gidebileceği öğrenildi. 

Çile bitmiyor 

SONGÜL TÜRE 

Üniversite Yaz Oyunları UNIVERSIADE 2005 için sayılı günler kaldı, İzmir'deki tesisler tamamlandı ama yarışmalarda Türkiye'yi temsil edecek atletlerin çilesi bitmiyor. 
Oyunlara İstanbul'da hazırlanmaya çalışan atletler, son provaları yapabilecekleri tek yer olan Burhan Felek Spor Sitesi'nde bir çok engelle karşı karşıya kalıyor. Halka açık bir salonda çalışmak zorunda kalan sporcular, güvenlik önlemlerinin yetersizliğinden yakınırken, zaman zaman boyutları tacize kadar varan sözlü sataşmalara dahi uğruyor. Ancak dertler bunlarla da bitmiyor... Güvenlik önlemlerinin eksikliği ve özel sporcu dolaplarının olmaması hırsızlık olayını ön plana çıkarıyor. Atletler tesisteki çifte standarttan da şikayetçi. Konforlu kondisyon salonları sadece güreşçiler ve boksörlere hizmet verirken, atletler h l kelimenin tam anlamıyla harabe halini almış, paslanmış aletlere mahkum bırakılıyor. 

Doping pedala bulaştı 

Doping illeti bisiklete de bulaştı. Elmadağ'daki milli takım kampı sırasında sporculara yapılan doping kontrolünde Brissasporlu Yunus Emre Unvan'ın "Metenolon" adlı yasaklı maddeyi kullandığı ortaya çıktı. Bisiklet Federasyonu tarafından ceza kuruluna sevk edilen Unvan, B numunesinin açılmasını istemedi. Milli bisikletçi savunmasında Larenjit hastalığı bulunduğunu, tedavi sırasında kullandığı ilaçlarda "Metenolon" maddesinin yer alabileceğini özel bir doktor raporu ile bildirdi. Ceza kurulunun raporu yeterli görmemesi halinde Unvan, iki yıl men cezası alacak. 

Pist gençlerin 

Dünya Atletizm Şampiyonası öncesinde pist genç ve yıldızlara kaldı. Fas'taki Dünya Yıldızlar Şampiyonası'nın ilk gününde Mehmet Ali Çalıdan gülle atmada 16.48 metreyle 11. olarak finale kalamadı. Cirit atma seçmesinde ise Samet Eren 60.13 metreyle kendi derecesinin altında kaldı. 100 metrede Emrah Altunkalem, 10.95 ile yarı final vizesi alamadı. 11 atletle katılacağımız Avrupa 23 Yaşaltı Şampiyonası da bugün Almanya'da başlayacak. 


</TEXT>
</DOC>
