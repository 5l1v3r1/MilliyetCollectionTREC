<DOC>
<DOCNO> 369039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur16.html </URL>
<DATE> 2005/08/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ege'nin 'mahrumiyet bölgeleri' 
</HEADLINE>
<TEXT>

     Mehmed Hakkı ÖZBAYIR DHA 

      MANİSA'nın Demirci, Selendi ve Gördes ilçeleri ile İzmir'in Güneydoğusu’ olarak adlandırılan Kınık, Kiraz, Beydağ ilçeleri mahrumiyet bölgesi’ ilan edildi. Bu kentlerde görev yapacak öğretmenlerin, doğudaki öğretmenlerle eşit puan ve özlük hakları alacağı belirtildi. Manisa Milli Eğitim Müdürü Hasan Özdemir, öğretmenlerin gelmek istemediği bu ilçelerdeki eğitimci açığını, mahrumiyet bölgesine alınmaları sayesinde kapatacaklarını söyledi. 
     Manisa Milli Eğitim Müdürü Hasan Özdemir 390 İngilizce, 120 rehberlik ve 72 matematik Öğretmenine ihtiyaç duyulduğunu belirtti. Bakanlığın 10 bin yeni öğretmen alacağını belirten Özdemir, Atamaların yapılmasını bekliyoruz. Bugüne kadar gelen öğretmenler valilik emrine veriliyor, nokta tayinleri buradan yapılıyordu. Demirci, Gördes, Selendi gibi ilçelere öğretmen gönderemiyorduk. Gidenler de bir an önce tayinini çıkartıp ayrılıyordu. Yıllardır söylediğimizi bu yıl Milli Eğitim Bakanlığı dikkate aldı. İllerden sonra, şimdi herhangi bir ilin geri kalmış ilçelerini de mahrumiyet bölgesi ilan etti. Artık Demirci, Selendi ve Gördes'e gelmek isteyen öğretmen, Doğu'da çalışmış gibi olacak. Gerekli özlük haklarını, puanlamasını Doğu'da çalışmış gibi elde edecek. Batı'dan gitmeden, Doğu hizmeti yapmış sayılacak. Böylece yeni tayin olanlar ile Ege'de üç yılını dolduran bekar öğretmenler bu üç ilçemizi tercih edeceklerdir'' dedi. 
     
     BAŞARI DÜZEYİ DÜŞTÜ 
     Milli Eğitim Müdürü Hasan Özdemir, Manisa'nın ÖSS'de 2004 yılında Türkiye 19'uncusuyken 2005 yılında Türkiye 32'nciliğine gerilediğini belirtti. ÖSS'nin seçme değil, eleme sınavı olduğunu kaydeden Özdemir, geçen yılın Türkiye birincisi İzmir'in bu yıl 19'ncu sıraya, geçen yılın ikincisi Aydın'ın da 12'nci sıraya gerilediğini belirtti. Özdemir, Tüm Ege'de düşüş var. Bugüne kadarki ÖSS sisteminde lise bir ve ikinci sınıfın yarısından soru çıkıyordu. Sistem böyleydi. Yani soruların yüzde 30'u müfredattan, yüzde 70'i müfredat dışından çıkıyordu. Başarı dersanenin oluyor. Boy boy ilanlar veriliyor. Başarısızlık Milli Eğitim'e çıkıyor'' dedi. Şimdi yeni bir sistem uygulamaya koyduğunu belirten Özdemir şöyle devam etti 
     Tüm okullardan ve dersanelerden öğrenci sayısı, kaç kişinin üniversiteye girdiği ve başarı sıralamasını istiyorum. Önümüzdeki günlerde okulların ve dersanelerin başarı düzeyini ilan edeceğim. Milli Eğitim'de başarılı olan okul ve öğretmenleri ödüllendireceğiz. Tüm okullarda dersler bittikten sonra birer saat test çözdüreceğiz. Her okul test üretecek.'' 
     
     NEDEN MAHRUMİYET İLÇELERİ 
     Manisa'nın Demirci İlçesi Kütahya sınırında, Selendi Kütahya- Uşak sınırında, Gördes ise ilin kuzeyinde yer alıyor. Manisa il merkezine en uzak ilçeler olan Demirci, Selendi ve Gördes'e ulaşım imkanlarının kısıtlı, toplu ulaşım araçlarının az olması da bu kentlerde yaşamı güçleştiriyor. Ege'de Akdeniz iklimi hüküm sürerken, bu üç ilçede kış ayları aşırı soğuk ve karlı geçiyor. Gelen memur, diğer ilaçelere göre daha fazla yakıt masrafıyla karşı karşıya kalıyor. Sosyal yaşamı kısıtlı olan ilçelerin belde ve köylerinde yaşayanlar da ekonomik sorunlarla boğuşuyor. 
     
     NÜFUSLARI DÜŞTÜ 
     Demirci'nin 1985'te 70 bin 767 olan nüfusu 2000 sayımında 59 bin 314'e, Gördes'in nüfusu da 49 bin 314'ten 38 bin 110'a düştü. Selendi'nin 2000 sayımına göre 26.061 olan nüfusu ise son 25 yılda hiç artmadı. Üç ilçe de sürekli göç veriyor. 
     
     İZMİR'DE DE ÜÇ İLÇE 
     Türkiye'nin en büyük 3 ilinden biri olan İzmir'in 3 ilçesi de Milli Eğitim Bakanlığı tarafından mahrumiyet bölgesi kabul edilip, Zorunlu hizmet’ kapsamına alındı. Yıllardan beri öğretmen açığı kapatılamayan, her gidenin ilk fırsatta dönmesi yüzünden İzmir'in Doğu'su, Güneydoğu'su’ olarak tanımlanan Kiraz, Kınık ve Beydağ ilçelerinde 5 yıl çalışan eğitimci zorunlu hizmetini tamamlamış olacak. 
     İzmir'in merkeze uzak ve sosyal yönden gelişmemiş ilçelerinden Kınık, Kiraz ve Beydağ'ın öğretmen sorununu çözemeyen İl Milli Eğitim Müdürlüğü, çareyi statü değişikliğinde aradı. Müdürlük, MEB'e başvurarak bu üç ilçenin mahrumiyet bölgesi kapsamına alınmasını istedi. MEB'in tekliflerini değerlendirip kabul ettiğini belirten İl Milli Müdür Yardımcısı Gürsel Öztürk, şöyle devam etti 
     İzmir hemen hemen tüm branşlarda ilk atamaya kapalı bir il. İzmir'e gelen öğretmenler sağlık, eş gibi özür grubunda oluyor. Bu öğretmenleri bu ilçelere atasak bile merkezde kadro açılır açılmaz buraya çekmek zorunda kalıyoruz. Kiraz, Kınık ve Beydağ yıllardan beri öğretmen açığını kapatamadığımız üç il. Bakanlığımızın eskiden illeri mahrumiyet bölgesi olarak ilan ediyordu. Şimdi bazı illerin ilçeleri de bu kapsama alındı. Bu üç ilçemiz zorunlu hizmet bölgesi kapsamına alındığı için artık öğretmen sorunumuzun kalmayacağına inanıyoruz. Kars'a, Diyarbakır'a gitmek istemeyen öğretmenler Beydağ, Kınık ya da Kiraz'a gelmek isteyecek. Ankara'dan, İstanbul'dan bile öğretmenler bu üç ilçemizi tercih edecek.'' Öztürk, 2000 yılı Haziran'ından sonra göreve başlayan öğretmenlerin zorunlu hizmet bölgesi olarak Kınık, Kiraz ve Beydağ'ı isteyebileceğini belirterek, Bu üç ilçemizde 5 yıl görev yapan öğretmen zorunlu hizmetini yapmış olacak'' diye konuştu. 
     
</TEXT>
</DOC>
