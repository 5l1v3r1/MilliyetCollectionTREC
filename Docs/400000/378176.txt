<DOC>
<DOCNO> 378176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur29.html </URL>
<DATE> 2005/09/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bursa Kapalı Çarşı'da yangın... 
</HEADLINE>
<TEXT>

     Bursa’nın tarihi mekanlarından Kapalı Çarşı’nın çatısında çıkan yangın, itfaiye ekipleri tarafından kısa sürede söndürüldü. 
     Alınan bilgiye göre, Kapalı Çarşı’nın ağırlıklı olarak kuyumcu dükkanlarının bulunduğu batı girişinin çatısında, bir klima cihazının kısa devre yapması sonucu çıktığı bildirilen yangında, çatıdaki karton kutular tutuştu. 
     İhbar üzerine kısa sürede olay yerine gelen Bursa Büyükşehir Belediyesi İtfaiye ekipleri, yangını büyümeden söndürdü. 
     Bursa Büyükşehir Belediyesi İtfaiye Daire Başkanı Orhan Doğan, yangına zamanında müdahale ederek olası bir faciayı önlediklerini belirterek, Kapalı Çarşı esnafından çatıdaki gereksiz eşyaları kaldırmasını istedi. 
     
</TEXT>
</DOC>
