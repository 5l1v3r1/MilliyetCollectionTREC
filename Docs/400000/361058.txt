<DOC>
<DOCNO> 361058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonsiy04.html </URL>
<DATE> 2005/07/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
El-Ezher'ciler öğretmenliğe dönüş yapabilecek 
</HEADLINE>
<TEXT>

     Milli Eğitim Bakanlığı’nın, kurumlar arası naklen atama yoluyla daha önce öğretmenlikten alınarak memuriyete kaydırılan El-Ezher Üniversitesi mezunlarına da öğretmenliğe dönüş yolunu açtığı bildirildi. 
     Milli Eğitim Bakanlığı, kurumlar arası naklen atama yoluyla alacağı 2500 öğretmene ilişkin bir genelge yayınladı. Genelgede, kurumlar arası atama yoluyla eğitim- öğretim hizmet sınıfına öğretmen olarak dört şekilde geçilebileceği kaydedilirken, özellikle Mısır’da İslami esaslara göre eğitim veren El-Ezher Üniversitesi diplomasıyla bir dönem Milli Eğitim Bakanlığı’nda öğretmenlik yapanlara "Kurum içi yeniden atama" ve "Kurumlar arası yeniden atama" biçimiyle öğretmenliğe dönüş yolu sağlanıyor. 
     
     GENELGE HÜKMÜ 
     YÖK’ün denkliklerini kaldırması üzerine Milli Eğitim Bakanlığı’nca 2001 yılında öğretmenlikten alınarak memuriyete verilen yüzlerce El-Ezher Üniversitesi mezunu, genelgenin "Kurum içi yeniden atama" yoluyla öğretmen olabilecek. Genelgenin, öğretmenlikten çıkartılan El-Ezher Üniversitesi ve benzeri yükseköğretim kurumu mezunlarının öğretmenliklerine zemin sağladığı belirtilen, öğretmenliğe alınacak kesimi tanımlayan hükmü şöyle 
     "-Bakanlığın eğitim ve öğretim hizmetleri sınıfı öğretmen kadrolarında adaylığı kaldırıldıktan sonra bu sınıf dışındaki kadrolarda görevli olanlardan yeniden öğretmenliğe atanacaklar." 
     
     DİĞER KURUMLARDAN DA GELİŞ SERBEST 
     El-Ezher Üniversitesi’nin denkliğinin kaldırılması üzerine Diyanet İşleri Başkanlığı ya da başka bir devlet kurumunda düz memurluğa geçmek zorunda kalan öğretmenler ise genelgenin "Kurumlar arası yeniden atama" şekliyle dönüş yapabilecek. "Kurumlar arası yeniden atama" çerçevesindeki "Kamu kurum ve kuruluşlarının eğitim ve öğretim hizmetleri sınıfı öğretmen kadrolarında adaylığı kaldırılmış olanlardan halen kamu kurum ve kuruluşlarının eğitim öğretim hizmetleri sınıfı veya diğer hizmet sınıfında görevli olanlardan yeniden öğretmenliğe atanacaklar" tanımı söz konusu konumdakiler için öğretmen olabilme şansını tekrar doğuruyor. 
     Bakanlığın genelgesinde, El-Ezher ve benzeri denkliği kaldırılan üniversite mezunlarının dönüş yolunu kapatan herhangi bir hüküme ise yer verilmiyor. 
     
     BAKANLAR KURULU YÖNETMELİĞİNE AYKIRI DÜZENLEME 
     Öte yandan Milli Eğitim Bakanlığı’nın, aynı genelgesindeki, ünvan değişikliği yoluyla öğretmenliğe alacağı devlet memurlarına ilişkin hükmü ise Bakanlar Kurulu’nun üst yönetmeliğine aykırı. Eğitim-öğretim hizmet sınıfına, diğer hizmet sınıflarından öğretmen olarak geçecek memurların, "yeterli şartları taşımalarının" tek hüküm olarak yer aldığı genelge, Bakanlar Kurulu’nun "Kamu Kurum ve Kuruluşlarında Görevde Yükselme ve Ünvan Değişkliği Esaslarına Dair Genel Yönetmeliği"nin ek 3’ncü maddesine aykırılık taşıyor. Bakanlar Kurulu’nun yönetmeliğinde ünvan değişikliği yoluyla hizmet sınıfı atlayacakların sınava tabi tutulması öngörülüyor. 
     
</TEXT>
</DOC>
