<DOC>
<DOCNO> 352791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/axspo01.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basinas harek tı 
</HEADLINE>
<TEXT>


Siyah-Beyazlılar, Panathinaikos'un orta sahadaki dinamosuna kancayı taktı. Yunan Pondiki gazetesi, Kartal'ın devre arasında da teklif götürdüğü yıldız futbolcuya 1.2 milyon, kulübüne ise 800 bin dolar önerdiğini yazdı 

TAKİ BERBERAKİS ATİNA 


Avrupa'nın dört yanında futbolcu izleyip, aradığı ismi bir türlü bulamayan Beşiktaş, Panathinaikos'un yıldız oyuncusu Angelos Basinas için ikinci kez atağa kalktı. Teknik Direktör Rıza Çalımbay'ın orta sahaya mutlaka savaşçı özelliklere sahip bir yabancı istemesi üzerine düğmeye basan Siyah - Beyazlı yönetimin, Yunanistan Milli Takımı'nın da yıldızı olan Basinas'a resmi teklif yaptığı ortaya çıktı. 

Altı ay sonra serbest kalıyor 
Yunan Pondiki gazetesi, Beşiktaş'ın devre arasında kadrosuna katmayı başaramadığı tecrübeli futbolcu için Panathinaikos'un kapısını çaldığını yazdı. Gazete, sözleşmesi aralık ayında bitecek olan Basinas'a yıllık 1.2 milyon dolar öneren Siyah - Beyazlılar'ın, kulübüne ise bonservis için 800 bin dolar teklif ettiğini ileri sürdü. Konfederasyon Kupası maçları için Yunan Milli Takımı ile birlikte Almanya'da olan Basinas'ın, sürekli problem yaşadığı kulübüyle bağlarını koparmak istediği belirtildi. Yeşil - Beyazlılar'ın da, 6 ay sonra serbest kalacak olan tecrübeli futbolcuyu satmaya kararlı olduğu vurgulandı. 

BASİNAS KİMDİR 
Kulübü Panathinaikos 
Doğum Tarihi 03.01.1976 
Ülkesi Yunanistan, Pozisyon Orta saha, Boy 1.80, Kilo 76 

Sezon Kulübü Maç Gol 1995-96 Panathinaikos 1 - 1996-97 Panathinaikos 1 - 1997-98 Panathinaikos 26 1 1998-99 Panathinaikos 21 - 1999-00 Panathinaikos 29 4 2000-01 Panathinaikos 25 3 2001-02 Panathinaikos 22 4 2002-03 Panathinaikos 24 5 2003-04 Panathinaikos 26 7 2004-05 Panathinaikos 24 3 

Kürşat İş bitti artık imzayı bekliyorum 

SONGÜL TÜRE 

Beşiktaş Yönetimi'nin, Teknik Direktör Rıza Çalımbay'ın isteğiyle kesin anlaşma sağladığı Ç.Rizesporlu Kürşat resmi imzayı atmak için gün sayıyor. Tatilini Kuşadası'nda geçiren tecrübeli savunmacı, Siyah - Beyazlı yönetimden haber beklediğini açıkladı. Milli futbolcu, "Beşiktaş'la anlaştım ve iş bitti. Kısa süre içinde resmi imzalar atılacak. Şu an yönetimden davet bekliyorum. Çağrı geldikten sonra İstanbul'a giderek imza atacağım. Bu saatten sonra terslik olacağını sanmam" dedi. 
Tecrübeli oyuncu, "Rize'den eski hocam Rıza Çalımbay'la birlikte çalışacak olmam da benim için avantaj. Beşiktaş taraftarına layık bir futbol sergileyerek kısa sürede onların sevgisini kazanacağıma inanıyorum" diye konuştu. 

Karadaş iddiası 

Norveç'te yayın yapan Bergen Avisen gazetesi, Benfica'da forma giyen Azer Karadaş'a Beşiktaş'ın kancayı attığını ileri sürdü. Önceki sezon Rosenborg'da joker görevi gören 1.90 boyundaki Türk asıllı oyuncu, Milli Takım'da defansta, Benfica'da ise bu sezon forvette görev yapıyor. Gazete, "Azer Karadaş belki de Carew'in yerinde oynayacak" yorumunu yaptı. n İRFAN KURTULMUŞ 

Sivas'ın gururu Toraman 

Tatilini memleketi Sivas'ta geçiren Beşiktaş'ın milli yıldızı İbrahim Toraman, Belediye Başkanı Sami Aydın'a ziyarette bulunurak, 58 numaralı formasını hediye etti. Başkan Aydın, "İbrahim'in 58 numaralı formayı giymesi tüm Sivas halkını onurlandırmaktadır" diye konuştu. 

Sergen'den garanti 

Yıllık ücretinin yarıya düşürülmesini kabul ederek Beşiktaş'ta kalan Sergen camiaya başarı sözü verdi. Çalımbay'ın, "Bu haliyle oynatmam" dediği süper solak, yeni sezonda gerçek kimliğini sahaya yansıtacağını söyledi. Tecrübeli futbolcu, "Bu halimi ben de beğenmiyorum. Zaten beğenseydim sahada olurdum. Yurtdışı kampına tam kapasite ile katılacağım. Gelecek sezon eskisinden daha iyi olacağım" dedi. 

Volkan imzaladı 

Cordoba'ya alternatif olarak yerli kaleci arayan Beşiktaş, Almanya'nın Schalke takımında forma giyen Volkan Ünlü'yü resmen renklerine bağladı. Beşiktaş Futbol Yatırımları A.Ş., İMKB'ye gönderdiği yazıda gurbetçi futbolcuyla sözleşme imzalandığını bildirdi. Beşiktaş, Schalke'ye 100 bin euro yetiştirme bedeli ödeyecek. 22 yaşındaki Volkan ise 150 bin euro garanti para ve maç başına 5 bin euro alacak. 

Puma'dan şok dava 

Beşiktaş'ın yollarını ayırdığı Puma firması, Siyah - Beyazlılar için 2.2 milyon dolarlık tazminat davası açtı 

Beşiktaş Yönetimi'nin devre arasında Umbro ile anlaşarak yollarını ayırdığı Puma firması karşı atağa kalktı. Puma'dan yapılan açıklamada sponsorluk anlaşmasını tek taraflı olarak fesh ettiği gerekçesiyle Siyah - Beyazlı kulüp aleyhine 2 milyon 260 bin dolar yaklaşık 3 trilyon lira tazminat davası açıldığı bildirildi. 
Açıklamada ilk olarak 2001 yılında imzalanan anlaşmanın 2003'te yenilendiği belirtilerek, "Beşiktaş tarafından sözleşmemiz haksız şekilde fesh edilmiştir. Şirketimizin uğratıldığı zararların tazminine yönelik girişimlerimiz ve meseleyi sulhen sonuçlandırma çabalarımız muhatap bulamamıştır. Bu sebeple zararımızın karşılanmasına yönelik 2 milyon 260 bin dolar tazminat davası açılmıştır" ifadesi kullanıldı. 

Kiralıklara dönüş kapalı 

Siyah - Beyazlı yönetim, geçtiğimiz sezon kiralık olarak başka kulüplere gönderilen 4 futbolcuyu gözden çıkardı. İdareciler, Teknik Direktör Rıza Çalımbay'ın isteğiyle Sinan Kaloğlu, Okan Koç, Yasin Sülün ve Eser Yağmur'u satış listesine koydu. Çalımbay'ın yeni sezonun kadrosunda görmek istemediği bu futbolculara çok sayıda kulübün transfer teklifinde bulunduğu öğrenildi. 


</TEXT>
</DOC>
