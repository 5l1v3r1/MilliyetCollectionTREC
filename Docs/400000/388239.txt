<DOC>
<DOCNO> 388239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/soneko11.html </URL>
<DATE> 2005/10/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
YTL'yi çabuk eskittik 
</HEADLINE>
<TEXT>

     Yılbaşında tedavüle giren YTL banknotlarının 9 aylık süre içinde kötü kullanımı yüzünden yıprandığı, bunun da ekonomiye önemli miktarda maliyet getirdiği bildirildi. 
     Türkiye Cumhuriyet Merkez Bankası İzmit Şubesi yetkililerinden alınan bilgiye göre, Türk Lirası'ndan 6 sıfır atılarak yılbaşında tedavüle giren Yeni Türk Lirası banknotları da, aradan geçen sürede, halkın bilinçsiz kullanması yüzünden kısa sürede yıprandı. 
     Kocaeli, Sakarya, Düzce, Zonguldak illerine de hizmet veren şubeye, bu illerdeki banka şubelerinden getirilen 2 milyon YTL tutarında yıpranmış banknot, banka tarafından imha edildi. 
     Banknotlardan en kısa sürede yıprananlar 5 ve 10 YTL'likler olurken, paralar yıpranmasa da, kalemle yapılan en küçük bir çiziğin bile, ayrıştırma makinalarınca okunamaması sonucu, hurdaya çıkmasına neden oluyor. 
     YTL'nin basıldığı kağıdın pahalı ve çok kaliteli olmasına rağmen, arka kısmının ofset baskıyla yapılmasını nedeniyle kolay kirlenmesi ve yıpranmasına neden olabileceği de kaydedildi. 
     
     EN BÜYÜK SAVURGANLIK 
     Merkez Bankası yetkilileri, yıpranmış banknotların imha edilmesi ve yeni banknotların basılmasının maliyetinin çok fazla olduğunu belirterek, kağıt paraların hor kullanılmasının ekonomi için ''en büyük savurganlık'' olarak nitelendirdiler. 
     Banknotların üzerine yazı yazılmamasını, ıslak ve kirli elle tutulmamasını öneren yetkililer, yıpranmanın önlenmesi için şu önerilerde bulundular 
     ''Paralar cepte taşınıyorsa, düzgün konulmalı, aynı değerdeki banknotlar bir arada tutulmalı, kırıştırılmamalı, pazar ve marketlerde itinalı alınıp, verilmeli, çamaşır yıkanmadan önce cepler iyi kontrol edilmeli, cüzdan ve çanta kullanılmalı.'' 
     
</TEXT>
</DOC>
