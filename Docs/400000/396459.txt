<DOC>
<DOCNO> 396459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/spor/ysenay.html </URL>
<DATE> 2005/11/20/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Nobre mi, Semih mi 
</HEADLINE>
<TEXT>



Yağmurlu günlerde "medeni şehir" vasıflarını bir anda yitiren İstanbul'da köprüyü aşıp, Kadıköy'e maça taşınmak bir eziyet olmayı da sollayarak, tam bir sinir hastasına getiriyor insanları... İşte böylesine eziyetli bir "kahır yolculuğu" sonrası oturup, böylesine kıran kırana geçen bir 90 dakikayı seyretmek ise insanın kilitli sinir sistemlerini çözüveriyor bir anda... 
Evet, olumsuz koşullara rağmen Fenerbahçe'nin de, rakibi Vestel'in de bu ağır sahada oyunu sahiplenmeleri, 3 puanı yakalamak adına mertçe ortaya koydukları futbol kavgaları da görülmeye değerdi doğrusu... Fenerbahçe'nin her zamanki oyun düzenini kurgulayarak, art arda 11. galibiyetini araması adına ortaya koyduğu çabalar sarı - lacivertli formaya yakışan ölçeklerdeydi. Ancak Alex'in olmayışı sakatlık veya Milan maçı adına bir plan da olsa Fenerbahçe orta alanında kendini açıkça hissettiriyor ve sarı-lacivertlilerin bu bölgede kurmak için didiştiği futbol tezgahı maksadına ulaşamıyordu Alex'sizlikten... 
Vestel'in futbol oynamaya çalışan, oyunu çirkinliğe taşıyacak hareketlerden sakınması da Manisa adına artı puanlar getirmekteydi oyuna... Ersun Yanal'ın modern bir ekip yaratma niyeti, Manisa'nın saha yaygınlığı ve sadece futbola dönük çalışkanlığından kolayca farkediliyor, zaten hemen ikinci yarı başında gol bulmaları da toplu savunma, kalabalık orta alan ve her bölgeden gol arayışlarındaki isabetli çıkışların ürünü olarak ortaya çıkıyordu. 
Daum ikinci yarıda Anelka'yı çıkarıp, Deniz'le oyuna başlarken, Tuncay'ın ilk yarıdaki golünden etkilenip, galibiyetten çok mu emin olmuştu dersiniz Halbuki Nobre, Fenerbahçe'de bilinen tüm sorunlarıyla hoyratça pozisyonlar harcamaktayken, Anelka'yı sahadan çekip almak olsa olsa üç gün sonraki Milan oyununun hazırlığından kaynaklansa gerek... Bu arada Fenerbahçe gol eşitliği sonrası ısrarla sayı arayışlarına çıkarken oldukça "gelişigüzel toplar" kullanıyor,birçok hücum teşebbüsünde başarısız kalıyordu çabuk ve pas hatasız oynayan dinamik rakibi karşısında... Yalnız Ümit, Serkan, Volkan gibi milli maç yorgunu oyuncuların yavaş kalmalarını kolayca anlayabiliyorduk da, Mehmet Yozgatlı, Nobre, Aurelio gibi dinlenmiş vücutların 3 puanın kurtarıcıları olmayışlarını anlamakta zorluk çekiyorduk. Neyse, öyle veya böyle... Fenerbahçe'yi son anda "beraberlik içinden" çekip alan genç Semih dünkü maç adına adeta tarihi bir gole imza atarken, Daum efendiye "Ben de buradayım hoca" mesajını atıyordu belki... 


</TEXT>
</DOC>
