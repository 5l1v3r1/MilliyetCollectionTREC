<DOC>
<DOCNO> 363028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sondun24.html </URL>
<DATE> 2005/07/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İran Ekber Genci'yi affedebiliriz 
</HEADLINE>
<TEXT>

     İran Yargı Erki Başkanı Ayetullah Mahmud Haşimi Şahrudi, muhalif gazeteci Ekber Genci'yi affedebileceklerini söyledi. 
     Şahrudi, ISNA ajansına yaptığı açıklamada, Ekber Genci için af uygulanıp uygulanamayacağı konusunu incelediklerini açıkladı. 
     Cumhurbaşkanı Muhammed Hatemi'nin Genci hakkında çalışma yapmalarını istediğini belirten Şahrudi, ''Biz de bu çalışmayı yapıyoruz. Eğer hukuki bir hakkı varsa Genci serbest bırakılacak'' dedi. 
     ''Genci konusu çözüldü'' diyen Şahrudi, ''O açlık grevine son verdi ve şu an hastanede tedavi görüyor'' diye konuştu. 
     Ekber Genci, aydın ve yazar cinayetlerinde üst düzey yetkililerin parmağı olduğunu söylemek, yalan beyanda bulunmak, üst düzey yetkililere hakaret etmek ve ülke güvenliğini tehlikeye düşürmek gibi suçlamalardan dolayı Ocak 2001'de 6 yıl hapis cezasına çarptırılmıştı. 
     Yaklaşık bir ay önce tutuklu bulunduğu Evin hapishanesinde açlık grevi başlatan Genci, aşırı kilo kaybetmesi nedeniyle 18 Temmuz'da Tahran'daki Milad Hastanesi'nde tedavi altına alınmıştı. 
     
</TEXT>
</DOC>
