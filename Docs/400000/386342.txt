<DOC>
<DOCNO> 386342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko09.html </URL>
<DATE> 2005/10/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dubai Şeyhi imzayı attığına pişman oldu 
</HEADLINE>
<TEXT>

     Referans Gazetesi Metin Can 

İstanbul yatırımları için attığı 5 milyar dolarlık imzanın mürekkebi kurumadan ülkesine dönen Dubai Prensi el Maktum'un, gelişmelerden üzüntü duyduğunu söyleyen bir dışişleri yetkilisi, 'Ertelenen toplantı, yatırımlardan vazgeçtik toplantısına dönüşebir' dedi. 
     Çırağan Sarayı'nda Dubai Veliaht Prensi el Maktum ile İstanbul Büyükşehir Belediyesi arasında imzalanan 5 milyar dolarlık gayrimenkul yatırım ortaklığı anlaşması çerçevesinde, henüz belediyeye ait bile olmadığı anlaşılan araziler üzerine kurulacağı açıklanan alışveriş merkezleri ve ticari alanlarla ilgili sorular kamuoyunda tartışılırken, Dubai'nin de bu gelişmeleri yakından izlediği anlaşılıyor. 
     Dışişleri Bakanlığı görevlisi olarak bulunduğu bölgede Dubai Holding'i Türkiye'ye yatırım yapmaya ikna eden isimler arasında yer alan bir yetkili, başta Muhammed Bin Raşit el Maktum olmak üzere İstanbul'a yatırım yapmaya hazırlanan holding yetkililerinin, Türkiye ziyaretleri sonrasında basında çıkan haberler ve oluşan kamuoyu nedeniyle büyük bir tedirginlik yaşamaya başladıklarını söyledi. Basın toplantısının da bu yüzden ertelendiğini ileri süren Dışişleri görevlisi, "Dubai Holding'in yatırımı, arkasından gelecek yatırımların yanında sıfır kalacaktı. Birleşik Arap Emirlikleri’nin BAE başkenti Abu Dhabi de Türkiye'de yatırım hazırlıklarını başlatmıştı. Çünkü esas para, petrolün satıldığı bu şehirde bulunuyor. Ramazan ayından sonra onlar da görüşmeler için Türkiye'ye gelecekti, ama şimdi onlar da vazgeçmek üzere. Türkiye tüm dünyanın peşinden koştuğu yatırımları kaybetmek üzere" diye konuştu. 
     
     Maktum Türkiye sanırım bizi istemiyor 

     Görevi gereği Prens ve çevresiyle yakın ilişkiler içinde bulunan Dışişleri yetkilisi izlenimlerini şöyle aktardı "Gelişmeleri izleyen Dubai Veliaht Prensi el Maktum, artık Türkiye'de Arap sermayesine karşı bir tavır oluştuğunu düşünüyor. Ortada proje falan yokken 650 metre bina yapılacak diye haberler çıktı. Oysa prensip olarak binaların 70 katı geçmemesi üzerine anlaşılmıştı. Dubai Holding, dünyanın en tanınmış mimarları ile çalışıyor. Ancak Mimarlar Odası basını yanlış yönlendirdi. Bu yatırım iptal edilirse, Oda'nın sorumluluğu çok büyük olacak." 
     
     'Sakal-ı Şerif' tuz biber oldu 

     Dubai Holding'i en çok üzen konunun rüşvet iddiaları olduğunu dile getiren Türk Dışişleri Bakanlığı görevlisi, Dubai Holding'in de bir kamu kuruluşu olduğuna dikkat çekerek, "İstanbul heyetini üzen bir başka konu da Sakal'ı Şerif'in Dubaililer'e gösterilmek üzere havalimanına getirildiği ya da Dubai'ye gönderileceği yönünde ortaya atılan iddialar oldu. Sakal-ı Şerif havaalanına getirildiğinde herkes çoktan Dubai'ye dönmüştü." Gelinen noktayı da değerlendiren Dışişleri yetkilisi, ''IMF'den 300 milyon dolar kredi için çekilen eziyete bir bakın. Ama bu firma 5 milyar dolarlık yatırım yapacağım diyor. Aysbergin görünen kısmı bu kadar. Dubai Holding'in yatırımının ardından burası uluslararası bir ticaret merkezi olacak. Arkasından Abu Dhabi yatırıma gelecek. Ancak şu an İzmir Limanı ve Telsim ihalesine girmeye bile çekinecekler. Türkiye ayağına gelen bu fırsatı kaçırırsa yazık olur" diye konuştu. 
     
</TEXT>
</DOC>
