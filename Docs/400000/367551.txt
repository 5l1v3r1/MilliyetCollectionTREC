<DOC>
<DOCNO> 367551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yasam/axyas02.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık çiftlikleri için 2 bakanlıktan farklı ses 
</HEADLINE>
<TEXT>


Çevre Bakanlığı, balık çiftliklerinin turizm alanlarından uzak olması gerektiğini vurgularken, Tarım Bakanlığı "AB mevzuatına aykırı bir durum yok" diyor 

Yıldız Yazıcıoğlu - Ankara 

TÜRKİYE'NİN cennet koylarını çöplüğe çeviren balık çiftlikleri, Çevre ve Orman Bakanlığı ile Tarım ve Köyişleri Bakanlığı'nı karşı karşıya getirdi. Çevre Bakanlığı Müsteşarı Prof. Hasan Zuhuri "Balıkçılık ve turizm aynı kıyıda olmaz. Çünkü balıkçılık denizde kirliliğe yol açıyor" dedi. Tarım ve Köyişleri Bakanlığı ise, AB mevzuatına aykırılık bulunmadığını belirterek, kıyılarda çiftlik kurulabileceğini savundu. 
ZUHURİ, Milliyet'e yaptığı açıklamada, Çevre Bakanlığı'nın balık çiftlikleri açılması sürecine Çevresel Etki Değerlendirme ÇED raporu aşamasında müdahil olduğunu, sadece tesis koşullarını incelediklerini söyledi. ÇED öncesi Tarım ve Bayındırlık bakanlıklarının planlamaları doğrultusunda çiftliklere yer gösterildiğini hatırlatan Zuhuri, "Foça, Güllük ve Güvercinlik'te çiftliklere yer gösterilmesine olumlu bakmıyoruz" diyerek şunları söyledi 
"BALIK çiftliklerinde suni yem atılıyor. Bu yemler balıklar tarafından tümüyle tüketilmediğinde mikroorganizmalar oluşmaya başlıyor. Bu, denizi kirleten bir unsur. Yem torbalarının denize atılması da mazur görülecek bir olay değil." Ancak Tarım ve Köyişleri Bakanlığı, yazılı açıklama yaparak, balıkçılığın Türkiye'nin önemli bir ihracaat kalemi olduğunun altını çizerek, söz konusu kıyılarda çiftlikler kurulmasının AB mevzuatına aykırı bir durum olmadığını bildirdi. 


</TEXT>
</DOC>
