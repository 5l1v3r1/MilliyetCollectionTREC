<DOC>
<DOCNO> 373533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/yazar/sazak.html </URL>
<DATE> 2005/08/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ormana golf sahası 
</HEADLINE>
<TEXT>


Sel suları Avrupa'yı Venedik'e çevirdi. İsviçre, Romanya ve Bulgaristan yağışlardan en fazla etkilenen ülkeler. Binlerce kişinin evlerinden tahliye edildiği sellerde ölenlerin sayısı 50'yi aştı. Çok sayıda insan evsiz kaldı. 
Yıkıcı fırtına ve sellerin, dünyayı tehdit eden 'çevre felaketleri' içindeki zarar verici etkisi her yıl biraz daha artıyor. Çin'de bu yüzden kitlesel ölümler oluyor. 
Güney Asya'yı vuran tsunamiyi de bundan bağımsız düşünmek olası değil. 
Bilim çevreleri, ormanların yok edilmesini doğa felaketlerini tetikleyen başlıca nedenlerden biri sayıyor. 
Türkiye'de ise iktidarlar, Ege ve Akdeniz'de betonlaşmadan, kirlenmeden elde kalan yeşil alanları, kıyıları korumak yerine, 'turizme açma' adına yağmaya, katliama davetiye çıkarıyor. 
Antalya Sorgun Ormanı'na yapılmak istenen 'golf sahaları' Avrupa'yı, Uzak Asya'yı tehdit eden fırtına ve sellerden hiç ders alınmadığını gösteriyor. 
Ormanı kesip golf sahası yapacaksınız, akarsuyu otellere verip kurutacaksınız. Yaz ortasında yaşanan fırtına ve sel haberlerini sanki bunlar ileride Türkiye'yi de vurmayacakmış gibi izleyip, Nasrettin Hoca misali turizm gelirlerindeki olası artışı hesap edip şimdiden ellerinizi ovuşturacaksınız. 
Geçmişteki siyasi iktidarlar gibi AKP de kendi yandaşlarına 'rant' sağlamak üzere kıyılara ve ormanlara göz dikti. 2 B kapsamında satılamayan ormanlar turizme açılacakmış. Böylece elde kalan son yeşil alanlar da AKP üzerinden zengin olmaya çalışan yeni sermayeye peşkeş çekilecek. 
Neyse ki Antalya Sorgun için sivil toplum harekete geçti. Toplanan imzalar Çankaya'ya iletildi. Hükümet de sivil toplumun tepkisinden etkilenmişe benziyor. Çevre ve Orman Bakanı Osman Pepe'nin Radikal'deki demeci yeni bir değerlendirme yapıldığını gösteriyordu 
"Sorgun'a golf sahası yapılıp yapılmayacağını Turizm Bakanı ile konuştuk. Biz sözümüzün arkasındayız. Tek golf sahası yapılacak, belki o bile yapılmayacak. Konuyu ayrıntılı değerlendiriyoruz. Raporlarımızda kesinlikle 2400 dönümün 1500'ünü kullanmayın diyorlar. Bizim raporumuz bu. Geriye 900 dönüm kadar bir yapı kalıyor. Görüşmelerimiz bitmeden net bir şey söylemek zor." 
Orman alanına tek bir golf sahası bile yapılsa çam ağaçları kesilecek. 
Turizmciler 'altın yumurtlayan tavuğu kesmenin peşindeler.' 
Türkiye son yeşil alanları, koyları yapılaşmaya açarsa İspanya gibi betonlaşır. Bugün 3-5 euro'ya sattığı otel odalarına 'bedava'ya turist bulamaz. 



</TEXT>
</DOC>
