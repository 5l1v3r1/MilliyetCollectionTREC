<DOC>
<DOCNO> 382753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/spor/ygokce.html </URL>
<DATE> 2005/09/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aslı Malmö'de çıktı 
</HEADLINE>
<TEXT>



Şimdi ben nasıl sormam, daha önceleri neredeydiniz, diyerek Maçla ilgili takım kadroları dağıtıldığında bir de gördük ki Sergen ilk on birde... Hani Ankara'da oyuna girdiği zaman hepimizi şaşırtan, kısıtlı ve sınırlı enerjisi nedeniyle sınırsız yeteneğini kullanamadığı için taraflı-tarafsız herkesi hüzne boğan Sergen Evet, Sergen ilk on birdeydi ve dün futbolu seven herkesin bildiği Sergen'di. 
Sadece Sergen mi Ali Güneş'ten Youla'ya, Ahmed Hassan'dan Çağdaş'a, Kleberson'dan Okan'a hepsi de gönüllerince oynuyor, birlikte sinerji, enerji üreterek gerçek bir Beşiktaş kimliği oluşturuyordu. 
Malmö'nün ilk maçı İstanbul'da kazanarak sağladığı avantaj, belli ki onlara aşırı güven duygusu vermiş. Beşiktaş'ın dinamik ve üretken oyununu başlarda önemsemedi. Sergen'in iki kişiyi aynı anda yere yatıran çalımları ve bireysel slalomundan sonra savunmanın telaşla ceza alanı dışına savurduğu top Brezilyalı Kleberson'a geldi. Onun sert ve isabetli asisti ile Youla nihayet Beşiktaş'taki ilk resmi golünü attı. İşte o zaman uyandılar. Ama geç kaldılar. Malmö'nün skora denklik getirme arayışları Beşiktaş'a hücumda daha geniş alan bulma ve kullanma olanağı veriyordu. Beşiktaş savunmasının -dizilişi ne olursa olsun- oyuna pozitif katkılar sağladığını belirtmeliyim. Gökhan ve İbrahim'in dirençli ve çabuk oyunu, topu savurmadan arkadaşlarına taşımadaki dikkatleri övgüye değerdi. Koray'ın Malmölüler hücuma kalktığında çaldığı toplar takımın rahatlamasına ve kontratak yapmasına yaradı. Savunma, orta alanda Kleberson ve Okan'ın hücumu desteklemesine, kanatların daha etkin çalışmasına ilham verdi. Ali Güneş, ikinci golü atarken bir bekten ve kanat oyuncusundan daha fazlası olabileceğini gösterdi. Youla, işte tam da böyle rakibin bastırdığı anlarda kontr toplarıyla buluşabilecek futbolcu. Dünkü maç için çok uygundu. İkinci golü işte öyle bir gol oldu. 
Rakibini dar alana hapsedip oyunu kontrol eden Beşiktaş, gerektiğinde sahanın bütününü de akıllı ve disiplinli bir oyunla paylaştı. 1990'da yaşadıkları şokun da, İnönü'deki kazanın da rövanşını aldılar. Onları da kutlayalım, Rıza Hoca'yı da... 
Bu oyun, önceki eleştirilerimizin ne kadar haklı ve doğru olduğunu ortaya koyuyor. Peki, Beşiktaş'ta bütün sorunlar bitti mi Hiç sanmıyorum... Beşiktaş'ın temel sıkıntısı istikrarsızlık... Taktik anlayıştan, oyun disiplinine kadar onarılması zorunlu arızalar acil müdahale bekliyor. Yönetimin ve Çalımbay'ın bunları çözmek için ne yapacağını bilmiyorum. 
Zaten bunlar bugünün derdi değil... Bugün dertlerle ilgilenmeyelim, unutalım. Bugün Türkiye adına, Beşiktaş adına sevinelim, onları kutlayalım... Yarın kaldığımız yerden devam edelim. 



</TEXT>
</DOC>
