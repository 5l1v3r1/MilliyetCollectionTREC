<DOC>
<DOCNO> 371329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonyas14.html </URL>
<DATE> 2005/08/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İşte geleceğin TV'si... 
</HEADLINE>
<TEXT>

     Televizyonda seyrettiğiniz futbol maçının 3 boyutlu olduğunu ve hatta stadyumdakilere dokunabildiğinizi, stadyumun kokusunu teneffüs edebildiğinizi düşünün... Japonlar, bu hayali 2020 yılına kadar hayata geçirmeyi planlıyor. 
     Hükümeti, akademi ve teknoloji şirketlerini bir araya getirecek bu büyük projenin gerçekleşmesi halinde, ekrandaki 3 boyutlu objelere dokunma hissi duyulabilecek ve hatta programdaki ortamın ''kokusu teneffüs edilebilecek''... 
     Japonya İletişim Bakanlığı araştırma ve geliştirme müdürü Yoşiaki Takeuçi, dünyanın çeşitli yerlerinde araştırma enstitüleriyle şirketlerin 3 boyutlu televizyon konusunda bazı gelişmeler sağlamalarına karşın, dokunma ve koku hissini yaratan teknolojiyi geliştirmenin bilim adamlarını daha zorlayıcı bir mesele olduğunu söyledi. 
     Araştırmacıların, dokunma hissi teknolojisini geliştirmek için ultrason, elektriksel uyarma ve rüzgar basıncı üzerinde durdukları belirtiliyor. 
     Bu tür televizyon, hayata geçmesi halinde birçok amaçla kullanılabilecek. Örneğin alışveriş programlarında sipariş vermeden önce satın alınılacak mala ''dokunularak'' kalitesi hakkında fikir sahibi olunabilecek. 
     Geleceğin televizyonunun, Japonya'nın, bilginin dil ve bölge sınırlaması olmaksızın kolayca paylaşılabildiği ''evrensel iletişimi'' geliştirme hedefinin bir parçası olduğu belirtildi. 
     
</TEXT>
</DOC>
