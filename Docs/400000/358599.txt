<DOC>
<DOCNO> 358599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun35.html </URL>
<DATE> 2005/07/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Karamanlis Ankara'ya geliyor... 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Başbakan Kostas Karamanlis'in Ankara'ya yapacağı, henüz tarihi belirlenmemiş ziyaretin amacının, iki ülke ilişkilerini daha da geliştirecek yeni yolların keşfedilmesi olduğunu söyledi. 
     Kumuçakos, yaptığı basın toplantısında, Karamanlis'in ziyaretinin Atina'nın stratejik hedefi olan Türk-Yunan ilişkilerinin tamamen normalleşmesine yönelik çabalara katkı sağlayacağını vurguladı. 
     Sorular üzerine, ziyaretin tarihinin diplomatik kanallarla belirleneceğini ve henüz ziyaret programının belli olmadığını ifade eden Kumuçakos, ''Karamanlis'in ziyaretinin Türkiye-AB üyelik müzakerelerinin başlayacağı 3 Ekim'den önce mi, sonra mı yapılacağı'' sorusuna, ''Ziyaretle bu konu arasında bağlantı görmüyorum'' yanıtını verdi. 
     Kumuçakos, Türkiye'nin gümrük birliği protokolünü imzalamasına ilişkin soruları da yanıtlayarak, ''Bu konuyla ilgili siyasi çerçeve 17 Aralık zirvesinde belirlendi'' dedi. 
     Bu arada, 16-18 Eylül'de Mora yarımadasındaki Meligala kentinde Avrupalı neo-nazi grupların düzenlemesi söz konusu toplantıya da değinen Kumuçakos, Atina'nın bu tür etkinlikleri kesinlikle kınadığını vurguladı. 
     Kumuçakos, bu toplantıya ilişkin alınması söz konusu önlemlerin ise Dışişleri Bakanlığı'nın yetki alanında olmadığını belirtti. 
     
</TEXT>
</DOC>
