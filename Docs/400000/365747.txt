<DOC>
<DOCNO> 365747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonyas01.html </URL>
<DATE> 2005/07/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
İngiliz TV'sinde ''Big Brother'' programının Türk yarışmacısı elendi 
</HEADLINE>
<TEXT>

     İngiliz Kanal 4 televizyonunda yayımlanan ''Big Brother'' adlı reality show'un Türk yarışmacısı Kemal Şahin elendi. 
     Evde yaklaşık 2 aydır bulunan Şahin, bu kez ev arkadaşları tarafından Belfast'lı bir model olan Orlaith McAllister ile birlikte elenmeye aday gösterilen iki isimden biri oldu. Şahin, daha sonra halkın oylarıyla dün akşam evden ayrılmak zorunda kaldı. 
     İlk kez elenmeye aday gösterilen Kemal Şahin, daha önce üç kez elenmekten kurtulan Orlaith McAllister'in karşısında yenilgisini, ''Biraz şaşırdım, çünkü herkes gibi ben de onun gideceğini, benim kalacağımı düşünüyordum. Nasıl oldu da evde kalmayı başardı bilemiyorum'' sözleriyle değerlendirdi. 
     Liverpool'da sanat öğrenimi gören Kemal Şahin, ''Big Brother'' evine dansöz giysileriyle girdiğinden beri evin en çok konuşulan ve tartışılan yarışmacısı olmuş, bulvar basını da Şahin ile ilgili haber ve yorumlara geniş biçimde yer vermişti. 
     
</TEXT>
</DOC>
