<DOC>
<DOCNO> 398037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur34.html </URL>
<DATE> 2005/11/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
LPG tankı patladı 5 yaralı 
</HEADLINE>
<TEXT>

     Tekirdağ’ın Malkara İlçesi’nin, çıkışında bir akaryakıt istasyonunda LPG tankının patlaması sonucu, 1’i ağır olmak üzere 5 kişi yaralandı. 
     Edinilen bilgiye göre, Yay Petrol Turistik Tesisleri’ndeki LPG tankı henüz belirlenmeyen bir nedenle patladı. Şiddetli patlamada, akaryakıt istasyonu çalışanlarından Murat Yılmaz, Halit Çevik, Selahattin Kızıltaş, Metin Irmak ve Sait Solak yaralandı. Tekirdağ 82. Yıl Devlet Hastanesi’ne kaldırılan yaralılardan Murat Yılmaz’ın durumunun ağır olduğu bildirildi. 
     Patlama sonucu istasyondaki yolcu dinlenme salonu da kullanılmaz duruma geldi. Patlama sonrası çıkan yangın, Tekirdağ Belediyesi itfaiye ekipleri tarafından kontrol altına alınarak söndürüldü. 
     Akaryakıt istasyonunda soğutma çalışmaları devam ediyor. 
     Tekirdağ Belediyesi İtfaiye Müdürü Nevzat İşçan, AA muhabirine yaptığı açıklamada, yoğunlaşan gaz nedeniyle patlamanın meydana geldiğini tahmin ettiklerini belirtti. 
     Olayla ilgili soruşturma sürdürülüyor. 
     
</TEXT>
</DOC>
