<DOC>
<DOCNO> 399790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/ekonomi/eko02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adapazarı, Toyota'nın operasyon merkezi oldu' 
</HEADLINE>
<TEXT>


ÇAĞNUR HATİPOĞLU Adapazarı 

Toyota Otomotiv Türkiye'de 500 bininci otomobilin üretilmesi nedeniyle düzenlenen törende konuşan Toyota Avrupa Başkanı Shinchi Sasaki, Türkiye'deki üretimlerinin son 5 yıl içinde büyük artış gösterdiğini söyledi. 
Adapazarı'ndaki fabrikanın, Toyota'nın operasyon merkezi haline geldiğini belirten Sasaki, bu yıl Toyota Türkiye'nin 150 binden fazla araç üreteceğini kaydetti. 
Toyota'nın tüm dünyadaki 2005 yılı üretim tahmininin 8.2 milyon adet olduğunu söyleyen Sasaki şöyle devam etti 
"2004 yılında 8. defa satış rekoru kırdık. Yeni bir dönüm noktası olarak 500 bininci aracı üreten Toyota Türkiye'yi tebrik ediyorum." 
Büyüme eğilimine de paralel olarak Türkiye'de 2004 yılında ihracatta lider hale geldiklerini belirten Sasaki, "Bu yıl, 2.2 milyar dolarlık ihracat tutarına ulaşmayı hedefliyoruz" dedi. 
Toyata Türkiye Üst Yöneticisi CEO Kazuhiro Kobayashi de, Türkiye'deki satışlardan son derece memnun olduklarını söyledi. 


</TEXT>
</DOC>
