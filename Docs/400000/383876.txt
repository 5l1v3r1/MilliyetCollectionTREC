<DOC>
<DOCNO> 383876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko32.html </URL>
<DATE> 2005/10/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fitch Müzakerelerin başlaması ülke notu beklentisini destekliyor 
</HEADLINE>
<TEXT>

     Dünyanın önde gelen kredi derecelendirme kuruluşu Fitch, Türkiye'nin Avrupa Birliği AB giriş müzakerelerine başlamasının ülke notu beklentilerini destekler nitelikte olduğunu bildirdi. 
     Fitch tarafından yapılan açıklamada, AB müzakerelerinin başlamasının, siyasi istikrara ve gelecekte politika disiplinine cesaret vereceği ve piyasanın güvenini artıracağından Türkiye'nin kredi notunun görünüşünü destekler nitelikte olduğu belirtildi. 
     Fitch Türkiye Analisti Nick Eisinger yaptığı açıklamada ''AB'ye katılım görüşmelerinin başlaması ile devam eden IMF programı, aralarında özelleştirme ve mali disiplinin de olduğu ekonomik reformların devamı için güçlü bir çatı görevi görüyor'' dedi. 
     Açıklamada, AB'ye katılım sürecinin en az üyelik kadar veya daha fazla önemli olduğu vurgulandı. 
     Türkiye'nin AB'ye tam üyeliğinin yıllar alabilecek çetin ve sancılı müzakereler gerektirecek olmasının, kendi başına kaygı verici bir durum olmadığı vurgulanan açıklamada, bununla birlikte bu durumun, müzakere sürecinin kendisine, tam üyelik kadar ya da daha fazla önem kazandırdığına işaret edildi. 
     Fitch'in açıklamasında, AB'nin üyelik koşullarının zorlayıcı hükümler getirdiği belirtilerek, bunun Türkiye ekonomisinde, liberalizasyon ve özelleştirmenin hız kazanmasıyla yabancı sermaye akışını teşvik edecek daha büyük yapısal dönüşümler getireceği ifade edildi. 
     
     KISA VADE 

     Fitch, AB ile tam üyelik müzakerelerinin başlatılma kararının kısa vadede de olumlu sonuçlarının görüleceğini belirtti. 
     Kuruluşun açıklamasında, müzakerelerin başlamasının piyasa güvenini artıracağı, Türkiye'nin büyük dış açığını finanse etmesine olanak vereceği ve döviz kurunu destekleyeceği kaydedildi. 
     Açıklamada, bu durumun, enflasyonla mücadelede olumlu etkilerinin olacağı ve Merkez Bankası'na faiz oranlarını azaltma olanağı kazandıracağına, bunun da kamu maliyesini güçlendireceğine ve kamu borç ödemelerinin maliyetini hafifleteceğine dikkat çekildi. 
     Açıklamada, enflasyonsuzlaştırmanın ayrıca, hükümete daha uzun vadeli iç borçlanma imkanı sağlayarak borç yönetiminde kaydedilen ilerlemeleri destekleyeceği ve kamu maliyesini güçlendireceği vurgulandı. 
     Türkiye'nin kamu açığının 2005 yılında Gayri Safi Yurtiçi Hasılası'nın GSYİH yüzde 4.3'üne, genel kamu borçlarının da GSYİH'sinin yüzde 70'inin biraz altına ineceği tahmininde bulunan Fitch, bu durumun Türkiye ekonomisini faiz oranlarından ve döviz kurlarından kaynaklanabilecek olası şoklara karşı yakın geçmişe göre daha dayanıklı kılacağını vurguladı. 
     
</TEXT>
</DOC>
