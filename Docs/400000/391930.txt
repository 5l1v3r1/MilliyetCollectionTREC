<DOC>
<DOCNO> 391930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun06.html </URL>
<DATE> 2005/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere'de sağlık skandalı Her yıl 34 bin kişi hatalar yüzünden ölüyor 
</HEADLINE>
<TEXT>

     İngiltere'de her yıl 34 bin kişinin, hastanelerdeki hatalar yüzünden öldüğü tahmin ediliyor. 
     İngiltere'de faaliyet gösteren Ulusal Denetleme Ofisi NAO raporlarına göre, ülkede sadece geçen bir yıl içinde hastanelerde yapılan hataların ardından ölümlerin önlenebileceği halde kurtarılamayan kişi sayısının 2 bin olduğu tespit edildi. Raporlarda 980 bin kişinin de ölümden kıl payı kurtulduğu açıklandı. 
     NAO raporlarında, hata sonucu meydana gelen ölüm sayısının 2 binden çok daha fazla olabileceği, ancak hata sonucu meydana gelen her ölümün raporlara yansımaması ya da ölümün bir hata sonucu olduğunun farkına bile varılamaması yüzünden rakamın çok küçük çıktığı kaydedildi. 
     Bu tür ölümlerin 34 bine yakın olabileceği tahmin edilirken, hastane enfeksiyonları yüzünden meydana gelen ölümlerin bu rakamın içinde bulunmadığı, bunların ayrı bir kalemde değerlendirildiği bildirildi. İngiltere'de her yıl 5 bin kişi hastane enfeksiyonları yüzünden yaşamını yitiriyor. 
     Hükümet sözcüleri, Milli Sağlık Sistemi NHS içindeki hatalar yüzünden can kayıplarından üzüntü duyulduğunu belirterek, bunun önüne geçmek için gereken derslerin alındığını vurguladı. 
     Bu iyimser açıklamalara karşı çıkan NAO raportörleri ise, ''aslında sistemin hatalardan ders almadığını'' öne sürerek, ''Öyle olsaydı geçen bir yılda yapılan hataların yarısından kaçınılabilirdi'' dedi. 
     Bu arada NHS içindeki devlet hastaneleri ve kliniklerde yapılan hataların mali tabloya yansıması da ağır oldu. NHS'nin, hatalar yüzünden yılda 2 milyar sterline yakın kayba uğradığı bildirildi. 
     
</TEXT>
</DOC>
