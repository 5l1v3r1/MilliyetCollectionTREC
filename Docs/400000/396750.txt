<DOC>
<DOCNO> 396750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy17.html </URL>
<DATE> 2005/11/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Hakkari'de Yanlışlar varsa biz bu işin takipçisiyiz 
</HEADLINE>
<TEXT>

     Başbakan Recep Tayyip Erdoğan, "Biz sloganlarla ülke yönetmiyoruz, icraatlarımızla ülkeyi yönetiyoruz" dedi. 
     Başbakan Erdoğan ile İçişleri Bakanı Abdulkadir Aksu, Adalet Bakanı Cemil Çiçek ve beraberindeki Ak Parti milletvekilleri Fehmi Öztunç ve Mustafa Zeydan, Yüksekova’daki incelemelerinin ardın helikopterle Hakkari’ye geldi. 
     Hakkkari Valiliği’ne geçen Erdoğan ve beraberindekiler, bir süre burada dinlendi, Adalet Bakanı Cemil Çiçek ise Adliye Sarayı’na geçerek incelemelerde bulundu. 
     Daha sonra Valilik balkonundan halka seslenen Başbakan Erdoğan, son günlerde meydana gelen olayları hep birlikte takip ettiklerini, bu gün de bölgeye geldiklerini söyledi. 
     Bu işin adli ve idari boyutu olduğunu ifade eden Başbakan Erdoğan, idari boyut kısmında her şeyleriyle var olduklarını, bunu sonuna kadar sürdüreceklerini kaydetti. Erdoğan, şöyle devam etti 
     "Fakat burada birşey ifade etmek isterim. Bazı arkadaşlar ellerinde kartonlarla duruyorlar. Şimdi değerli arkadaşlar ben size birşey söyleyeyim. Biz sloganlarla ülke yönetmiyoruz. İcraatlarımızla ülke yönetiyoruz. Bugüne kadar 4 yıllık Başbakanlığımda ve hükümetteki arkadaşlarımla beraber döktüğümüz teri gayet iyi biliriz." Son günlerde meydana gelen olaylarla ilgili idari açıdan yapılması gereken her şeyi yaptıklarını ve yapacaklarını, bunun için buraya geldiklerini dile getiren Erdoğan, "Ve diyorum ki şu kin ve nefret dönemini kapatalım. Bunları ayaklar altına alalım. Biliniz ki yanlışlar varsa biz kesinlikle idari olarak bunun takipçisiyiz. Çünkü biz bunlardan çok çektik, çok bıktık, artık halkımızı bunlarla yoranlara da yormak isteyenlere de müsaade etmeyeceğiz. Ama sizinle el ele vermemiz lazım" dedi. 
     Başbakan Erdoğan halka seslenmeden önce, ellerinde pankartlar bulunan bir grup DEHAP’lı Valilik bahçesine gelerek slogan attı. 
     Grubu Hakkari Belediye Başkanı Metin Tekçe ile Yüksekova Belediye Başkanı Salih Yıldız susturdu. Grup, Erdoğan’ın balkona çıkmasıyla alkışlamaya başladı. 
     Başbakan Recep Tayyip Erdoğan, Valilik çıkışında bazı esnaf ve vatandaşlarla sohbet ederek sorunlarını dinledi. 
     Başbakan ve beraberindekiler, daha sonra helikopterle Van’a gitti. 
     
</TEXT>
</DOC>
