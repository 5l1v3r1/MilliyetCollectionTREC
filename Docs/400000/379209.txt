<DOC>
<DOCNO> 379209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun28.html </URL>
<DATE> 2005/09/17/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hollanda'da, hükümetin yabancılar politikası kınandı... 
</HEADLINE>
<TEXT>

     Hollanda’da hükümetin yabancılara yönelik politikalarını kınamak ve toplumda artış eğilimi gösteren gerginliğe kamuoyunun dikkatini çekmek amacıyla, başkent Amsterdam’da protesto gösterisi düzenlendi. 
     Kentin ünlü Dam meydanında "Yeter artık" sloganıyla düzenlenen ve aralarında Türklerin de bulunduğu yabancılara ait 32 dernek ve kuruluşun desteklediği gösteriye binlerce kişi katıldı. 
     Gösteride yapılan konuşmalarda, hükümetin son dönemlerde terör tehdidinin arkasına sığınarak yabancılara yönelik izlediği politikanın, Hollandalılar ile yabancılar arasındaki gerginliği artırdığı, yabancıların giderek bu ülkede kendilerini evinde hissetmediği vurgulandı. 
     Konuşmacılar, son dönemlerde izlenen politikalara bağlı olarak toplumsal havanın iyi gitmediğini, halk arasına korku tohumları serpiştirildiğini, toplumsal dayanışmanın temelini oluşturan karşılıklı güvenin kalmadığını ifade etti. 
     Değişik kültürlerden insanların karşılıklı saygı esasına dayalı, barış içinde çok kültürlü bir toplum istediklerini belirten konuşmacılar, bunun, özgürlüklerin kısıtlanmasıyla değil, aksine özgürlüklerin korunmasıyla sağlanabileceğini savundu. 
     Konuşmacılar, hükümetin yabancılara yönelik ortaya koyduğu haksız karar ve uygulamalarının radikalleşmeyi artıracağını, bunun da istenen bir sonuç olmadığını vurguladı. 
     Konuşmacılar, Hollanda’nın güvenliğinden, refah ve barış içinde varlığını sürdürmesinden bu ülkede yaşayan yabancıların da kendilerini sorumlu tuttuklarını ifade etti. 
     Konuşmalarda, hükümete yönelik eleştiriler, daha çok yabancılar politikası ve uyumdan sorumlu Devlet Bakanı Rita Verdonk ile İçişleri ve Adalet bakanları üzerinde yoğunlaştı. 
     Başta Sosyalist Parti olmak üzere, Yeşil Sol ve ana muhalefet partisi Sosyal Demokrat İşçi Partisi de protesto gösterisine destek verdi. Gösteriye katılanların çoğunluğunu Türkler ve Faslılar oluşturdu. 
     
</TEXT>
</DOC>
