<DOC>
<DOCNO> 352545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko08.html </URL>
<DATE> 2005/06/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Eşdeğer ilaç uygulamasına 15 günlük erteleme... 
</HEADLINE>
<TEXT>

     Devlet memurlarına tedavi yardımı kapsamında 15 Haziran'da geçilmesi gereken ''Eşdeğer ilaç uygulaması'', sektörden gelen talepler dikkate alınarak 15 gün ertelendi. 
     15 Haziran tarihli Resmi Gazete'nin mükerrer sayısında yayımlanan Maliye Bakanlığı'nın ''Tedavi Yardımı''na ilişkin bütçe uygulama talimatı ile uygulama, 1 Temmuz 2005 tarihine ertelendi. 
     Bakanlığın, tedavi yardımlarına ilişkin 31 Mayıs tarihli Resmi Gazete'de yayımlanan bütçe uygulama talimatında, 15 Haziran 2005 tarihinde yürürlüğe girmek üzere ''eşdeğer ilaç'' uygulaması yeniden düzenlemişti. 
     Buna göre, eşdeğer ilaç uygulaması, sınırlandırılmış bir terapötik eşdeğerlik olarak aynı endikasyon için kullanılabilecek aynı etken maddeyi içeren ürünlerin benzer dozaj formları arasında fiyat karşılaştırması esasına dayanacak. 
     Bu çerçevede eşdeğer ilaç gruplarının her birinde indirim oranları uygulanmak suretiyle, ilaçların indirimli kutu fiyatı bulunacak. Bu fiyat üzerinden gruba dahil ilaçların ortak en küçük birimi başına düşen indirimli birim bedel hesaplanacak. İndirimli bedeller karşılaştırılarak da eşdeğer ürün grubu için geçerli en ucuz birim bedel belirlenecek. 
     
</TEXT>
</DOC>
