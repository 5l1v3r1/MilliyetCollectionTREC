<DOC>
<DOCNO> 389014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko08.html </URL>
<DATE> 2005/10/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Dünyada motorlu taşıt sayısı 2030'da 1 milyar 660 milyona çıkacak 
</HEADLINE>
<TEXT>

     İçinden çıkılmaz trafik sıkışıklığı, çözülemez park sorunu ve yok edilen temiz hava gibi olumsuzluklara yol açmasına rağmen 20. yüzyıldan itibaren günlük hayatın vazgeçilmezleri arasına giren motorlu taşıtlara, her yıl milyonlarcası ekleniyor. 
     Dünyada 2002 yılında 751 milyon olan motorlu taşıt sayısı 2010 yılına kadar 188 milyon adet artışla 939 milyon adede, 2020 yılında 1 milyar 255 milyon, 2030 yılında ise 1 milyar 660 milyon adede çıkacak. Yani dünya taşıt stokuna 2010 yılına kadar her yıl ortalama 23.5 milyon adet motorlu taşıt ekleniyor. Stok artışı 2010-2020 döneminde yıllık ortalama 31.6 milyon, 2020-2030 döneminde 40.5 milyon olacak. 
     Birleşmiş Milletler ve IMF verilerine göre, OECD ülkelerinde 2002 yılında toplam 625 milyon adet olan motorlu taşıt sayısı, 2010 yılında 95 milyon adet artarak 720 milyon adede ulaşacak. Bu rakam, 2020 yılında 827 milyon, 2030 yılında ise 920 milyon adede çıkacak. 
     2002 yılında 234 milyon adet motorlu taşıtın bulunduğu ABD'de, 2010 yılında 260 milyon, 2020 yılında 288 milyon ve 2030 yılında 312 milyon adet motorlu taşıt olacak. 
     Almanya'da 2002 yılında 48 milyon adet olarak tespit edilen motorlu taşıt sayısı, 6'şar milyon artarak 2010 yılında 54 milyon adede, 2030 yılında ise 60 milyon adede ulaşacak. 
     2010 yılında Fransa'daki motorlu taşıt sayısı ise 2002 yılına göre 5 milyon adet artarak 40 milyon adede ulaşacak. Bu ülkedeki motorlu taşıt sayısı, 2020'de 46, 2030 yılında ise 50 milyon adet olacak. 
     İtalya'da 2002'de 37 milyon adet olarak belirlenen motorlu taşıt sayısı, 2'şer milyon artarak 2010'da 39 milyon, 2020 yılında 41 milyon adede çıkacak. 2030 yılında da bu ülkedeki araç sayısı değişmeyecek. 
     İngiltere'de 2002 yılında 31 milyon olan motorlu araç sayısı, 2030 yılında 50 milyon adede, Kore'de 14 milyon olan motorlu taşıt sayısı 36 milyon adede ve Avustralya'da 12 milyon adet olan araç sayısı 19 milyon adede yükselecek. 
     
     ABD'DEN SONRA EN ÇOK TAŞIT JAPONYA'DA 
     OECD ülkeleri arasında motorlu taşıt sayısı bakımından 2030 yılında, ABD'den sonra en kalabalık ülke Japonya... Bu ülkede 2002 yılında 76 milyon adet olan motorlu araç sayısı, 2010 yılında 87 milyon adede, 2020 yılında 95 milyon ve 2030'da ise 96 milyon adede ulaşacak. 
     OECD ülkeleri dışındaki Afrika, Brezilya ve Çin gibi ülkelerde de motorlu taşıt sayısı hızla artacak. 
     Afrika'da 2002 yılında 11 milyon adet olan motorlu taşıt sayısı 3 kat artarak, 2030 yılında 33 milyon adede ulaşacak. Brezilya'da 2002'de 21 milyon adet olan motorlu araç sayısı ise 2030'da 71 milyon adede yükselecek. 
     2030 yılına gelindiğinde dünyada en çok motorlu taşıt Çin'de olacak. Çin'de 2002'de 21 milyon olan motorlu taşıt sayısı, 2010 yılında 80 milyon adede, 2020'de 209 milyon adede ulaşacak. Çin'de 2030 yılında 387 milyon adet motorlu taşıt bulunacak. Çin böylece ABD'yi geçecek ve bu ülkenin önünde dünyada ilk sırada yer alacak. 
     
</TEXT>
</DOC>
