<DOC>
<DOCNO> 378983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy07.html </URL>
<DATE> 2005/09/16/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
ABD’nin Ankara Büyükelçiliği Maslahatgüzarı, Dışişleri Bakanlığı'nda 
</HEADLINE>
<TEXT>

     ABD’nin Ankara Büyükelçiliği Maslahatgüzarı Nancy McEldowney, ABD ile Türkiye’nin terör örgütü PKK’ya destek veren grupların ortaya çıkarılması ve bunlarla mücadele edilmesi konusunda bilgi alışverişinde bulunduğunu ve ortak çalışmalar yürüttüğünü söyledi. 
     McEldowney, Dışişleri Bakanlığı’na gelerek Müsteşar Yardımcısı Büyükelçi Nabi Şensoy ile yaklaşık 45 dakika görüştükten sonra yaptığı açıklamada, Şensoy ile olumlu görüşmeler yaptıklarını, son dönemde iki ülke üst düzey yetkilileri arasında "iyi ve yapıcı" görüşmeler olduğunu kaydetti. 
     Başbakan Recep Tayyip Erdoğan ile ABD Başkanı George Bush’un New York’ta bir araya geldiklerini, Dışişleri Bakanı ve Başbakan Yardımcısı Abdullah Gül ile ABD Dışişleri Bakanı Condolezza Rice’ın da yarın bir araya geleceklerini hatırlatan McEldowney, "Bu görüşmeler düzenli ve yakın diyalogumuzun bir parçası" diye konuştu. 
     McEldowney, bu hafta içinde ABD’den bazı uzmanların Türkiye’deki muhataplarıyla bir araya geldiklerini kaydetti ve Ankara’nın gelecek hafta üst düzey iki Amerikalı yetkiliyi ağırlayacağını açıkladı. ABD Dışişleri Bakanlığı’nın kamu diplomasisinden sorumlu Müsteşarı Karen Hughes ve güvenlikten sorumlu Müsteşarı Robert Johnson önümüzdeki hafta Ankara’ya gelecek. 
     Terör örgütü PKK’nın faaliyetlerinin sona erdirilmesi yönündeki çalışmaların sürdüğüne de dikkati çeken McEldowney, PKK’ya destek veren grupların bulunması ve engellenmesi için iki ülke yetkililerinin birlikte çalıştıklarını ve bilgi alışverişinde bulunduklarını kaydetti. 
     Terörle mücadelenin birden çok alanda çalışma gerektirdiğine de işaret eden McEldowney, "Farklı alan ve düzeydeki çalışmalarımız sürüyor" dedi. 
     ABD’nin Ankara Büyükelçiliği Maslahatgüzarı Nancy McEldowney, terör örgütü mensuplarının "ABD bizimle masaya otursun" şeklindeki açıklamalarının hatırlatılması ve "ABD’nin terör örgütüyle masaya oturup oturmayacağının" sorulması üzerine, "Şu ana kadar böyle bir görüşmenin yapıldığına dair bir bilgim yok" diye konuştu. 
     
</TEXT>
</DOC>
