<DOC>
<DOCNO> 354926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Arçelik'e dar geliyor' 
</HEADLINE>
<TEXT>


Yurtdışına açılma stratejilerini, 'Ya Arçelik yabancıları alacaktı ya da onlar Arçelik'i' diye özetleyen Rahmi Koç, 'Türkiye, Arçelik'e dar gelmeye başladı, birinci seçeneği seçtik' dedi 

EKONOMİ SERVİSİ 

Koç Holding Şeref Başkanı ve Arçelik A.Ş. Yönetim Kurulu Başkanı Rahmi Koç, Arçelik'in yüzde 50'nin üzerinde pazar payıyla iç piyasada lider olduğunu belirterek, "Türkiye Arçelik'e dar gelmeye başladı" dedi. Arçelik'in 50. kuruluş yıldönümü nedeniyle düzenlenen davette konuşan Koç, şunları söyledi 
"Yabancılar Türk piyasalarından pay almaya çalışırken, Arçelik de onların piyasasına girmeye karar verdi. Arçelik öyle kritik bir boyuta geldi ki ya o başkalarını satın alacaktı ya da başkaları onu... Dolayısıyla biz birinci alternatifi seçerek, Avrupa'da satış teşkilatları kurarak, öte yandan markalar, fabrikalar satın alarak büyümeyi sürdürmeye ve uluslararası bir şirket olmaya karar verdik. Bugün o noktadayız." 

2 saniyede 1 ürün 
Arçelik Genel Müdürü Aka Gündüz Özdemir, "Bugün 100'den fazla ülkede, her 2 saniyede 1 ürünümüz satılmaktadır. Her ülkenin kendi koşullarını dikkate alarak oluşturduğumuz politikalarımızla her girdiğimiz pazarda ana oyunculardan biri haline geldik" dedi. Arçelik'in, Avrupa'nın en büyük ilk beş beyaz eşya üreticisinden biri konumuna geldiğini belirten Özdemir, şöyle devam etti 
"Günümüzde Türkiye'de her evde en az iki ürünümüz var. Önümüzdeki dönemde ise Koç Holding'in 'her Avrupalı'nın evinde bir Koç ürünü' hedefinin en önemli taşıyıcısı olmayı amaçlıyoruz. Vizyonumuz 5 yıl içinde kendi sektörümüzde dünyanın en çok tercih edilen ilk on markasından birine sahip olmaktır." 


</TEXT>
</DOC>
