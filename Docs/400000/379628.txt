<DOC>
<DOCNO> 379628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun46.html </URL>
<DATE> 2005/09/19/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Meksika'da eski Devlet Başkanı Echeverria’ya suçlama... 
</HEADLINE>
<TEXT>

     Meksika’da, eski Devlet Başkanı Luis Echeverria’ya, 1968 yılında İçişleri Bakanı olduğu dönemde bir öğrenci gösterisi sırasında onlarca kişinin öldürüldüğü katliamla ilgili suçlama yöneltildi. 
     Echeverria’nın avukatı Juan Velazquez, federal savcı Ignacio Carrillo’nun, 1968 katliamı ve öğrenci hareketiyle bağlantılı bir eylemcinin yasadışı yoldan gözaltına alınmasıyla ilgili olarak Echeverria ve diğer bazı yetkililerin tutuklanmasını istediğini söyledi. 
     Velazquez, ancak mahkemenin, Savcı Carillo’nun bu talebini reddedeceğinden emin olduğunu belirtti. 
     Carillo, geçen yıl da, 1971 yılındaki bir başka öğrenci katliamıyla ilgili olarak Echeverria’nın soykırım suçlamasıyla tutuklanmasını istemiş, ancak mahkeme, kanıtların yetersiz olduğu gerekçesiyle bu isteği reddetmişti. 
     Meksika’da, 2 Ekim 1968 tarihinde bir protesto gösterinde asker ve polisin açtığı ateş sonucu resmi rakamlara göre 25, gayri resmi rakamlara göre 350 kişi ölmüştü. Olay sırasında İçişleri Bakanı olan Echeverria, 1970-1976 yılları arasında devlet başkanlığı görevinde bulunmuştu. 
     
</TEXT>
</DOC>
