<DOC>
<DOCNO> 394477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/yasam/axyas01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren kapkaççı suç makinesi çıktı 
</HEADLINE>
<TEXT>


Kartal'da İclal Ülker'in sürüklenip ölmesine neden olan kapkaççının daha önce 300'e yakın suça karışan Gencay Yolcu olduğu iddia edildi 

GÖKHAN KARAKAŞ ELVAN EZBER İstanbul 

Cevizli Tekel Sigara Fabrikası Araştırma Enstitüsü Şube Müdürü, yüksek kimya mühendisi İclal Ülker'in 58 sürüklenerek ölümüne neden olan kapkaççı, azılı oto hırsızı çıktı. Polisin peşinde olduğu zanlının bugüne kadar 300'e yakın suça karışan Gencay Yolcu 20 olduğu öne sürüldü. Yolcu'nun önceki gün Kartal'daki olayı iki arkadaşıyla birlikte gerçekleştirdiği iddia edildi. Yolcu'nun 10 kez polisle karşı karşıya geldiği, bunlardan beşinde çıkan çatışmalarda dört suç ortağının öldüğü belirlendi. 
Film setinden şubat ayında Ediz Hun'un otomobilini çalan Yolcu, ilk olarak bu olayla gündeme geldi. Bu olayda Yolcu'nun grubun elebaşısı olduğu öne sürülen Bülent Yılmaz yakalandı. Ancak, kasten adam öldürmeye karışmak, silahla adam yaralamak, mesken kurşunlama gibi çeşitli olaylardan yedi ayrı tutuklama müzekkeresiyle aranan Yolcu, kaçmayı başardı. Özellikle Anadolu yakasında 300'e yakın gasp, oto hırsızlığı ve kapkaca karıştığı öne sürülen Yolcu'nun, polisle karşı karşıya geldiğinde çekinmeden ateş ettiği belirtildi. 

Emekli olacaktı 
İclal Ülker'in cenazesi, Sahrayıcedit Camii'nde kılınacak bugünkü öğle namazından sonra Karacaahmet Mezarlığı'nda toprağa verilecek. 30 yıldır Tekel'de çalışan Ülker'in ocak ayında emekliye ayrılmayı planladığı bildirildi. 


</TEXT>
</DOC>
