<DOC>
<DOCNO> 383911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy16.html </URL>
<DATE> 2005/10/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gül AB, bölge ve dünya için tarihi bir olay 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile AB arasında müzakerelerin başlamasının, Türkiye’nin yanı sıra AB, bölge ve dünya için tarihi bir olay olduğunu kaydetti. 
     Gül, Lüksemburg’da düzenlediği basın toplantısında, uzun ve yorucu çalışmaların sonucunda müzakerelerin resmen başladığına işaret ederek, çalışmaların bundan sonra da yoğun şekilde süreceğini belirtti. Gül, Türkiye-AB ilişkileri sürecinde bundan sonra yükün büyük bölümünün Devlet Bakanı ve Başmüzakereci Ali Babacan’ın üzerinde olacağını kaydetti ve kendisine başarılar diledi. 
     Müzakerelerin başlamasının birçok bakımdan tarihi niteliğe sahip olduğunun altını çizen Gül, şöyle konuştu 
     "Bütün dünya için tarihidir. Soğuk savaş döneminden sonra özellikle 11 Eylül’den sonra dünya, çatışmalar, kavgalar, etnik gerginlikler, kötü haberlerle karşı karşıya kalmıştır. Nereye baksanız ümit kırıcı, nereye baksanız iç karartıcı haberler var. İlk defa dünya büyük ve olumlu bir gelişmeyle karşı karşıyadır bu kadar bölünmeler, parçalanmalar ve kavgaların yaşandığı süreçten sonra ilk defa büyük bir birleşme, büyük bir beraber olma ve büyük bir olumlu hava yayılmaya başladı. Bugün herkes yeni güne gözünü böyle açtı, Doğu, Batı, Asya, Avrupa, İslam ya da Hıristiyanlık kavga ya da ayrışma yerine bugün ilk defa birleşmeyi görüyoruz. Bundan büyük bir olumlu hava olamaz, bu dünyaya büyük bir hediyedir." Gül, AB’nin dün Türkiye ile müzakerelere başlama kararını vermesiyle "kendi statü, kimlik ve geleceğini de tespit etmiş olduğunu" söyledi. 
     Gül, Lüksemburg’da düzenlediği basın toplantısında, dün alınan kararın Türkiye için olduğu kadar Avrupa için de tarihi nitelik taşıdığını vurguladı. 
     "Avrupa dün verdiği kararla kendisinin statüsünü, kimliğini ve geleceğini de tespit etmiş oldu" diyen Gül, Avrupa’nın aldığı kararla yeni bir statüye ulaştığını kaydetti. Gül, şöyle konuştu 
     "Avrupa’nın bu stratejik kararı, Avrupa’yı artık küresel planda önemli bir rol oynayacak bir aktör haline getirdi. Dolayısıyla Avrupa kendi için de stratejik bir karar vermiş oldu. Avrupa’nın büyük olabilmesi için tarih boyunca iki şeye ihtiyacı olmuştur Biri çok kültürlülüğü hazmetmek, ikincisi de Asya’ya köprü olmak. Türkiye ile Avrupa çok kültürlü insanlarla farklı dinlerle yaşama kararını vermiştir." Türkiye-AB ilişkilerinin bölge için de ayrı bir önemi olduğunu ifade eden Gül, Türkiye’nin Balkanlar’da, Kafkasya’da ve Ortadoğu’da daima istikrar yayan bir ülke olduğunu, AB ile beraber Türkiye’nin bu işlevini çok daha emin ve güçlü şekilde yaymaya devam edeceğini kaydetti. 
     "Dün büyük bir tarihi dönemeç geçilmiştir, büyük bir adım atılmıştır" diyen Gül, Türkiye ile Avrupa arasındaki ilişkilerin geçmişinin çok eskilere dayandığını hatırlattı. Gül, Türkiye’nin 1000 yıldır Avrupa’da, 200 yıldır Avrupa siyasi kurumsallaşmasının içinde ve son 50 yıldır da AB ile farklı ilişkiler içinde olduğunu belirterek, "Bu tarihin gidişinin bir bakıma tescil edilmesidir" diye konuştu. 
     Türkiye’nin çağdaş dünya ile beraber olmayı ve evrensel standartları kendine taşımayı, AB ile hayata geçirmeyi planladığını söyleyen Gül, "Bu karar ile Türkiye çok daha öngörülebilir bir ülke olmuştur. Bir ülkenin geleceğinin öngörülebilir olması kadar önemli bir şey yoktur. Demokrasi, istikrar ve refah açısından bu çok önemlidir" dedi. Türkiye’nin bu standartları AB için olduğu kadar, kendi halkı için de istediğinin altını çizen Gül, Türk halkının daha fazla özgürlük, demokrasi için uğraştığını, uğraşmaya devam edeceğini belirtti. Gül, şöyle devam etti 
     "Reformları devam ederek geliştireceğiz. Keşke bunlar AB ile bir bağlantı yokken çok önce gerçekleşmiş olsaydı ama her şey için bir vesile gerekiyor. Daha önce de birçok kereler AB bağlantısı dışında adımlar atılmıştı. Türkiye son üç yıldır demokratik bir ülke oldu demiyorum ama çok çok daha pekişmiştir, çok daha kurumsallaşmıştır. 
     AB’nin komisyon raporuyla Türkiye’nin kritik eşiği geçtiği tespit edilmiştir, yani ilk defa halkı Müslüman olan bir ülke Avrupa standartlarında bir demokrasiyi gerçekleştirmiştir. Bu sadece Türkiye için değil, tüm dünya için çok anlamlıdır ama her şeyden önce de kendi halkımız için, kendi vatandaşlarımız için çok önemlidir. Çünkü o demokrasinin nimetlerinden bizim halkımız faydalanacaktır." Gül, kapsamlı bir çözüm bulunana kadar Türkiye’nin Kıbrıs sorununa ilişkin politikasının aynen devam edeceğini söyleyerek, "Türkiye kalıcı çözüm olana kadar ne pahasına olursa olsun Kıbrıslı Türklerin arkasında olacaktır" dedi. 
     Gül, Devlet Bakanı ve Başmüzakereci Ali Babacan ile birlikte Lüksemburg’da düzenlediği basın toplantısında, gazetecilerin sorularını yanıtladı. 
     Kıbrıs sorununa ilişkin bir soru üzerine Gül, Türkiye’nin kapsamlı ve kalıcı bir çözüm bulunana kadar bilinen tutumunu devam ettireceğini belirterek, bunu herkesin bildiğini ve çözüm platformunun da AB değil BM olduğunu kaydetti. Bu sorunun AB’yi de çok rahatsız ettiğine dikkati çeken Gül, şunları kaydetti 
     "Biz kalıcı bir çözüm için şimdiye kadar nasıl sorumlu bir yol takip ettiysek, bundan sonra da bunu yapacağız. Ama kalıcı bir çözüme kadar Türkiye’nin mevcut pozisyonunda değişiklik söz konusu olmayacaktır. Ayrıca Türkiye kal çözüm olana kadar, ne pahasına olursa olsun Kıbrıs Türklerinin de sonuna kadar arkasında olacaktır, desteğini devam ettirecektir. Çözüm için bir yandan uğraşacağız ama bir taraftan da sorumluluklarımızı yapmaya devam edeceğiz." Gül, Kıbrıs konusunda yeni bir girişim bekleyip beklemediğinin sorulması üzerine de, böyle bir girişimin bugünlerde beklenebileceğini bildirdi. Eylül ayında New York’ta olduğunu hatırlatan ve konuyu birçok kez konuştuklarını belirten Gül, bu soruna bir çözüm bulunmasının sadece iki halka değil bütün dünyaya iyimserlik vereceğini kaydetti. 
     
     AVUSTURYA DÖNEM BAŞKANLIĞI 

     AB Dönem başkanlığını İngiltere’nin ardından Avusturya’nın devralacak olmasının kendisini endişelendirip endişelendirmediğinin sorulması üzerine Gül, böyle bir endişesi bulunmadığını bildirdi. 
     Gül, Avusturya’nın bir kendi ülke politikası bir de dönem başkanı sıfatıyla 25’ler adına politikası olacağına işaret ederek, Avusturya’nın böyle bir sorumluluk içinde davranacağına inandığını kaydetti. 
     Avusturya’nın, çerçeve belgenin 1. paragrafına ilişkin sorunun dünkü çözümü sırasında takdir edilecek bir karar aldığını söyleyen Gül, bazı iç politika sıkıntıları bulunduğunu ama tek başına bütün dünyayı ilgilendiren büyük bir gelişmenin önünü tıkama sorumluluğunu üstüne almadığını bildirdi. Gül, bu nedenle Avusturya’yı tebrik ederek, dönem başkanlığı sırasında da aynı sorumlulukla devam edeceklerine inandığını kaydetti. 
     Avusturya gibi Türk nüfusun yoğunluklu yaşadığı ülkelerin halklarının Türkiye’nin AB üyeliğine karşı olduğunun gözlemlendiğinin hatırlatılması üzerine de Gül, aslında Avrupa’daki Türk nüfusun Türkiye için büyük bir zenginlik olduğunu bildirdi. Gül, önlerinde çok büyük başarılara imza atabilecek nüfusları bulunduğunu ifade etti. 
     Dışişleri Bakanı ve Başbakan Yardımcısı Gül, bir gazetecinin 2007 yılında Fransa’daki yapılacak seçimleri hatırlatması üzerine de, şunları kaydetti 
     "Tabii ki önümüzde bazı engeller olacaktır, önümüzde asfalt bir yol yoktur. Şimdiye kadar nasıl inişler, çıkışlar ve zorluklar olduysa bundan sonra da olacaktır, ama trend giderecek yükselecektir. Önümüzde birçok sıkıntılar, öfkelenmeler olacaktır ama bu, tam üye olana kadar bu yolun gerçeğidir. Bunlara hazır olmamız gerekir." 
     
</TEXT>
</DOC>
