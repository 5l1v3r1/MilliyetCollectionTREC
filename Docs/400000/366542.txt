<DOC>
<DOCNO> 366542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/dunya/axdun02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral Fahd, isimsiz mezara gömüldü 
</HEADLINE>
<TEXT>


Vahabi geleneklerine göre gömülen Kral'ın cenaze törenine gayrimüslimler alınmadı 

DIŞ HABERLER SERVİSİ 


Suudi Arabistan'ı 23 yıl boyunca yöneten Kral Fahd, dün düzenlenen törenle, Vahabi gelenekleri uyarınca çölde isimsiz bir mezara gömüldü. 
Önceki gün hayatını kaybeden Kral Fahd, dün dünyanın önde gelen liderlerinin ve ülke temsilcilerinin katıldığı cenaze töreninden sonra Riyad'da toprağa verildi. Kral Fahd'ın naaşı, İmam Türki Bin Abdullah Camii'nde öğleden sonra kılınan cenaze namazının ardından Riyad mezarlığına götürüldü. Kral Fahd, burada daha önceki kralların yanına, ancak basit ve herhangi bir kimlik işareti taşımayan bir mezara gömüldü. İslam'ı en katı biçimde yorumlayan mezheplerden biri olan Vahabilik'te, içinde yatanın kimliğinin belli olduğu mezarlar ölünün putlaştırılması anlamına geliyor. 
Türkiye'yi Dışişleri Bakanı ve Başbakan Yardımcısı Abdullah Gül'ün temsil ettiği tören için Riyad'a giden yabancı liderler arasında, Filistin Devlet Başkanı Mahmud Abbas, Mısır Cumhurbaşkanı Hüsnü Mübarek, Irak Devlet Başkanı Celal Talabani, Irak Başbakanı İbrahim Caferi de bulunuyordu. Dünkü cenaze törenine gayrimüslimlerin alınmadığı, bugün aralarında İngiltere Prensi Charles ve Fransa Cumhurbaşkanı Jacques Chirac'ın da bulunduğu Batılı devlet adamlarının Suudi Arabistan'ın yeni Kralı Abdullah'a taziyelerini sunacağı bildirildi. ABD delegasyonuna ise, Başkan Yardımcısı Dick Cheney'nin başkanlık edeceği bildirildi. 
Fahd'ın halefi Veliaht Prens Abdullah için tahta çıkma töreni ise bugün yapılacak. 


</TEXT>
</DOC>
