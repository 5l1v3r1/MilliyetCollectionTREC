<DOC>
<DOCNO> 394127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy23.html </URL>
<DATE> 2005/11/11/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Başbakan Erdoğan, Tayland Başbakanı Shinawatra ile bir araya geldi 
</HEADLINE>
<TEXT>

     Başbakan Recep Tayyip Erdoğan, resmi ziyaret için Ankara'da bulunan Tayland Başbakanı Thaksin Shinawatra onuruna akşam yemeği verdi. 
     Başbakanlık Resmi Konutu'nda düzenlenen yemekte konuşan Erdoğan, ''Türkiye ile Tayland'ın coğrafi konumlarının, aralarındaki işbirliğinin boyutlarının ikili düzeyin ötesine taşınmasını adeta bir zorunlu seçenek olarak önlerine koymakta olduğunu'' belirtti. 
     ''Zira, AB ile Gümrük Birliği'ni sürdüren ve tam üyelik müzakerelerine başlayan Türkiye, Taylandlı işadamları için Avrupa pazarlarına açılan bir kapı olacaktır'' diyen Erdoğan, sözlerine şöyle devam etti 
     ''Aynı zamanda, Ortadoğu, Orta Asya ve Kafkaslar ile diğer çevre ülkelerle tarihi, kültürel ve ekonomik bağlarımız bu işbirliğine yeni boyutlar kazandırma imkanı sağlayacaktır. 
     Bu çerçevede Tayland şirketlerinin Avrupa'nın yanı sıra Ortadoğu ve Kafkaslara açılımında Türkiye bir yatırım ve ticaret üssü rolü oynayabilecektir. 
     Benzer şekilde, Tayland, Türk işadamlarının Güney Doğu Asya ve Asya-Pasifik bölgesine ulaşımında önemli bir geçit kapısı olmaya adaydır'' İki ülke arasındaki ikili ticaret hacminin son 2 yıl içinde yüzde yüz artış göstererek yarım milyar ABD dolarını geçtiğini ifade eden Erdoğan, ticaret dengesinin halen büyük oranda Tayland'ın lehine olmakla birlikte, Türkiye'nin de Tayland pazarlarına sunabileceği pek çok ürünün bulunduğunu söyledi. 
     Günümüzde Türkiye ve Tayland'ın, bulundukları bölgede ekonomik ve sosyal kalkınmalarını demokratik düzen içerisinde ve insan haklarına saygılı olarak sürdürme çabası içinde olduğunu belirten Erdoğan, ''Bu özellikleri ile ülkelerimiz, bölge ve dünya barışına katkı sağlamayı arzulamaktadır'' dedi. 
     İki ülke arasındaki dostane ilişkilerin, halkların özellikle ticari ve siyasi münasebetler vesilesiyle birbirlerini daha yakından tanıma fırsatı elde etmesiyle büyük ivme yakalayacağına inandığını belirten Erdoğan, bununla birlikte, halen iki ülke ilişkilerinin, sahip olduğu gerçek potansiyelin gerisinde olduğunu düşündüğünü ifade etti. 
     Erdoğan, Tayland'dan Türkiye'ye başbakan seviyesindeki bu ilk ziyaretin, Shinawatra'nın iki ülke ilişkilerine verdiği önemin bir göstergesi olarak gördüğünü de sözlerine ekledi. 
     
     TAYLAND BAŞBAKANI SHİNAWATRA'NIN KONUŞMASI 
     Tayland Başbakanı Shinawatra da, iki ülkenin benzer birçok özelliği dikkate alındığı takdirde, ortak olarak yapabilecekleri birçok şeyin bulunduğunu söyledi. 
     İki ülke arasındaki ortak yanların gelecekteki ilişkiler açısından iyiye işaret olduğunu ifade eden Shinawatra, ''2008 yılında diplomatik ilişkilerimizin 50'inci yıldönümünü kutlayacağımız dikkate alınırsa, inanıyorum ki önümüzdeki birçok fırsatı araştırmamız için şimdi iyi bir zamandır'' dedi. 
     Shinawatra, iki ülkenin, aralarındaki işbirliğini sadece ekonomik ve politik alanla sınırlamaması gerektiğini, iki halk arasındaki temasların geliştirilmesi, eğitim ve kültür bağlarının güçlendirilmesi gerektiğini kaydetti. 
     İki ülkenin, aralarındaki ilişkileri geliştirme kararlılığında olduğunu belirten Shinawatra, ''Tayland'ı sadece tek bir ülke olarak değil, Doğu Asya'da önemli katalizör olarak da görmenizi istiyorum. Güneydoğu Asya'da önemli bir merkez olan Tayland, sizin bölgeye ve daha ötesine giriş kapınız olarak hizmet etmek için iyi bir konumdadır'' dedi. 
     Tayland Başbakanı Shinawatra, konuşmasının sonunda, 2006 Dünya Kupası Avrupa elemeleri play-off baraj maçında yarın İsviçre ile karşılaşacak olan A Milli futbol takımına başarılar diledi. 
     Yemeğe Devlet Bakanı Beşir Atalay, Sağlık Bakanı Recep Akdağ ve diğer ilgili yetkililer de katıldı. 
     
</TEXT>
</DOC>
