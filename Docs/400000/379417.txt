<DOC>
<DOCNO> 379417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/soneko03.html </URL>
<DATE> 2005/09/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TOKİ'den indirimli, kredili tapu fırsatı... 
</HEADLINE>
<TEXT>

     Toplu Konut İdaresi TOKİ , önceki yıllarda teslim ettiği konutların sahiplerine, borçlarını peşin ödeyip tapularını hemen almaları için açtığı kampanya yarın başlıyor. 
     19 Ekim'e kadar sürece kampanya kapsamında, yaklaşık 14 bin konut sahibi, ilgili bankalara başvurarak, borçlarını yüzde 20 indirimle kapatabilecekler. 
     Kampanya kapsamında, Ankara Eryaman 5. etap, Bilkent, Ümitkent, Samsun Kurupelit, Kars, Kars 2. etap, Bozcaada, Gökçeada, Şanlıurfa, Erzincan, İzmir-Mavişehir, İstanbul-Bahçeşehir, Ataşehir, Sinanoba, Mimaroba, Bizimkent, Gebze-Mutlukent, Emlakkent projelerindeki konut sahipleri, Ziraat Bankası'na, Diyarbakır, Hakkari, Şırnak, İzmit-Yahyakaptan projelerindeki konut sahipleri Vakıflar Bankası'na, İstanbul-Halkalı 3. etap projesindeki konut sahipleri Halk Bankası'na başvurarak, borçlarını yüzde 20 indirimle kapatabilecek veya bunun için kredi kullanabilecekler. 
     
     KREDİLİ ALTERNATİF 
     Kampanyadan daha çok sayıda kişinin yararlanması için TOKİ, konut kredilerini devreye sokacak bir sistem geliştirdi. 
     Buna göre, parası olan vatandaş, borcunun tamamını ödeyerek yüzde 20 indirimden yararlanacak. 
     TOKİ, 10-15 yıl vadeli konut sattığı için vatandaş borcunu kapatarak, borç bitene kadar konut üzerinde bulunan TOKİ ipoteğini kaldırmış olacak. TOKİ ipoteği, konutun üçüncü şahıslara devrine olanak vermediği için mevcut durumda satışlar sadece noter sözleşmesi ile yapılıyordu. Konut sahibi borçlu görünüyordu. 
     Parası olmayan vatandaşa da ilgili üç bankadan konut kredisi kullanarak indirimli borç kapatma kampanyasından yararlanma fırsatı sunulacak. 
     Konut kredilerinin faizleri düştüğü ve vadeleri uzadığı için kredi kullanan vatandaşlar, bir taraftan TOKİ'ye borcunu yüzde 20 indirimle kapatırken, bir taraftan da sabit taksitlerle, borucunu daha uzun vadelerle ödeme olanağına kavuşacaklar. 
     Mevcut durumda TOKİ, konut taksitlerini, Ocak ve Temmuz aylarında enflasyon veya memur maaş artışlarını dikkate alarak artırıyor. Bu nedenle borç taksitleri 6 ayda bir yükseliyor. 
     Bankalar daha uzun vadeli kredi verdiği için taksitler daha düşük tutulabiliyor ve ödemeler sabit kalıyor. Bankalardan konut kredisi kullanacak vatandaşların, taksitlerini 500 YTL'den 300-400 YTL'ye düşürebileceği kaydediliyor. 
     
     YÜZDE 10 ENFLASYON ORTAMINDA YÜZDE 20 İNDİRİM FIRSATI 
     Yıllık enflasyonun yüzde 10'un altına indiğine işaret eden yetkililer, kampanya ile vatandaşlara borçlarını ödemeleri konusunda büyük bir avantaj sunulduğunu vurguladılar. 
     Söz konusu projeler kapsamında 14 bin konut bulunduğu, bu konutlar dolayısıyla Ocak-2005 itibariyle TOKİ'nin 400 milyon YTL alacağı olduğu belirtilirken, indirimli borç kapatma kampanyası ile TOKİ'nin kasasına 200 milyon YTL kaynak girişi beklendiği kaydedildi. 
     TOKİ'nin vatandaşa 10-15 yıl vade ile konut satmasına karşın müteahhitlere ödemenin 1.5 yılda tamamlandığını hatırlatan yetkililer, bu nedenle kısa vadede kaynak ihtiyacının sağlanmasının çok önemli olduğunu vurguladılar. 
     Bu yıl finansman sorunu olmadığının altını çizen yetkililer, ancak konut hedefinin 250 bine çıkarılması nedeniyle, gelecek yıldan itibaren yeni kaynak gerekeceğini, bu kaynağın sağlanması konusunda iç ve dış kredi arayışlarının sürdüğünü söylediler. 
     Gelecek yıldan itibaren 350 milyon dolar kredi arayışı var. Bu yıl için hak edişleri ödeme konusunda sorunu olmayan TOKİ, müteahhitlere ayda ortalama 150-180 milyon YTL hak ediş ödüyor. 
     TOKİ'nin daha önceki konut borcunun erken ödenmesi için yaptığı indirim kampanyalarından hak sahiplerinin ortalama yüzde 25-30'unun yararlandığı ifade edilirken, konut kredisinin devreye sokulması ile bu uygulamadan yararlanacak kişi sayısının artırılması hedefleniyor. 
     
</TEXT>
</DOC>
