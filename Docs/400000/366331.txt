<DOC>
<DOCNO> 366331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun08.html </URL>
<DATE> 2005/08/02/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
ABD, seçmeli İncil dersini tartışıyor 
</HEADLINE>
<TEXT>

     ABD’de yeni ders yılında Texas’taki devlet okullarının çoğunda başlayacak seçmeli İncil dersinin müfredatı, tartışmalara yol açtı. 
     New York Times gazetesinde yer alan habere göre, Kuzey Carolina eyaletinde kurulan ve İncil dersinin müfredata alınması konusunda 12 yıldır ülke genelinde okul idarelerine baskı yapan "Devlet Okullarında İncil Müfredatı Ulusal Konseyi", hazırladığı kitabın İncil dersinde okutulmak üzere müfredata alınmasını sağladı. 
     Konsey, söz konusu dersi, kilise ve devletin ayrılmasını gerektiren anayasal sınırlar içerisinde, herhangi bir mezhebe bağlı olmayan, tarihi ve edebi bir araştırma dersi olarak niteliyor. 
     Karara karşı çıkan gruplar ise Konsey’in eğiteceği öğretmenlerin vereceği dersin "örtülü bir dini gündem" taşıdığını savunuyor. Bu gruplar, derste, anayasanın Kitab-ı Mukaddes’e dayandığı ve Amerikan Havacılık ve Uzay Dairesi NASA tarafından gerçekleştirilen belgelenmiş araştırmanın Güneş’in hareketsiz durduğunu destekler mahiyette olduğu gibi görüşlerin savunulacağını öne sürüyor. 
     Ulusal Konsey, hazırladığı kitabın Amerika genelinde sunulan tek alternatif olduğunu söylerken, "İncil Okuryazarlık Projesi" adlı başka bir kuruluş da, kendi ders kitabını Eylül ayında piyasaya sürmeye hazırlanıyor. 
     Texas’ın batısında yer alan petrol şehri Odessa’da, geçen Nisan ayında, 2006 yılı lise ders programına seçmeli İncil dersi eklenmesine oybirliğiyle karar verilmişti. 
     Ulusal Konsey’in kurucusu Elizabeth Ridenour, ders verecek öğretmenlerin "Bu doğrudur" ya da "İncil hatasızdır" demek yerine "İncil böyle diyor, kendi kararınızı kendiniz verin" diyeceklerini savunsa da, Odessa’daki oylamanın ardından bir çalışma yapan "Texas Özgürlük Ağı", ülke genelindeki binden fazla lisenin son derece taraflı, tek bir mezhebi öne çıkaran ve çocuklarına kendi dini değerlerini öğretmek isteyen ailelerin özgürlük alanına müdahale eden bir İncil müfredatı kullanacaklarını savundu. 
     "Kilise ve Devletin Ayrılması İçin Birleşmiş Amerikalılar" örgütü başta olmak üzere birçok grup, anayasayla ilgili endişeler doğurduğu gerekçesiyle söz konusu müfredat konusunda okulları uyarıyor. 
     
</TEXT>
</DOC>
