<DOC>
<DOCNO> 395425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko05.html </URL>
<DATE> 2005/11/16/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kamu zararı, kamu görevlilerinden tahsil edilecek 
</HEADLINE>
<TEXT>

     Maliye Bakanlığı, kamu görevlilerinin kasıt, kusur, ihmalleri nedeniyle oluşan kamu zararlarının tahsili amacıyla yönetmelik hazırladı. Kamu zararı, sulh ve takas yolları ile İcra ve İflas Yasası hükümlerine göre tahsil edilebilecek. 
     Maliye Bakanlığı, Kamu Mali Yönetim ve Kontrol Kanunu ikincil mevzuat çalışmaları kapsamında kamu zararının tahsiline ilişkin yönetmelik taslağını görüş almak üzere Sayıştay’a gönderdi. Taslak, kamu zararı oluşturan kamu görevlilerinin yanısıra "ahiz" tanımlamasıyla, "yersiz veya fazla ödemenin yapıldığı ve kamu zararından tek başına veya sorumlularla birlikte sorumlu olan gerçek ve tüzel kişileri" de kapsayacak biçimde düzenlendi. Taslağa göre, kamu zararı tespitinde şu durumlar dikkate alınacak 
     "Yapılan iş, alınan mal veya hizmet karşılığı için fazla ödeme yapılması, iş yaptırılmadan, mal veya hizmet alınmadan önce ödeme yapılması, transfer giderlerinde fazla ve yersiz ödemede bulunulması, komisyonların belirlediği rayiç bedelden daha yüksek fiyatla iş yaptırılması ya da alım yapılması, kamu malının rayiç bedelin altında satılması, gayri ayni hak tesis edilmesi ve benzeri tasarruflarda bulunulması, idare gelirleri tahsil işlemlerinin mevzuata uygun yapılmaması, kamu idaresi yükümlülüklerinin mevzuata uygun yerine getirilmemesi nedeniyle faiz, tazminat, gecikme zammı, para cezası gibi ek mali külfet getirilmesi, kamu kaynaklarının kullanımında gerekli önlemlerin alınmaması nedeniyle azalmaya neden olunması, mevzuat öngörmediği halde ödeme yapılması." 
     
     KARARIN KESİNLEŞMESİ BEKLENMEDEN TAKİP BAŞLATILACAK 

     Kontrol, denetim veya inceleme sonucunda tespit edilen kamu zararı kamu idaresine bildirildikten sonraki 5 iş günü içinde tebliğ edilecek ve bir ay içinde ödeme istenecek. 
     Sayıştay ilamları ile tazmine hükmedilen tutara ilişkin 3 ay içinde kamu zararı ödenmezse cebri takip işlemleri başlatılacak. Adli, idari ve askeri mahkemelerce hükme bağlanan kamu zararında ise kararın kesinleşmesi beklenmeden takip işlemlerine başlanacak. 
     
     İHTİYATİ HACİZ KONULACAK 

     Taslakta, kamu alacağının güvence altına alınması için sorumlular ve ahizlerin mal, hak ve alacakları üzerine ihtiyati haciz konulması da öngörülüyor. 
     
     TAHSİLAT 3 YOLLA YAPILACAK 

     Kamu zararının, yasal faiziyle tahsil edilmesi öngörülürken, tahsilatın rızaya dayalı olarak sulh yoluyla, Borçlar Kanunu hükümlerine göre takas yoluyla ve İcra İflas kanunu hükümlerine göre tahsil edilebilmesine olanak tanınıyor. 
     Ancak taşınır malların kaybolması, çalınması, zarar görmesi, eksilmesi durumunda aynen ödenmesi, aynen ödenemeyenlerin de rayiç bedel üzerinden tahsil edilmesi planlanıyor. 
     
     ZARARI AYLIKLARDAN KESİLECEK 

     Brüt asgari ücretin yarısını geçmeyen kamu zararından doğan alacaklar, tebliğ tarihini izleyen aybaşından itibaren üst yöneticilerin izniyle aylıklarından kesilerek tahsil edilecek. Bu tutarı aşan kamu zararı ise, sulh işleminin kesinleştiği tarihi izleyen ay başından itibaren aylıklardan kesilecek. Kesinti, net ödemelerin 4’te 1’inden az olamayacak. Takas yoluyla tahsilatta mahsuplaşma için borç ve alacaktan birinin şarta bağlı olmaması veya vadelerinin gelmiş olması gerekiyor. Ancak istenirse vadesi gelmemiş borçlar için mahsuplaşma yapılabilecek. 
     
     MALVARLIĞI ARAŞTIRMASI 

     İcra takibatında ise sorumlu ve ahizlerin malvarlıklarının bulunamaması nedeniyle alacak tahsil edilemezse, ilgililerin malvarlıkları araştırılacak. Eğer malvarlığı tespit edilemezse takipten vazgeçme onayı alınacak. 
     
     KAMU ZARARINA TAKSİTLENDİRME 

     Kamu zararının tahsilinde taksitlendirme olanağı tanınıyor. En fazla 5 yıl süreyle yapılabilecek olan taksitlendirme süresi zorunlu durumlarda uzatılabilecek. 
     Eşit olarak düzenlenecek taksitlerden birinin vadesinde ödenmemesi durumunda alacağın tamamının tahsili için işlemler başlatılacak. 
     
     10 YILLIK ZAMAN AŞIMI 

     Kamu zararından doğan alacaklarda zaman aşımı süresi 10 yıl olarak belirlenirken, zaman aşımı kamu zararının oluştuğu belirtilen tarihi izleyen mali yılın başından itibaren işletilmeye başlanacak. Zaman aşımını kesen durumlar ise 10 yıllık süreye dahil edilmiyor. Ancak borcun kabulü ya da mahkeme kararı tarihinden itibaren 10 yıllık zaman aşımı yeniden başlayacak. 
     Takip ve tahsil imkanı kalmayan kamu zararından doğan alacaklarda merkezi yönetim bütçe kanununda gösterilen tutara kadar olanların silinmesi için genel bütçe kapsamındaki kuruluşlarda Maliye Bakanı, diğer kamu idarelerinde ise üst yöneticiler yetkili olacak. 

ANKA 
     
</TEXT>
</DOC>
