<DOC>
<DOCNO> 385584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur25.html </URL>
<DATE> 2005/10/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sakarya'da kuş gribine karşı av yasağı başlatıldı 
</HEADLINE>
<TEXT>

     Sakarya’da, kuş gribine karşı av yasağı başlatıldı. 
     Sakarya Valisi Nuri Okutan, gazetecilere yaptığı açıklamada, Balıkesir’in Manyas İlçesi’ne bağlı Kızıksa Beldesi’nde yaşanan "kuş gribi" vakasının ardından, ilde gerekli tedbirlerin alındığını söyledi. 
     Şu ana kadar şüpheli herhangi bir duruma rastlanmadığını belirten Okutan, kaymakamlık, belediye, jandarma ve emniyetle birlikte genelge yayınlayarak olayı kontrol altına almaya çalıştıklarını kaydetti. 
     Olayın üzerine titizlikle gidildiğini belirten Vali Okutan, şöyle konuştu 
     "Tüm belediyelerdeki veteriner arkadaşlarımızla birlikte, il genelindeki kesimhaneleri ve üretim yerlerini taramış durumdayız. Biz de şu ana kadar kuş gribi belirtisi olmadığını belirledik. Ama olmayacak diye bir şey yok, olacakmış gibi temkinliyiz. Şu ana kadar tüm üretim yerleri ve kesim yerleri süratle denetlendi ve tarandı. Çok titiz bir çalışma sergiliyoruz. Ayrıca, bize bu saate kadar ulaşan herhangi bir olumsuzluk yok. Şüpheli ölüme de rastlamadık." Sakarya Tarım Müdürü Abdurrahman Çakar ise AA muhabirine yaptığı açıklamada, veteriner hekim kontrolünden geçirilmeyen hayvanların sevkıyatının durdurulduğunu söyledi. 
     Kuş gribine karşı hazır olduklarını belirten Çakar, şöyle dedi 
     "Özellikle köylüler tarafından getirilerek belirli yerlerde satılan tavuk, ördek, hindi gibi hayvanların satılmasını, zabıta görevlileriyle görüşerek yasakladık. Diğer taraftan yarından itibaren avcılık yasaklanmıştır. Geçici süreyle av yasağı başlatıldı." Çakar, herhangi bir şüphe oluşması durumunda, itlaf için hazır olduklarını sözlerine ekledi. 
     
</TEXT>
</DOC>
