<DOC>
<DOCNO> 399653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko51.html </URL>
<DATE> 2005/12/01/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Marka düşünürü Anholt Türkiye kötü bir imajla zedeleniyor 
</HEADLINE>
<TEXT>

     İngiltere'nin tanınmış uluslararası marka ve pazarlama düşünürü Simon Anholt, yaptığı ülke markaları araştırmasında Türkiye'nin, 25 ülke arasında sonuncu olduğunu belirterek, ''Türkiye, güzel bir ülke ama kötü bir imajla zedeleniyor. Türkiye, bugünkü konumuna göre daha iyisini hak ediyor'' dedi. 
     Yürekli Eğitim ve Danışmanlık tarafından düzenlenen ''Marka 2005 Konferansı''nda konuşan Anholt, markanın bir imaj olmadığını, kamuoyunun bu mesajları algıladığı ortamla ilgisi bulunduğunu ifade etti. 
     Anholt, bir markanın oluşmasının uzun yıllar alabildiği gibi çöküşünün çok hızlı olduğunu vurgulayarak, propagandaya dayalı markaların işe yaramadığını, ülkelerin dışişlerinin ülke imajının oluşmasında çok önemli bir role sahip bulunduğunu kaydetti. 
     İtalya'nın, tarihi ve insanlarıyla popüler ve güçlü markalardan olduğunu belirten Anholt, ''Bunu yapamayanlar da var. Türkiye gibi ülkeler marka oluşturmakta zorlanıyor'' dedi. 
     Ülkenin imajının reklamla değişmeyeceğini savunan Anholt, ''Romanya markası zayıftır. Romanya dediğimiz zaman akla Drakula ve Çavuşesku, Uganda dediğiniz zaman da akla iç savaşlar ve AIDS geliyor'' diye konuştu. 
     Anholt, yaptığı ülke markaları araştırmasında Türkiye'nin, 25 ülke arasında sonuncu olduğunu belirterek, şunları kaydetti 
     ''Türkiye, Rusya ile birlikte en sonda bulunuyor. Türkiye'nin kötü bir imajı var. Türkiye, güzel bir ülke ama kötü bir imajla zedeleniyor. İnsanlar Türkiye hakkında bir şey bilmiyor. Rusya kadar kötü değil. Ancak Türkiye hakkında yurt dışında bilinenler vahim. Türkiye'nin yurt dışında basına yansıma şekli vahim. Türkiye hakkında müthiş bir bilgi boşluğu var. Bu boşluğu başkasına bırakırsanız kötü olur. Türkiye, bugünkü konumuna göre daha iyisini hak ediyor. Geceyarısı Ekspresi filmi Türkiye'yi nasıl mahvettiyse, bir film de insanların en çok gitmek istediği ülkeyi Avustralya yaptı.'' 
     
     ''ÜLKE MARKASINI SONDAJLA ÇIKARTMANIZ LAZIM'' 
     Simon Anholt, ülke imajını oturtmak için hükümetin önemli olduğunu, imaj için önce davranışların değiştirilmesi, ülke markasının sondajla çıkartılması gerektiğini belirtti. 
     Markayı yönetmenin çok önemli bir görev olduğunu dile getiren Anholt, ''Türk hükümeti bilinçli olarak bunu anladı. Burada çok aciliyet gerektiren durum AB'ye giriş süreci. AB, çok değerli ve prestijli bir markadır. AB'ye katılan ve katılmakta olan ülkelerin kendi markaları var. Türkiye, Avrupa markasına bir şeyler katıyor mu, yoksa bir şeyler alıp götürecek mi Kafadaki soru bu'' diye konuştu. 
     Türkiye'den giden göçmenlerin gittiği ülkelerdeki imajının çok kötü olduğunu belirten Anholt, hükümetin bütün farklılıklardan bir takım oluşturması gerektiğini, ülke markası için Türkiye'de birkaç kişiyle görüşme yaptığını da anlattı. 
     Anholt, ''Trajedi, Türkiye'nin bir marka olarak durumu... Gerçek ve algılamanın bu kadar farklı olduğu başka bir ülke yok. AB ile görüşmeler yaparken Başbakan'ın tavırlarından da çok etkilendim'' dedi. 
     Waterstone Kitabevi'nin kurucu ortağı Tim Waterstone de, müteşebbisliğe uyuşturucu gibi bağımlı olduğunu ifade ederek, ''8 çocuğum var. 66 yaşındayım, hala şirket kuruyorum'' dedi. 
     Waterstone, bir şirketin vizyon sahibi olması gerektiğini belirterek, ''Sizden daha akıllı insanları işe almaktan da çekinmeyin. En iyi insanları işe alın. Şirketi sıfırdan kuruyorsanız herkesi siz işe alın'' dedi. 
     
</TEXT>
</DOC>
