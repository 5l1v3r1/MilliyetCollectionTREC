<DOC>
<DOCNO> 358930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sondun47.html </URL>
<DATE> 2005/07/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
G-8 zirvesi Blair'siz başladı 
</HEADLINE>
<TEXT>

     İngiltere Başbakanı Tony Blair, Londra'nın ulaşım sisteminde meydana gelen patlamaların ardından G8 zirvesinden ayrılarak başkente döneceğini açıkladı. 
     Blair, G8 liderlerinin tümünün zirvenin kendisinin yokluğunda devam etmesini uygun gördüklerini belirtti. 
     İngiltere Başbakanı, "Tüm liderler, terörü yenme kararlılığımızı paylaşıyorlar" şeklinde konuştu. 
     Bu saldırının yoksullukla mücadele konusunun masaya yatırılacağı bir sırada meydana gelmesini 'barbarca' olarak nitelendiren Blair, akşam yeniden G8 zirvesinin yapılacağı Gleneagles'a dönmeyi planladığını ifade etti. 
     Patlamaların G8 zirvesinin açılışıyla aynı anda gelmesinin tasarlandığının açık olduğunu söyleyen Blair, zirveye devam edilmesinin bu nedenle büyük önem taşıdığını vurguladı. 
     
     Zirveye devam 
     Sanayileşmiş sekiz ülkeyi bir araya getiren G8 zirvesi İskoçya'da başlarken, İngiltere Başbakanı Tony Blair, Amerika Birleşik Devletleri'yle Kyoto Protokolü üzerindeki anlaşmazlığın giderilemeyeceğini söylemişti. 
     Zirve öncesinde Başkan Bush ile ikili bir görüşme için bir araya gelen Blair, bu zirvede iklim değişikliği konusunda yeni bir anlaşmanın müzakere edilmesi gibi bir hedef bulunmadığının altını çizmişti. 
     Blair, önemli olanın soruna karşı harekete geçmek üzere yeni bir uzlaşma geliştirmek gerektiğini kaydetmişti. 
     Bush ise küresel ısınmanın bir sorun olduğunu ve harekete geçilmesi gerektiğini kabul etmişti. 
     Ancak Bush dünyanın sera gazlarında azalma öngören Kyoto Protokolü'nün ötesine geçmesi ve kalkınmakta olan ülkeleri de sürece dahil edecek yeni bir strateji geliştirmesi gerektiğini belirtmişti. 
     Dün akşam Kraliçe Elizabeth ile bir akşam yemeğinde bir araya gelen G8 liderleri, bugünkü ilk oturumlarında küresel ısınmayı tartışacaklardı. 
     G8 liderleri dün akşam odalarına çekildikten sonra üst düzey danışmanları gece boyunca görüş ayrılıklarını gidermek için temasları sürdürmüştü. 
     ABD Başkanı George Bush baştan bu yana sera gazları ile iklim değişikliği arasında neden sonuç ilişkisi kurulmasına karşı çıkıyordu. 
     Bu itirazları aşmak için daha temiz alternatif enerji kaynaklarına vurgu yapan bir anlaşma metninin ortaya çıkabileceği bildiriliyor. 
     Bugün liderler düzeyindeki görüşmelerden bazılarına Brezilya, Meksika, Hindistan, Çin ve Güney Afrika'dan hükümet başkanları da katılacak. 
     
     Bush Tarım teşvikleri kalksın 
     Bush ve Blair, bu sabah kahvaltı için bir araya gelmiş ve görüşmede tarım teşvikleri de gündeme gelmişti. 
     Bush, 2010 yılına dek tarım teşviklerinin de kaldırılması çağrısı yapmıştı. 
     Avrupa Birliği, tarım teşvikleri konusunu 2013'ten sonra görüşmeyi öngörüyor. 
     Bush ise bu konunun Dünya Tücaret Örgütü'nün Doha Görüşmeleri'nde ele alınmasını istediğini söylüyor. 
     Bu arada, zirvenin yapıldığı Gleneagles yakınlarındaki Stirling'de yaklaşık bin göstericinin bulunduğu bir kamp, güvenlik tedbirleri kapsamında polis tarafından kuşatıldı. 
     Dün göstericiler ve polis arasında meydana gelen çatışmalarda 160 kişi gözaltına alınmıştı. 
     
</TEXT>
</DOC>
