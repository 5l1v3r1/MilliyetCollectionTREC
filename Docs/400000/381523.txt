<DOC>
<DOCNO> 381523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun24.html </URL>
<DATE> 2005/09/26/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İRA, silah bıraktı... 
</HEADLINE>
<TEXT>

     İrlanda Cumhuriyet Ordusu'nun IRA silahsızlanma sürecini izlemekle görevli "Uluslararası Bağımsız Silahsızlanma Gözlemci Kurulu", akşamüstü beklenen açıklamasını yaptı ve "IRA'nın silahları bıraktığını" teyit etti. 
     Kuzey İrlanda'daki silahsızlanma çabalarına öncülük etmek üzere 1997 yılında oluşturulan kurulun Başkanı Kanadalı emekli Korgeneral John de Chastelain, IRA'nın bütün silahlarını bıraktığını açıkladı. 
     Haftalardır bu çabalara gözlemci olarak katıldıkları ve silahsızlanmanın "gerçekleştirildiğine" tanıklık ettiklerini belirten Chastelain, çalışmalarının sonucunda hazırladığı raporda, IRA'nın bıraktığı silahlar arasında çeşitli kalibrede tabanca ve otomatik silahın yanı sıra bomba, bomba yapımında kullanılan malzeme, roket ve benzeri patlayıcının bulunduğunu bildirdi. 
     General de Chastelain tarafından düzenlenen basın toplantısına katılan İrlanda Katolik Kilisesi ve "Britanya"ya, yani Londra'ya bağlı İngiliz Protestan Metodist din adamları da, silahsızlanma çabalarına bizzat tanıklık ettiklerini bildirdi. 
     Din adamları, kendilerine IRA'nın silahsızlanma çabalarına tanıklık edip etmeyeceklerinin sorulduğunu, bunu memnuniyetle kabul ettiklerini hatırlattı. Din adamları, bağımsız görgü tanıkları olarak görevlerini yaptıklarını, bütün silahsızlanma sürecini dakika dakika izlediklerini bildirdi. Başlangıçtan sonuca kadar silahsızlanmanın gerçekleştiğini gördüklerini ve bunu raporlarına yansıttıklarını belirten gözlemci rahipler, "Yaptığımız her şeyden, tanıklığımızın her noktasından biz sorumluyuz" dediler. 
     Din adamları, "IRA'nın silahsızlandığına dair hazırlanan raporun doğruluğuna tanıklık ediyoruz. General de Chastelain'in yaptığı zor çalışmayı izledik. Büyük miktarda patlayıcı silah ve cephane kuşkuya yer bırakmayacak şekilde devre dışı bırakılmıştır" şeklinde konuştular. 
     "Britanya-Birleşik Krallık", yani İngiltere yanlısı Demokratik Birlik Partisi'nden Jeffrey Donaldson, "IRA'nın sözünde durmasının tarihi önemini" kendilerinin de vurguladığını hatırlatarak, "Ancak zaman içinde bunun doğrulanması için tam şeffaflık gerek" dedi. 
     Silah bırakma kararını iki ay önce açıklamış olan IRA, silahsızlanmasının fotoğrafla, kamerayla tespitine karşı çıkmıştı. 
     
</TEXT>
</DOC>
