<DOC>
<DOCNO> 388557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko35.html </URL>
<DATE> 2005/10/21/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Koç Holding'ten Pakistan'a anlamlı yardım... 
</HEADLINE>
<TEXT>

     Pakistan'daki depremzedeler için Koç Holding, holding çalışanları, Koçbank ve Vehbi Koç Vakfı tarafından 1.412 milyon dolar yardım toplandı. 
     Koç Holding'den yapılan açıklamada, Pakistan'da büyük can ve mal kaybına yolaçan deprem sonrasında, Koç Holding'in, tüm çalışanları ve kuruluşlarıyla birlikte bir yardım kampanyasına imza attığı belirtildi. 
     Açıklamada, Koç Holding Üst Yöneticisi CEO Bülend Özaydınlı tarafından tüm Koç topluluğu çalışanlarına iletilen mesajla duyurulan ve çalışanlar tarafından yatırılacak her 1 YTL karşılığında Koç Holding olarak 10 YTL yatırılmasını hedef alan kampanyaya çalışanların büyük ilgi gösterdiği ifade edildi. 
     Açıklamada, Koç Holding ve çalışanları, Koçbank ve Vehbi Koç Vakfı'nın katılımıyla elde edilen 1.412 milyon dolarlık maddi yardımın, bugün Başbakanlık Türkiye Acil Durum Yönetimi Genel Müdürlüğü tarafından açılan Pakistan Afet Yardım Merkez hesabına aktarıldığı kaydedildi. 
     
</TEXT>
</DOC>
