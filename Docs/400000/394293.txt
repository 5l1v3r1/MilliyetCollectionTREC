<DOC>
<DOCNO> 394293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/spor/yersen.html </URL>
<DATE> 2005/11/12/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Biraz mahcup, biraz da öfkeliyim 
</HEADLINE>
<TEXT>



Katar'ın başkenti Doha'dayız. Dünya Halter Şampiyonası bu kez Arap Yarımadası'ndaki bir sıcak iklim ülkesinde yapılıyor. 
Yıllardır dünyanın dört yanında bu organizasyonu izlemiş, haltercilerimizin başarılarını yazmaya alışmış gazeteci olarak biraz buruk, biraz da kızgınım. 
Ay-yıldızlı sporcularımızın şampiyonluklarıyla gururlanan, rekorlarıyla yabancı meslektaşlarıma hava atan ben, bu kez onların karşısında biraz mahcup, biraz da üzgünüm. 
Yakın geçmişe dek birincilik kürsüsünden inmeyen Türk halteri, utanç verici doping skandalı yüzünden Doha'da sanık sandalyesine oturacak. 
Bunun için biraz hırslı, biraz da öfkeliyim. 
Doha'da yargılanmamıza yol açan olaydan ilki Halil Mutlu'nun Avrupa Şampiyonası'nda dopingli yakalanması. İkincisi 5 haltercimizin WADA tarafından yapılmak istenen doping kontrolünden kaçması. 
Üç olimpiyat şampiyonluğu unvanı elbette Halil'in cezadan kurtulmasına yetmeyecek. Derdini anlatabilir, kurul üyelerini O ilacı bilerek kullanmadığına ikna edebilirse, iyimser yaklaşımla cezası 6 ay veya bir yıl olarak belirlenebilir. 

Hava sıkıntılı 
Üçten fazla sporcusu doping olayına karıştığı için faaliyetleri askıya alınan Türkiye Halter Federasyonu'nun durumu ise daha farklı. Talimata göre 100 bin dolar ceza yatırıldığı takdirde yasak kalkabilir. Beklenti bu... 
Ancak Doha'daki hava sıkıntılı. 
Olimpiyattan çıkarılması gündeme gelen halter branşının geleceği, doping skandalları nedeniyle risk altında. 
IWF Başkanı Tamas Ajan endişeli. 
Avrupa Halter Federasyonu Başkanı Waldemar Bajanovski ise oldukça katı. Bajanovski, Doha'daki ilk günümüzde bize, para ödeyerek faaliyetlere devam edilmesi geleneğinin ilk kez Türkiye aleyhine bozulabileceği sinyallerini verdi. Yani, ambargonun uzatılması olasılığı var. 
Türk halterindeki iç çekişmeyi hayretle izlediğini söyleyen IWF Başkanı Ajan da gelişmelerden bir hayli rahatsız. 
Açıkçası ben fazla iyimser değilim. 
Burada ne karar çıkarsa çıksın, sonuç Türk halterinin içine düştüğü kavga ve kaos ortamından kurtulması, uluslararası arenada yitirdiği prestijini yeniden kazanması için bir şans olarak değerlendirilmeli. 
Halteri yönettiklerini iddia edenler "bir musibetin bin nasihattan iyi olduğunu" kavrayabildilerse şayet 

Yönetici transfer edelim 

Aziz Yıldırım müthiş bir insan.. Fenerbahçe deplasmanda Schalke'den iki gol yedi, UEFA Kupası şansı bile tehlikeye girdi ya... 
Başkan atıverdi ortaya bir tartışma konusu, çekildi kenara. Medyamız bir haftadır yabancı transferinde sınırlamayı konuşuyor. Fenerbahçe'nin Avrupa'daki başarısızlığının gerçek nedenlerini sorgulamak yerine, "zencileri " milli takımda oynatmanın formülünü arıyor. 
Keşke sayın Yıldırım yabancı oyuncu transferi yerine, yabancı yönetici ithalini tartışmaya açsaydı diyorum. 
Baksanıza... 
Serbestlik isteyen bir büyük kulübümüz, sezon başında elden çıkardığı golcüsünün ardından şimdi ağıtlar yakıyor. Bir diğerini maçların üçte biri tamamlanmışken postalamaya çalışıyor. 
Bir başka büyük kulübümüz, milyonlarca Euro verdiği iki yabancı oyuncuyu kapının önüne koymanın çaresine bakıyor. 
Ötekinde ise bir idareci çıkıp, "Biz falanca oyuncuyu izlemeden transfer ettik" itirafında bulunuyor. 
Ve bu insanlar, Türkiye'de sözüm ona büyük kulüpleri yönetiyor 
Ne acıdır ki sorunlara çözüm ararken, kestirme ve kolay yolu tercih ediyoruz. 
Hangi coğrafyada olursa olsun sportif başarının profesyonel kulüp yöneticiliğinden, onların oluşturacağı güçlü bir kulüp yapısı ve sağlam bir ekonomiden geçtiğini görmek yerine, farazi önerilere kafa yorup duruyoruz. 
Siz iyisi mi bu işi Fatih hocaya sorun. 
Çünkü günlerdir aradığınız doğru yanıt onda.. 

Gücümüzü tartabilmek 

2012 Avrupa Şampiyonası ev sahipliği yarışında haksızlığa uğradığımız tezi, günü kurtarmanın ötesinde Türkiye'ye hiçbir yarar sağlamayacak. 
Teknik açıdan en iyi dosyayı hazırlamamız, elendiğimiz rakiplere oranla tesis ve proje açısından birkaç adım önde olmamız, hükümet garantisi gibi faktörler yazık ki hevesimizin kursağımızda kalmasını engelleyemedi. 
Acı haberi alır almaz beklenen tepkiyi koyuverdik. 
Federasyon Başkanı Levent Bıçakcı kararı "duygusal" bulduğunu açıkladı. Başbakan Yardımcısı Mehmet Ali Şahin ise "Demek ki başka faktörler rol oynuyor" dedi. UEFA Asbaşkanı Şenes Erzik şoku, "politik" sözcüğü ile değerlendirdi. 
Ancak unuttuğumuz bir şey vardı. 
Rakibimiz İtalya oylamaya olanca ağırlığını koyar, Polonya-Ukrayna flörtü sempati toplar, Macaristan- Hırvatistan izdivacı şirin gösterilirken, Türkiye sadece hazırladığı dosyaya güvenmiş, doğru dürüst kulis faaliyeti yapmamış, masadaki gücünü tartamamış, dolayısıyla turu çantada keklik sanmıştı. 
Erzik'in oylamadan bir gün önce bir televizyon kanalındaki açıklamasını dinlediyseniz, sesindeki titreklikten başımıza gelecekleri sezinlediğini anlayabilirdiniz. 
Başı her sıkıştığında Şenes Erzik'ten medet uman, UEFA Asbaşkanı'nın imkansızı mümkün kılan bir güce sahip olduğunu sanan zihniyet, futbolu Avrupalı'nın Türkiye'ye genel bakış açısından ayırıp farklı bir yere koymaya kalkınca, hepimiz üzüldük. 
Bakın bundan sonra neler olacak 
Bize Avrupa Şampiyonası'na ev sahipliği yapma yolunu kapayan UEFA, büyük olasılıkla 2008 kupa finalini İstanbul'a vererek ağzımıza bir parmak bal çalmaya kalkacak. 
Biz de kaçan büyük balığın arkasından ağlamayı kesecek, Avrupa arenasındaki gücümüzü tartmaktan vazgeçecek ve onların layık gördükleriyle teselli bulacağız. 

Değdi mi İlhan ağabey 

İlahi İlhan ağabey... Sen değil miydin ilkeden, prensipten söz eden, Deniz Barış konusuna taviz vermeyeceğim diye bas bas bağıran. "Getirsinler paramı, oynatsınlar adamı" diyen. 
Uğruna Tahkim Kurulu krizleri çıkan, olağanüstü genel kurul hazırlıkları yapılan Deniz Barış davasında şimdi ne değişti de "Fenerbahçe gelsin görüşelim" diyorsun İlhan Ağabey 
Merak ediyorum İlhan ağabey. "Haklılığımızı kanıtladık" buyuruyorsun. 
Buyuruyorsun da, federasyon yönetim kurulu Deniz'i 1 milyon Euro tazminat ödemeye hükmettiğinde zaten haklılığınız kanıtlanmıştı. Kimse Gençlerbirliği kulübü haksız demiyordu. 
Konu, bir futbolcunun borcu nedeniyle futbol oynama hakkının elinden alınmaması gerektiği, oynamadan borcunu nasıl ödeyeceği tartışmasıydı. 
O zaman oturup konuşsanız, anlaşsanız fena mı olurdu 
Değdi mi bunca gürültü patırtıya 
Değdi mi Allah aşkına İlhan ağabey .. 



</TEXT>
</DOC>
