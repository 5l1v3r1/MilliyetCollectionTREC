<DOC>
<DOCNO> 392929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/guncel/gun05.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karacılara çağdaş ve sade bröve 
</HEADLINE>
<TEXT>


Kara Kuvvetleri Komutanlığı'nın birlik sembolü olarak kullandığı bröve sadeleşti. Brövedeki amblemi Kara Kuvvetleri Komutanı olduğu dönemde Orgeneral Hilmi Özkök tasarlatmıştı 

ANKARA Milliyet 

Kara Kuvvetleri Komutanlığı, birlik sembolü olarak kullandığı bröveyi çağdaş bir görünüm vererek sadeleştirdi. 
Birlik sembolü olarak, Genelkurmay Başkanı Orgeneral Hilmi Özkök'ün, Kara Kuvvetleri Komutanlığı görevini yürüttüğü dönemde tasarlatarak resmi konutunun önüne astırdığı amblem tercih edildi. 
Kara Kuvvetleri Komutanı Orgeneral Yaşar Büyükanıt'ın, İngiltere Kara Kuvvetleri Komutanı Orgeneral Sir Mike Jakson'ı kabulünde, brövedeki değişiklik göze çarptı. Daha çağdaş ve sade forma kavuşturulan bröveden, Atatürk'ün Kocetepe'deki ünlü görüntüsü çıkarıldı. 
Ayrıca, Osmanlı döneminde kullanılan tuğlar, Türk bayrakları, Kara Kuvvetleri Komutanlığı'nı kuran Hun Devleti'nin bir ejderi tasvir eden bayrağı, Kara Kuvvetleri Komutanlığı flaması da yeni brövede yer almadı. Kara Kuvvetleri Komutanlığı'nın tarihten günümüze kadar kullandığı mızrak, kılıç, süngü, tüfek, top, tank, füze gibi silahlara da yeni brövede yer verilmedi. 

Atatürk, sözüyle var 
6 ana unsurun yer aldığı yeni brövede Kara Kuvvetleri Komutanlığı'nın seviyesini gösteren 4 büyük yıldız, Türk milletinin emrinde olduğunu gösteren bordo zemin üzerine ay - yıldız, kararlı ve güçlü kara kuvvetlerini simgeleyen kılıç, çelik başlık ve meşe yaprağı çelenk kullanıldı. Eski brövede fotoğrafına yer verilen Atatürk, yeni brövede "Yurtta Sulh Cihanda Sulh" sözüyle simgelendi. 
Kara Kuvvetleri Komutanlığı yetkilileri, Milliyet'in Atatürk'ü Kocatepe'de gösteren simgenin neden çıkarıldığına ilişkin sorusunu "Öyle bakmak haksızlık olur" diye yanıtladı. 

Mete Han'dan günümüze 

Tarihte bilinen ilk düzenli ordu, milattan önce 209 yılında Hun Devleti'nin başına gelen Mete Han tarafından kuruldu. Bugünkü Kara Kuvvetleri Komutanlığı da bu tarihi kendi kuruluş yılı olarak alıyor. Yeni bröve, 1 Ocak'a kadar yurt çapındaki tüm birliklerde kullanılmaya başlanacak. 



</TEXT>
</DOC>
