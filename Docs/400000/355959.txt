<DOC>
<DOCNO> 355959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo51.html </URL>
<DATE> 2005/06/27/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Galatasaray'da yeni sezon formaları tanıtıldı... 
</HEADLINE>
<TEXT>

     Galatasaray Futbol Takımı’nın 2005-06 sezonunda giyeceği formalar defileyle tanıtıldı. 
     Florya Metin Oktay Tesisleri’nde, saha içine kurulan özel platformda düzenlenen defilede, Adidas firması tarafından hazırlanan ve sarı-kırmızılıların gelecek sezon maç ve antrenmanlarda giyeceği spor malzemeleri beğeniye sunuldu. 
     GS Store’larda satışa sunulacak, sarı-kırmızılı taraftarlara yönelik hazırlanan ürünlerin de sergilendiği defilede Çağla Şikel, Tülin Şahin, Yüksel Ak ve Nefise Karatay gibi ünlü mankenler yer alırken, sarı-kırmızılı teknik heyet ve tüm futbolcular da podyumda boy gösterdi. 
     Defilenin finalinde ise tüm mankenlerle Galatasaraylı futbolcular ve teknik heyet, podyumda birlikte poz verirken, kapanış konuşmasını yapan başkan Özhan Canaydın, bu formalar altında şampiyonluk yaşayacaklarını söyledi. 
     
</TEXT>
</DOC>
