<DOC>
<DOCNO> 365484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur33.html </URL>
<DATE> 2005/07/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Vurdukları kişinin ölüp ölmediğini anlamak için cebini aradılar .. 
</HEADLINE>
<TEXT>

     Adana’da, bir kişiyi tabancayla yaralayan zanlıların, ölüp ölmediğini anlamak için bu kişinin cep telefonunu aradıkları iddia edildi. 
     Alınan bilgiye göre, merkez Seyhan İlçesi Cemalpaşa Mahallesi Ethem Ekin Sokak’ta faaliyet gösteren bir kafede arkadaşıyla oturan Tekin Ülker, yanlarına yaklaşan 2 kişi tarafından uğradığı silahlı saldırı sonucu tabancayla sırtından ve sol bacağından yaralandı. 
     Yaralandıktan sonra kafenin yanında bulunan TEKEL büfesine saklanmaya çalışan Tekin Ülker’in, büfedeki terekten aldığı dolu rakı şişesini saldırgana atarak korunmaya çalıştığı, ancak aldığı yaranın etkisiyle bir süre sonra kafenin önüne yığıldığı belirtildi. 
     Olaydan kısa süre sonra cep telefonu çalan Ülker’i, saldırıyı gerçekleştiren zanlılardan birinin aradığı ve "Halen ölmedin mi " dediği öne sürüldü. 
     Ülker, 112 Acil Servis görevlilerince Numune Hastanesi’nde tedavi altına alınırken, olay yerinde yapılan incelemede 3 boş mermi kovanı bulundu. 
     
</TEXT>
</DOC>
