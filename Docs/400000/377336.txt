<DOC>
<DOCNO> 377336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sonsiy07.html </URL>
<DATE> 2005/09/10/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Erdoğan Terör sadece Türkiye'nin değil, tüm insanlığın sorunudur 
</HEADLINE>
<TEXT>

     Haluk Yüksel bildiriyor 

''Maalesef aramızdaki huzuru, mutluluğu, birliği, beraberliği her dönemde bozmaya çalışanlar çıkabilir, çıkmıştır da. Bu oyunu hep beraber bozacağız'' dedi. 
     Başbakan Erdoğan, Bursa Büyükşehir Belediyesi'nce, Bursa-İzmir Karayolu üzerinde yaptırılan Orhaneli Köprülü Kavşağı'nın açılış töreninde yaptığı konuşmada, Türkiye'de yaşayan herkesin birbirini bir kültürün, bir medeniyetin mensupları olarak farklı bir şekilde sevmek durumunda olduğunu vurguladı. 
     Yunus Emre'nin ''Yaradılanı severim, yaradandan ötürü'' sözünü hatırlatan Erdoğan, şöyle konuştu 
     ''Biz insanları ayırt etmeksizin sevmek durumundayız. Niçin Çünkü eser, müessiriyle değerlidir. Yani bir esere baktığınız zaman hemen Bunun mimarı kim diye sorarsınız ve eser onunla da değer kazanır. Selimiye planla değer bulmuştur, şöhret bulmuştur, nam salmıştır ve onunla da değer kazanmıştır. Niye Çünkü, Sinan mimarların mimarıydı da ondan. Her devrin bu noktada özellikli mimarları vardır ama insanın da mimarı, yaratıcısı Allah'tır. Ve biz insanı bundan dolayı severiz ayırt etmeksizin. Bu bizim inancımızın gereğidir. Farklı inanç sistemleri farklı düşünebilir ama bizim inanç sistemimizde bu böyle. 
     Maalesef aramızdaki huzuru, mutluluğu, birliği, beraberliği her dönemde bozmaya çalışanlar çıkabilir, çıkmıştır da. Bu oyunu hep beraber bozacağız. Hatta bu huzursuzluğu yaratan kaynaklara prim vermeyeceğiz. Devlet millet el ele olacağız, kaynaşma halinde olacağız. Asla bunlara izin vermeyeceğiz. Ülkemizde milletimizi her bölgede hangi etnik unsurdan olursa olsun biz biriz, beraberiz, bütünüz. Kürdüyle, Türküyle, Lazıyla, Çerkeziyle, Gürcüsüyle, Abhazasıyla, Boşnağıyla...'' Başbakan Erdoğan, Türkiye'de yaşayan insanları birbirine bağlayan bir bağ bulunduğunu, bunun da '' Türkiye Cumhuriyeti vatandaşlığı'' olduğunu belirterek, ''Türk vatandaşlığı bilinci altında biz toplanmışız. Tek bayrak olmuşuz, tek vatan olmuşuz ve bizi başarıya götüren bu olmuştur'' diye konuştu. 
     
     TÜRK BAYRAĞI'NIN ANLAMI 
     Türk Bayrağı'nın renginin kırmızı olmasının, bayraktaki hilalin, yıldızın boşuna olmadığını, bunların hepsinin anlamlı olduğunu vurgulayan Erdoğan, konuşmasını şöyle sürdürdü 
     ''Burada şehidimizin kanı vardır. İşte kırmızısı ondandır. Bağımsızlığımız hilaldedir. Şehitlerimiz de yıldızdadır. Buna böyle bakıyor, böyle yaklaşıyoruz ve bununla biz geleceğe yürüyoruz. Onun için terör denilen bu felaket tüm insanlığın sorunudur, sadece Türkiye'nin değil. Bunun dini yok, milleti yok, ırkı yok, vatanı yok. Kimi, nerede, ne zaman, nasıl, niçin vuracak, belli olmayan bir fenomendir. Bu bakımdan bizler birlik, beraberlik içerisinde olacağız. 
     Şunu bilesiniz ki, bu noktada da devlet olarak güçlüyüz, işin peşindeyiz, takipçisiyiz. Tabii ki bunun bedeli olacaktır. Biz bu bedeli, kusura bakmayın, yerinde, zamanında, olması gerektiği şekilde öderiz, ödetiriz. Bütün birimlerimizle dayanışma içerisinde bunların üzerine gidiyoruz.'' 
     
     MEDYAYA ÇAĞRI 
     Erdoğan, medya mensuplarının bir yerde olay görüldüğü zaman bunları ''şok'' haber olarak uzun süre televizyonlarda vermelerinin doğru olmadığını dile getirerek, şunları kaydetti 
     ''Ben tüm medya mensubu arkadaşlarıma söylüyorum, lütfen bir yerde böyle bir olay görüldüğü zaman, bunları böyle 'şok, şok, şok' diye 15 dakika, yarım saat, 45 dakika televizyon kanallarında göstermenin anlamı yok. Bunları göstermeyin. Sanki 'Türkiye terör ülkesi olmuş', böyle zannediliyor ve bu konuda daha duyarlı olmaya özellikle davet ediyorum. Nerede bu tür yayınlar yapılıyorsa, bilesiniz ki burada bir duyarsızlık var. Sağolsun, bu konuda görüştüğüm medya yöneticileri, sahipleri gerekli duyarlılığı gösteriyorlar, gösterecekler. El ele inşallah ülkemizin birliğine, beraberliğine çalışacağız. Ve tek başlık Her şey Türkiye için, her şey milletimiz için.'' 
     
</TEXT>
</DOC>
