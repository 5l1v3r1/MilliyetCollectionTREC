<DOC>
<DOCNO> 362649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yazar/bila.html </URL>
<DATE> 2005/07/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Değişik formatta bir Genelkurmay brifingi 
</HEADLINE>
<TEXT>


Genelkurmay İkinci Başkanı Orgeneral İlker Başbuğ, ayda bir, bazen iki ayda bir basını bilgilendirme toplantısı yapar, gündemdeki konulara ilişkin Genelkurmay'ın görüşlerini açıklar ve gazetecilerin sorularını yanıtlardı. 
Klasik basın toplantısı formatında, Genelkurmay brifing salonunda gerçekleştirilen bu toplantılar bir süredir yapılmıyordu. 
Dün değişik formatta bir Genelkurmay brifingine tanık olduk. Genelkurmay İkinci Başkanı Org. İlker Başbuğ, yine terörle mücadele ağırlıklı olarak Genelkurmay'ın görüşlerini özetledi ve yine gazetecilerin sorularını yanıtladı ama toplantı birkaç yönden farklıydı. 
Genelkurmay brifinglerindeki kısa süreli görüntü alınma uygulaması dün gerçekleşmedi. Bunun yerine Genelkurmay Başkanlığı foto film şubesinden iki görevlinin kaydettiği görüntüler basın kuruluşlarına dağıtıldı. 

Bu kez masada sohbet 
Daha önce Org. Başbuğ, brifing salonunda kürsüye çıkarak konuşurdu. 
Bu kez brifing salonu yerine, "İnönü Salonu"nda ikramla ağırlanan gazeteciler, aynı salondan geçtikleri ikinci bir salonda, ay biçimindeki toplantı masasında oturdular. Org. Başbuğ, sağında İstihbarat Başkanı Korg. Aslan Güner, solunda Genelkurmay Genel Sekreteri Tümg. Sabri Demirezen olmak üzere toplantıyı masadan ve bir sohbet üslubuyla yürüttü. 
Bu format değişikliğine kendisi de dikkat çekti. Toplantının bu şekilde yapılmasının amacını da açıkladı. 

Amaç diyalog ortamı 
Amaçlarının, terörle mücadele konusunda TSK'nın görüşlerini kamuoyuyla paylaşmanın yanı sıra, bu konuda medya mensuplarının görüşlerini de almak, diyalog ortamını sürdürmek olduğunu söyledi. Bu bağlamda medyada yer alan görüş ve yorumlardan yararlandıklarını ifade etti. Bu nedenle toplantıda soru sormanın yanı sıra görüş, öneri ve yorumlarla gazetecilerin de katkıda bulunabileceklerini söyledi. 
Org. Başbuğ'un bu yaklaşımı karşısında meslektaşlarımız çoğunlukla soru sorup haber çıkarmayı yeğledi. Bir iki meslektaş dışında yorum veya yorum-soru tercihi yapan olmadı. 
Org. Başbuğ'un verdiği ana mesajlardan biri, terörle mücadeledeki kilit noktasının, terör örgütünün başarı umudunu kırmak olduğuydu. "Terör örgütünü yaşatan umuttur" diyen Org. Başbuğ, bu umut kırılmadıkça terörün devam edeceğini, terörle mücadelenin daha fazla zaman alacağını vurguladı. Aksi davranışların ise terör örgütünün yaşaması için ilaç olacağını söyledi. 

Medyaya bakış 
Org. Başbuğ, terörle mücadelenin ulusal düzeyde, ulusal bir dava bakışıyla ve topyek n yürütülmesi gerektiğini sık sık vurgularken, bu bağlamda medyanın duruşunun çok önemli olduğunu kaydetti. Medyanın gücünü sadece haber almak ve vermekten değil, belki daha fazla halkın düşüncelerini belirginleştirmekten aldığını belirtti. Bu nedenle medyayı çok önemsediklerini, terörle mücadelede ulusal ve topyek n mücadele yaklaşımı içinde medyaya büyük görev ve sorumluluk düştüğüne dikkat çekti. 

Haberlere büyüteç 
Terör örgütünün şiddete dayalı psikolojik harek t, diğer ifadeyle silahlı propaganda yürüttüğünü, bu nedenle de medyanın örgütün bu amacına hizmet edecek yayınlardan kaçınması gerektiğini vurguladı. İyi niyetle yapılmış olsa bile bazı haberlerin veriliş tarzının örgütün amacına hizmet ettiğini söyledi. Bu arada bazı yazılı ve görsel haber örnekleri sunuldu. Olumsuz örneklerin yanı sıra, terörle mücadeleye olumlu katkıda bulunan haber ve yorum örnekleri de verildi. 

Hikmet Fidan cinayeti... 
Org. Başbuğ, medyanın olumlu katkıda bulunan yaklaşımlarına örnek verirken son günlerde gündeme gelen eski HADEP Genel Başkan Yardımcısı Hikmet Fidan'ın öldürülmesiyle ilgili haber ve yorumları anımsattı. Fidan'ın örgüt tarafından öldürüldüğü kanısına kendilerinin de katıldığını belirtti. Örgüt içinde ayrışma, bölünme olduğunu, Hikmet Fidan cinayetinin de bunun göstergelerinden biri olarak görüldüğünü söyledi. 



</TEXT>
</DOC>
