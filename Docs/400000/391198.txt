<DOC>
<DOCNO> 391198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur39.html </URL>
<DATE> 2005/10/31/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Şehit Uzman Çavuş toprağa verildi 
</HEADLINE>
<TEXT>

     Bingöl’de güvenlik güçleri ile teröristler arasında çıkan çatışmada şehit olan Uzman Çavuş Ali Turan’ın cenazesi, Malatya’da toprağa verildi. 
     Malatya Şehir Mezarlığı’nda düzenlenen cenaze törenine, Şehit Uzman Çavuş Turan’ın ailesi, yakınları, Vali Osman Derya Kadıoğlu, 2. 
     Ordu Komutanı Orgeneral Şükrü Sarıışık, Belediye Başkanı H. Cemal Akın, Emniyet Müdürü Orhan Savaş, İl Müftüsü Bekir Gerek ve çok sayıda vatandaş katıldı. 
     Cenaze namazı öncesinde bir konuşma yapan İl Jandarma Komutan Vekili Jandarma Yarbay Erol Çelik, Şehit Ali Turan’ın, vatanı korumak için hiçbir fedakarlıktan çekinmeyen ve amirleri tarafından devamlı takdir edilen bir asker olduğunu söyledi. Yarbay Çelik, şöyle konuştu 
     "Aziz vatanı için canını seve seve veren bir yiğidi daha toprağa veriyoruz. Bayrağımız özgürce dalgalanıyorsa bunu aziz şehitlerimize borçluyuz. Vatan ve Cumhuriyet uğrunda gerekirse ölmek için yemin etmiş bu askerimiz, yeminini yerine getirdi. Bu şehidimiz, Türkiye Cumhuriyeti için toprağa verilen ilk şehit olmadığı gibi son şehit de olmayacaktır." 
     
     KÜÇÜK MELİH FENALAŞTI 
     Cenaze töreninde gözyaşlarına hakim olamayan şehit Uzman Çavuş Ali Turan’ın eşi Fadime Turan’ı yakınları teselli etmeye çalıştı. Şehit Uzman Çavuş Turan’ın 8 yaşındaki oğlu Melih Turan da bir ara fenalaşınca askeri ambulansta tedavi edildi. 
     Şehit Ali Turan’ın cenazesi, Malatya Şehir Mezarlığı Camii’nde kılınan namazın ardından Askeri Şehitlik’te toprağa verildi. 
     
</TEXT>
</DOC>
