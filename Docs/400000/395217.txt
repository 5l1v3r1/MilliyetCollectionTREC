<DOC>
<DOCNO> 395217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur07.html </URL>
<DATE> 2005/11/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Şemdinli olaylarının odağındaki astsubay konuştu 
</HEADLINE>
<TEXT>

     ANKA HAKKARİ 

Şemdinli'de yaşanan olaylarda, içinde kalaşnikov marka tüfek ve silahlarla el bombalarının bulunduğu aracı kullanan Jandarma Astsubay Ali Kaya, terör örgütünün hedefi haline getirildiklerini ve can güvenliğinin olmadığını söyledi. 
     Şemdinli'de Umut Kitabevi'nin bombalandığı olaylar sırasında burada bulunan araçta yer alan Jandarma İstihbarat Astsubay Ali Kaya, çıkarıldığı mahkeme tarafından tutuksuz yargılanmak üzere serbest bırakıldı. Kaya, ANKA'ya açıklamalarda bulundu. 
     Kaya, 2004 yılının Temmuz ayından bu yana Hakkari'de istihbarat Şube'de görevli olduğunu belirtti. Kaya, aracı kendisinin kullandığını, aracın ön kolduğunda diğer Jandarma Assubay Özcan İldeniz'in, arka koltukta ise Veysel Ateş'in oturduğunu anlattı. Şemdinli'ye, bazı "haber elemanları" ile buluşmaya gittiklerini söyleyen Kaya, "Özcan 'ben sıkıştım' dedi. AKP'nin ilçe teşkilatının önünde bir yerde park ettim. O inerken, patlama oldu. Orada toplanan kalabalığa sordum 'Ne oldu' diye. Onlar da 'Bunlar güvenlik görevlisi' diye bağırıyorlardı. Bize saldırdılar" diye olayları anlattı. 
     
     KROKİLER VE DOSYA ARABADA NE ARIYORDU 

     Kaya, krokiler ve dosyanın arabada ne aradığının sorulması üzerine, Umut Kitabevi sahibi Seferi Yılmaz'ın telefonlarının dinlendiğini söyledi. Kaya, bu telefon kayıtlarından Yılmaz'ın ev ve işyerinin izlemeye alındığını söyledi. Kaya, krokiler ve diğer dosyaların bu ilişkiler sonucu elde edilen istihbari bilgiler olduğunu kaydetti. 
     Kaya, arabada bulunan kalaşnikov tüfek silahlarla el bombalarının ise Jandarma'ya ait olduğunu bildirdi. Kaya, bunları herhangi bir saldırı ihtimaline karşı yanlarına aldıklarını anlattı. 
     
     CAN GÜVENLİĞİMİZDEN ENDİŞE EDİYORUZ 

     Ali Kaya, can güvenliklerinden endişe ettiğini bildirdi. Kaya, "Psikolojimiz bozuldu. Suçumuz günahımız yok. Herşey legal" diye konuştu. 
     
     TESADÜFEN ORDAYDIK 

     Kaya, "Tesadüfen oradaydık. Özcan arabadan indi ve 3-4 dakika geçmeden patlama oldu. Bizi linç etmeye çalıştılar. İllegal birşey yapmadık ki" dedi. Kaya, "İnsan devletine sahip çıkmaz mı " diye konuştu. 
     
     HALİMİZ PERİŞAN 

     "Halimiz perişan" diyen Kaya, "Çocuklarımız ve eşimiz sıkıntıdayız. Hedef haline getirildik. Kimliğimiz, resmimiz, adresimiz yayınlandı. Can güvenliğimizden endişe ediyoruz. Allah'a şükür her zaman onlarla savaşırız ama hedef haline getirildik" diye konuştu. 
     Kaya, olaya Susurluk benzetmesinin yapıldığının anımsatılması üzerine, "Öyle birşey yok. Siyasi baskılar çok" diye konuştu. 
     Halen Hakkari'de bulunan Kaya, evli ve iki çocuklu. 
     
</TEXT>
</DOC>
