<DOC>
<DOCNO> 377540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo01.html </URL>
<DATE> 2005/09/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Milan'ı yıldızları sırtladı 
</HEADLINE>
<TEXT>

     Fenerbahçe'nin Devler Ligi’ndeki rakibi Milan, Serie A’da evinde ağırladığı Siena’yı Ambrosini, Shevchenko ve Kaka’nın golleri ile 3-1 yendi. 
     
     Maça iyi başladı 

     Fenerbahçe’nin Şampiyonlar Ligi’nde karşılaşacağı ilk rakip olan Milan, İtalya Ligi’nde oynanan maçta Siena’yı 3-1’le geçti. Geçen yıl Şampiyonlar Ligi’nde finale kalan ancak penaltılarla Liverpool’a boyun eğen Milano temsilcisi, oynadığı futbolla alkış alırken, yıldız oyuncularının becerileriyle sonuca gitti. Oyuna fırtına gibi başlayan Kırmızı-Siyahlı ekip 15. dakika orta saha oyuncusu Ambrosi’nin golüyle 1-0 öne geçti. 
     
     Hazır olduğunu gösterdi 

     Dünyaca ünlü yıldızı Shevchenko’nun 31. dakikada attığı golle skoru 2-0’a getiren Milan, 43. dakikada Tudor’un golüne engel olamadı ve devre 2-1 sona erdi. Üstün oyununu maç boyunca sürdüren Milano ekibi, baskısını arttırdı. Sürekli gol pozisyonuna giren Milan, 80. dakikada Kaka’nın ayağından kazandığı golle durumu 3-1 yaptı ve sahadan üç puanla ayrıldı. İtalyan devi, oynadığı futbolla Şampiyonlar Ligi öncesi hazır olduğunu gösterdi. 

     
</TEXT>
</DOC>
