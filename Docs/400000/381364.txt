<DOC>
<DOCNO> 381364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko12.html </URL>
<DATE> 2005/09/25/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Turfanda sezonu buruk başladı... 
</HEADLINE>
<TEXT>

     Türkiye'nin turfanda ambarı olarak bilinen Antalya'nın Gazipaşa İlçesi'nde, turfanda sebze hasat sezonu başladı. 
     Gazipaşa Belediye Toptancı Hali'ne sebze gelmeye başlarken, ilk günlerde kilosu 400 bin liradan alıcı bulan hıyarın fiyatı, açık alandaki üretimin de sürmesi nedeniyle 150 bin liraya kadar düştü. 
     AA muhabirinin aldığı bilgiye göre, ilçede 25 bin dönüm alanda örtü altı sebze yetiştiriciliği yapılırken, Gazipaşa'da üretilen hıyar, yurtiçi ve yurtdışında özelikle Rusya ve Bulgaristan'ın ağırlıklı olduğu bir çok ülkeye ihraç ediliyor. 
     Gazipaşa Toptancı Hali Komisyoncular Derneği Başkanı Hamdi Fidan, 2005-2006 turfanda sezonun açılmasıyla birlikte Gazipaşa Belediye Toptancı Hali'nde de ürünlerin işlem görmeye başladığını, ancak ilk günlerde kilosu 400 bin liraya alıcı bulan hıyarın fiyatının bu günlerde 150 bin liraya düştüğü bildirdi. 
     Fidan, büyük sıkıntı yaşadıklarını, üreticinin düşen fiyatlar nedeniyle masraflarını bile karşılayamadığını kaydederek, ''Gazipaşa'da sezon öncesi çok erken bir ekim yapıldı. Bütün açıktaki sebzeler meyveler duruyor. Açıktaki sebze ve meyve bitmediği için sebze para etmiyor. Açık alanlarda üretilen ürünler bittiği zaman çiftçinin sebzesinin daha iyi fiyattan satılacağını umuyoruz'' dedi. 
     Gazipaşa Toptancı Hal Müdürü Tugay Özaslan da ilçede 20 bin kapalı alanda örtü altı sebze yetiştiriciliği yapıldığını, özellikle Gazipaşa hıyarının Türkiye ve dünyada marka olduğunu belirterek, 2005-2006 turfanda sezonunda 200 bin ton hıyar, 150 bin ton domates ve diğer sebzelerde 40-50 bin ton rekolte beklendiğini kaydetti. 
     Gazipaşalı bazı üreticiler de, hıyarın kilo fiyatının düşmesi nedeniyle masraflarını bile karşılamaktan uzak olduklarını belirterek, ihracata başlanılması gerektiğini söylediler. 
     
</TEXT>
</DOC>
