<DOC>
<DOCNO> 364527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/dunya/dun02.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times En ılımlısı Türkler 
</HEADLINE>
<TEXT>


DIŞ HABERLER SERVİSİ 


İngiliz The Times gazetesinde dün yer alan bir incelemede, şu anda Avrupa'da yaşayan ve sayıları 15 milyonu bulan Müslümanlar arasında, İslamcı terörizme en uzak duran ve en uysal olan grubun Türkler olduğu vurgulandı Türklerin ayrıca bulundukları topluma diğer Müslüman gruplardan daha kolay entegre olabildikleri belirlendi. 
"Avrupa çapında yayılan İslami aşırılık tehdidi" başlığıyla verilen habere göre İngiltere'deki son intihar saldırıları ve Hollanda'da sinemacı Theo van Gogh'un bir köktendinci tarafından öldürülmesi gibi olaylar, İslamcı terörizmin sadece ithal edilmediğini, Avrupa'da da "yetiştiğini" gösteriyor. Düşünce kuruluşu Nixon Center'ın yöneticilerinden Robert Leiken'in inceleme altına aldığı Avrupa ve ABD'de faaliyet gösteren 373 "cihadist"in dörtte birinin Avrupa Birliği ülkelerinin vatandaşı olması bunu kanıtlıyor. 
Fransa'dan sonra Avrupa'da en çok Müslümanın yaşadığı ikinci ülke olan Almanya'daki 4 milyon Müslümanın yüzde 68'i ise Türk. Gazete, Türklerin Batılılaşmış, laik bir ülkeden geldiğine dikkat çekiyor. Gazeteye göre, Almanya'da yaşayan Türkler, diğer ülkelerde yaşayan Türklerle birlikte, yaşadıkları topluma daha kolay entegre oluyorlar. Türkler, Fransa'da gettolarda yaşayan Araplara oranla köktendinciliğe daha az meyilli. Hollanda'da nüfusun yüzde 5.5'ini oluşturan Müslümanların yüzde 40'ı Türk. Ancak bu ülkede köktendincilik Faslıların tekelinde. 

Entegrasyon hayati 
The Times'ın haberinde görüşlerine yer verdiği Pew Din ve Toplum Yaşamı Forumu'ndan David Masci, "Müslümanların başarılı entegrasyonu Avrupa'nın geleceği için hayatı önemde" diyerek köktendinci tehlikenin Avrupa'ya büyük zarar verebileceğine dikkat çekiyor. 


</TEXT>
</DOC>
