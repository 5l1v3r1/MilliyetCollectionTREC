<DOC>
<DOCNO> 394892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur28.html </URL>
<DATE> 2005/11/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şemdinli'de zanlıları emekli bir subay savunacak 
</HEADLINE>
<TEXT>

     CNNTÜRK 

Şemdinli'deki son bombalama olayına karıştığı öne sürülen zanlıları, emekli bir subay olan avukat savunacak. 
     Ordudan Yarbay rütbesiyle emekli olan Avukat Mehmet Göçmen, Van Havaalanı'nda bir subay tarafından karşılandı. 
     Avukat Göçmen, olayı soruşturmak için görevlendirilen mülkiye müfettişleri Yılmaz Arslan ve Aydın Doğan ile birlikte askeri helikopterle Şemdinli'ye geçti. 
     Zanlılarla görüşen Avukat Göçmen, kendisini arayan komutanların isteği üzerine Şemdinli'ye gittiğini söyledi. 
     Göçmen, bombalama olayına karıştığı öne sürülen Astsubaylar Ali Kaya, Özcan İldeniz ile kitapçıya bombayı koyduğu öne sürülen PKK itirafçısı Veysel Ateş'i savunacak. 
     Avukat Mehmet Göçmen, aynı zamanda emekli bir yarbay. Özellikle Doğu ve Güneydoğu'da görev yapan Mehmet Göçmen'in adı Mardin'de 1992 yılında bir köy yakılması iddiasıyla Avrupa İnsan Hakları Mahkemesi'nde açılan davada geçiyor. 
     Henüz sonuçlanmayan davaya ilişkin Türkiye tarafından verilen savunmada Mehmet Göçmen'in o dönem Yüzbaşı rütbesiyle Mardin İl Jandarma Komutanlığı'nda görev yaptığı belirtiliyor. 
     Göçmen'in AİHM'ne başvuran köyün de dahil olduğu bir grup köyden sorumlu olduğu ifade ediliyor. 
     
</TEXT>
</DOC>
