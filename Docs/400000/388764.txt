<DOC>
<DOCNO> 388764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun02.html </URL>
<DATE> 2005/10/22/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
NATO'dan Pakistan'a geniş kapsamlı deprem yardımı... 
</HEADLINE>
<TEXT>

     NATO, Güney Asya’daki 7.6 büyüklüğündeki depremin en fazla zarar verdiği ülke olan Pakistan’a geniş kapsamlı yardımda bulunmayı kararlaştırdı. 
     NATO Genel Sekreteri Jaap de Hoop Scheffer, ittifakın merkezinin bulunduğu Brüksel’de gazetecilere yaptığı açıklamada, NATO üyesi ülkelerin Pakistan’a yardım çabaları kapsamında yüzlerce mühendis, doktor ve diğer askeri personeli bölgeye göndereceğini söyledi. 
     Pakistan’ın yardıma ihtiyacı olduğunu belirten De Hoop Scheffer, NATO’nun insani yardım örgütü olmamasına rağmen, eşi görülmemiş bir durum yaşayan bu ülkeye yardım yapılması gerektiğini, durumun çok ciddi olduğunu ifade etti. 
     De Hoop Scheffer, NATO’nun İngiltere ve ABD’den sağladığı dev kargo uçakları C-17’lerin yakında yapacağı 12 uçuşla, BM Mülteciler Yüksek Komiserliği’nin göndereceği yardımları Pakistan’a taşıyacağını söyledi. 
     De Hoop Scheffer, Çarşamba günü İsviçre’nin Cenevre kentinde deprem için yapılacak uluslararası yardım konferansına da katılacağını kaydetti. 
     NATO yetkilileri, ittifakın Avrupa’dan Pakistan’a hava yardımını güçlendirmeye çalıştığını, ancak yüksek dağların bulunduğu kuzey Pakistan ve Keşmir bölgelerine yardım ulaştırmak için ihtiyaç duyulan helikopterleri bulma konusunda sıkıntı çekildiğini belirtti. 
     Yetkililer, İspanya, İtalya ve Polonya’dan mühendisler öncülüğünde 1000 kadar askerin bölgeye giderek yardımların gerekli yerlere 
     ulaşması için kapanan yolları açmaya çalışacağını kaydetti. 
     NATO’nun Pakistan’da bir seyyar hastane kuracağını belirten yetkililer, ittifakın, BM ile operasyonları eşgüdüm içinde sürdürmek için seyyar karargah oluşturacağını, Litvanya’nınsa 3 adet su temizleme birimi göndereceğini açıkladı. 
     Yetkililer, ittifakın Almanya’dan 4 adet ağır yük kaldırma helikopteri yollayacağını, NATO üyesi diğer ülkelerin, çoğu ABD’den olmak üzere 40 kadar helikopterinin de şu anda Pakistan’da olduğunu bildirdi. 
     
</TEXT>
</DOC>
