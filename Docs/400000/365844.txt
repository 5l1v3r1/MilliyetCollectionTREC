<DOC>
<DOCNO> 365844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sondun09.html </URL>
<DATE> 2005/07/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sunday Times Londra'da bir terör hücresi saldırı hazırlığında... 
</HEADLINE>
<TEXT>

     İngiltere'de yayımlanan The Sunday Times gazetesi, 7 Temmuz'daki saldırı ve 21 Temmuz'daki saldırı girişimlerinin ardından, bir terör hücresinin daha saldırmaya hazırlandığını öne sürdü. 
     İddiasını, polis ve istihbarat kaynaklarına dayandıran gazete, bu terör hücresinin yine aralarında ulaşım araçlarının da bulunduğu hassas hedeflere yönelebileceğini ileri sürdü. 
     ''Üçüncü saldırı dalgasına hazırlanan terör hücresinin elinde yeterli patlayıcının bulunduğuna inanıldığını'' da yazan Times, istihbarat örgütlerinin elinde bu saldırıya dair değişik kaynaklardan gelen özel bilgiler bulunduğunu öne sürdü. 
     Bu arada, İtalya'da yakalanan, 21 Temmuz saldırı girişimlerinin zanlılarından Hüseyin Osman'ın, saldırı girişiminden 5 gün sonra İngiltere'den kaçtığı ve bunun için de Manş tüneli yolunu kullandığı ortaya çıktı. Bu da pazar gazeteleri tarafından polisin ''büyük hatası'' olarak nitelendi. Osman'ın bütün fotoğraflarının basına dağıtılmasından sonra nasıl olup da kaçtığını sorgulayan basın, Hüseyin Osman'ın İtalya'daki ifadesinde saldırıların en büyük nedeni olarak Irak savaşını gösterdiğini yazdı. Osman'ın saldırıların ardında herkesin düşündüğü gibi ''dini motifler'' bulunmadığını söylediği de kaydedildi. 
     The Mail on Sunday gazetesinde yer alan bir haberde de 21 Temmuz saldırı girişimlerinin zanlılarının, Hackney'de otobüsü havaya uçurmaya çalışan Muhtar Said İbrahim'in kendilerine, Irak savaşını gösteren bir video kaseti izlettiğini söylediklerine dikkat çekildi. 
     
</TEXT>
</DOC>
