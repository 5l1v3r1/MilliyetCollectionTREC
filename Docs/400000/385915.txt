<DOC>
<DOCNO> 385915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/dunya/adun.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin fotoğrafı puslu 
</HEADLINE>
<TEXT>


AB Komisyonu'nun 9 Kasım'da yayımlayacağı İlerleme Raporu'nda, Orhan Pamuk ve Hrant Dink davaları, linç girişimleri ve Kadınlar Günü'nde polisin tavrı gibi olumsuzluklar yer alıyor 

Güven Özalp - Brüksel 


Avrupa Birliği'nin AB 9 Kasım'da yayımlayacağı İlerleme Raporu ve Katılım Ortaklığı Belgesi'nin KOB ana hatları netleşmeye başladı. İlerleme Raporu'nda temel hak ve özgürlüklere ilişkin uygulamalar olumsuz unsurlar hanesinde başı çekerken, ekonomi alanında önemli bir olumlu mesaj bekleniyor. KOB'da ise en önemli vurgulardan birini Kıbrıs oluşturacak. 
Dışişleri Bakanlığı Müsteşar Yardımcısı Büyükelçi Volkan Bozkır başkanlığındaki Türk heyetiyle AB Komisyonu arasında gerçekleştirilen siyasi istişare toplantılarında 2 belge de detaylı bir şekilde masaya yatırıldı. AB Komisyonu tarafından her yıl yayımlanan İlerleme Raporu'nda Türkiye'de son dönemde gündeme gelen ve kamuoyunun da gündemini meşgul eden konuların yer alması kesinleşti. 

Davalar metinde 
Taslak çalışmaları süren raporda, yazar Orhan Pamuk hakkında açılan dava ve gazeteci Hrant Dink'e verilen ceza, ifade özgürlüğü kapsamında eleştiriliyor. Bunun yanı sıra TCK'daki basınla ilgili hükümlerden duyulan hoşnutsuzluk ve bir "değişikliğin yerinde olacağı" şeklindeki tavsiye de metne girecek. Linç girişimleri, bayrak yakma olayı, karikatüristlere verilen ceza, Kadınlar Günü'nde polisin tavrı ve Eğitim-Sen'in kapatılması gibi konular da metinde yer alacak. 

Sürüncemedeki konular 
Bundan önceki raporlarda yer almasına karşın Türkiye'nin olumlu adım atmadığı alanlar bir kez daha Ankara'nın karşısına çıkacak. Bunların başını ise vakıflar yasası, dini azınlıkların hakları ve kadın hakları konuları çekiyor. Komisyon, her 3 alanda da Türkiye'den olumlu adım beklediğini yineleyecek. 
İlerleme Raporu'ndaki en önemli vurgulardan birini ise ekonomiye yönelik bir mesajın oluşturması bekleniyor. Üyelik koşullarından biri olan ancak daha önceki raporlarda bir türlü yer verilmeyen, "Türkiye'nin işleyen bir pazar ekonomisi olarak değerlendirilebileceği" ifadesine bu yılki raporda yer verilmesi bekleniyor. Hükümetin Kopenhag Kriterleri'ne uyum çabalarına yönelik atıf da önemli bir olumlu unsur olarak kayda geçecek. 

Kıbrıs vurgusu 
9 Kasım'da yayımlanacak 2. belge olan ve Türkiye açısından yol haritası olma özelliği taşıyan KOB'da ise en önemli vurguyu Kıbrıs oluşturacak. Komisyon, Müzakere Çerçevesi'nde de yer almasından hareketle Ek Protokol'ün uygulanmasını "kısa vadeli" hedef olarak göstermeyi öngörüyor. Türkiye'nin tüm AB ülkeleriyle ilişkilerini normalleştirmesine de vurgu yapılması gündemde. 

2006 Eylül'e kadar 
Bu arada AB Komisyonu, 35 müzakere başlığına ilişkin tarama sürecini 2006'nın eylül ayına kadar sürdürmeyi planladığını siyasi istişare toplantısında Türk tarafına iletti. 


</TEXT>
</DOC>
