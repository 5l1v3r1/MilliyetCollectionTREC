<DOC>
<DOCNO> 377819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo27.html </URL>
<DATE> 2005/09/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çalımbay Zorlu bir periyoda giriyoruz... 
</HEADLINE>
<TEXT>

     Beşiktaş Teknik Direktörü Rıza Çalımbay, UEFA Kupası'nda Malmö, ardından ise ligde Fenerbahçe ile yapacakları zorlu bir periyoda girdiklerini söyledi. 
     Beşiktaş'ın resmi internet sitesinde mesajı yayınlanan Çalımbay, Avrupa ve ligde yoluculuğa iyi başladıklarını belirterek, ''Bu önemli eşiği de başarı ile aşarak camiamıza yeni sevinçler yaşatmak en büyük arzumuz'' dedi. 
     Rıza Çalımbay, Türk futbolunda çok önemli günler yaşandığını da vurgularken, milli takımın Almanya'da düzenlenecek Dünya Kupası finallerine katılabilmek için artık son dönemece girdiğini kaydederek, sözlerine şöyle devam etti 
     ''Önce Danimarka ile BJK İnönü Stadı'nda berabere kalan milliler, ardından deplasmanda Ukrayna'yı devirdi. Milli takımımızı Ukrayna galibiyetinden ötürü tebrik ediyorum. Başta Fatih Terim olmak üzere, tüm teknik kadro ve futbolcular çok iyi bir hava içerisinde zorlu deplasmandan bizim için çok önemli bir galibiyet çıkardılar. Ben kişisel olarak milli takımımızın Almanya'ya gideceğine inanıyorum. 
     Milli takımda mücadele eden siyah-beyazlı futbolcuların, Ay-Yıldızlı forma ile kendilerine verilen görevleri en iyi şekilde yerine getirdiğine de dikkat çeken Rıza Çalımbay, ''Bizim Beşiktaş olarak amacımız, milli takımlara daha fazla sayıda futbolcu vererek bu başarıya ortak olmaktır'' diyerek sözlerini tamamladı. 
     
</TEXT>
</DOC>
