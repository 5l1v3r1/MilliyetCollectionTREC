<DOC>
<DOCNO> 373574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy03.html </URL>
<DATE> 2005/08/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dışişleri iki Yunan ajanını basından takip etmiş 
</HEADLINE>
<TEXT>

     Dışişleri Bakanlığı, Aydın’da askeri mühimmat deposunun fotoğraflarını çektikleri gerekçesiyle iki Yunan istihbarat mensubunun yakalanması ve tutuksuz yargılanmak üzere salıverilmesiyle ilgili olarak basında çıkan haberler dışında bilgisinin bulunmadığını bildirdi. Dışişleri Bakanı Abdullah Gül, konuyla ilgili olarak CHP Aydın Milletvekili Mesut Özakcan’ın kendisine yönelttiği soru önergesine 6 satırlık bir yanıt gönderdi. Gül’ün yanıtı şöyle 
     
     BASIN HABERLERI DIŞINDA BİLGİ YOK 
     "İki Yunanın, Aydın’ın Baltacı Köyündeki mühimmat deposunu fotoğraflarken yakalanması ve daha sonra serbest bırakılması olayı hakkında basın yayın organlarında yer almış olan haberler dışında Bakanlığımıza resmen intikal eden herhangi bir bilgi bulunmamaktadır. Keyfiyete ilişkin olarak, Yunanistan dışişleri Bakanı ile aramızda herhangi bir görüşme gerçekleşmemiştir. Bahsekonu şahısların ilgili mahkeme tarafından delil yetersizliğinden serbest bırakıldıkları öğrenilmiştir." Aydın’a bağlı Baltaköy’de bulunan 54002. Mühimmat Bölük Komutanlığı’na bağlı askeri alanın fotoğraflarını çeken Yunanistan uyruklu Evangelos Polisos 42 ile Konstantinos Tombuloğlu 45 Nisan ayında gözaltına alınmıştı. Yunan vatandaşlarının kaldıkları otelde ve üstlerinde yapılan aramalarda 2 fotoğraf makinesi, bir ses kaydı cihazı, uydu bağlantılı cep telefonu ve birçok turist pasaportu bulunmuştu. 
     Aydın Başsavcılığı görevsizlik kararıyla dosyayı İzmir Cumhuriyet Başsavcılığına sevkederken, iki Yunan vatandaşını tutuksuz yargılanmak üzere salıvermişti. Ancak yurt dışına çıkış yasağı konulmayan Yunan vatandaşları daha sonra izlerini kaybettirdi. 
     
     ESKİ YUNAN VEKİLİNİN KARDEŞİ ÇIKTI 
     Yunanistan Gizli İstihbarat Örgütü’nün EİP askeri kanadında subay olan Evangelos Polisos ile birlikte yakalanan Konstantinos Tombuloğlu’nun, Yunanistan’daki iktidar partisi Yeni Demokrasi’nin eski milletvekillerinden Haris Tombuloğlu’nun kardeşi olduğu öğrenilmişti. 
     
     GENELKURMAY’A HABER VERİLMEDİ 
     Subay oldukları anlaşılan ve bazı tank taburları, termik santrali, denize yakın bir depo ve bazı limanların detaylarını görüntüleyen Evangelos Polisos ve Konstantinos Tombuloğlu adlı iki Yunanlı’nın subay olmalarına ve casuslukla suçlanmalarına rağmen serbest bırakılmaları Genelkurmay Başkanlığını rahatsız ettiği basına da yansımıştı. İki Yunanın subay olması ve "casusluk"la suçlanmalarına karşın dosyanın Genelkurmay Askeri Savcılığı’na iletilmemisi de eleştiri konusu olmuştu. 

ANKA 
     
</TEXT>
</DOC>
