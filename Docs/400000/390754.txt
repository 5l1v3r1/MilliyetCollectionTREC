<DOC>
<DOCNO> 390754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/dunya/adun.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Barzani PKK'ya karşı 
</HEADLINE>
<TEXT>


ABD Dışişleri'nin Irak konusundaki en üst düzey yetkililerinden Robert Deutsch, Kürt lider Barzani'yle Türkiye ile olumlu ilişkilerin öneminde anlaştıklarını söyledi 

Yasemin Çongar 


ABD Dışişleri Bakanı Condoleezza Rice'ın Irak Danışmanı Robert Deutsch, Washington'da "Irak Kürdistan Bölgesel Yönetimi'nin Başkanı" sıfatıyla ağırlanan Mesud Barzani ile PKK konusunu "en üst düzeyde" konuştuklarını söyledi. 
Robert Deutsch, bir grup Türk gazetecisine verdiği özel brifingde şunları söyledi 
'BARZANİ'YE GÖRE DE TERÖRİST' "ABD'nin PKK'ya karşı tutumu açık PKK terörist bir gruptur. Başkan Barzani'nin de bu tutuma bir itirazı yoktur. PKK'yı bu hafta burada Barzani ile konuştuk. Ama bu ilk değil. Bu konuyu kendisiyle ve diğer Iraklı liderlerle, ABD hükümetinin en üst seviyelerinde daha önce de görüşmüştük. Irak hükümetinin bir bütün olarak, Sayın Barzani'nin de görüşlerini temsil eder biçimde, resmen, PKK'yı terörist olarak nitelediği biliniyor. Geçmişte Irak Kürdistan Demokratik Partisi'nin KDP Türk askerlerinin yanında PKK'ya karşı savaştığı da oldu." 
'BAŞKANLIĞI ANAYASAL' "Irak'ta yürürlüğe giren anayasa, Kürdistan Bölgesel Yönetimi'ni resmen tanıyor ve bu bölgenin kurumları yeni anayasada tanınıyor. Bu da bölgesel parlamentonun bir başkan seçmesini öngörüyor ki, seçilen bu 'Başkan' da Mesud Barzani'dir." 
'TEK DEMOKRAT KOMŞU' "Barzani ile yaptığımız görüşmelerde, başka Iraklı liderlerle temaslarımızda da olduğu gibi, Türkiye ile olumlu bir ilişki kurulmasının öneminde anlaştık. Ne de olsa Irak'taki hedefimiz, anayasada da belirtildiği gibi, çoğulcu, demokratik, birleşik ve federal bir Irak'tır. Bu demokratik Irak'ın tek demokratik komşusu olacaktır, o da Türkiye." 
'PKK'LILARIN LİSTESİ VAR' "Türkiye, Interpol'e çok sayıda PKK üyesinin ismini bildirdi. Bunların isimleri bizde de var, Irak'taki Iraklı güçlerde ve koalisyon askerlerinde de var. Irak ile Türkiye arasında suçluların değişimi anlaşması mevcut... Irak'ta birisi yakalanırsa, iade başvurusu Irak mahkemelerine yapılabilecektir." 
'İSLAMİ GÜÇ GÜNDEMDE DEĞİL' "Arap ülkeleri, Irak'ta istikrara katkıda bulunma istekleri konusunu epey görüştüler. Ancak bu aşamada Irak'a Türk askerlerini de kapsayacak bir Müslüman Barış Gücü gönderilmesi için inandırıcı bir tartışma, böylesi bir güç için gerçek bir planlama olduğundan haberdar değiliz. 


</TEXT>
</DOC>
