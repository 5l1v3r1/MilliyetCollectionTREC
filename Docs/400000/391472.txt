<DOC>
<DOCNO> 391472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo13.html </URL>
<DATE> 2005/11/01/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gaziantepspor'un hakem öfkesi bitmiyor... 
</HEADLINE>
<TEXT>

     Gaziantepspor Kulübü Genel Sekreteri ve Dış İlişkiler Sorumlusu Bülent Mamatoğlu, ''Sonucu belli maçlara çıkmaktan usandık'' derken, hakemlerden maçları daha adil yönetmelerini istedi. 
     Bülent Mamatoğlu, yaptığı açıklamada, Fenerbahçe ile yaptıkları maçı yöneten hakem Cem Papila'nın, Alex'in aldatmacasına penaltı vererek Gaziantepspor'un 1 puanını Fenerbahçe'ye adeta hediye ettiğini öne sürdü. 
     Mamatoğlu, açıklamasında şu görüşlere yer verdi 
     ''Hakemler mutlaka tarafsız olmalı ve adil kararlarla maç yönetmeli. 3 büyüklerle karşılaşacağımız zaman Merkez Hakem Kurulu sonucu bize de tebliğ etsin, biz de ona göre oynayalım. Sonucu belli olan maçlara çıkmaktan usandık. 
     Sahada koşan, mücadele eden ve formasını ıslatan bunca insanın emeğine, terine yazık ve günah değil mi Sonucu şimdiden belli olan bir ligde mücadele etmenin doğrusu bir anlamı da yok.'' Bu arada Gaziantepspor, 5 Kasım Cumartesi günü Kamil Ocak Stadı'nda Ankaraspor ile yapacağı Turkcell Süper Ligi karşılaşmasının hazırlıklarını, sabah koşu yaparak ve salonda çalışarak sürdürdü. 
     Hasta olan Hasagiç ve sakatlıkları bulunan Ivanov ve Hakan Korkmaz, koşu yapıp salondaki çalışmaya katılmadı. Kaya, Tolgahan ve Ferhat, antrenör İrfan Can gözetiminde diğer futbolculardan ayrı çalıştı. 
     Gaziantepspor, Ankaraspor maçının hazırlıklarını, yarın PAF takımıyla yapacağı hazırlık maçıyla sürdürecek. 
     
</TEXT>
</DOC>
