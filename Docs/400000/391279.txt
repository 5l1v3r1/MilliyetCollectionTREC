<DOC>
<DOCNO> 391279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/siyaset/siy01.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Ankara'dan 'kınama' bekliyor 
</HEADLINE>
<TEXT>


Dışişleri Bakanı Şalom, Gül'e gönderdiği mektupta Ahmedinecad'ın sözlerinden duyduğu rahatsızlığı iletti. İsrailliler, Ankara'nın İran'a tepki göstermesini istiyor 

UTKU ÇAKIRÖZER Ankara 


İsrail Dışişleri Bakanı Silvan Şalom'un, Dışişleri Bakanı Abdullah Gül'e bir mektup göndererek İran Cumhurbaşkanı Mahmud Ahmedinecad'ın 'İsrail'in haritadan silinmesi'ne ilişkin açıklamalarından duyduğu rahatsızlığı ilettiği öğrenildi. Başbakan Erdoğan ve Dışişleri Bakanlığı Sözcüsü Namık Tan tarafından yapılan açıklamalardan tatmin olmadıklarını belirten İsrail yetkilileri, "Ankara, Ahmedinecad'ın sözüne değil, İsrail'le ilişki kuran ülkelere yönelik sözlerine tepki gösterdi. Beklentimiz diğer ülkelerle benzer bir yaklaşımla İsrail'i yok etme yönündeki tehlikeli açıklamaların kınanmasıdır" bilgisini verdiler. 

Yazılı 'nota' verildi 
Şalom'un da Gül'e gönderdiği mektupta, açıklamalardan duydukları kaygıları vurguladığı belirtildi. Mektupta, İran liderinin açıklamalarının ve nükleer programlarını devam ettirme tutumlarının 'çok tehlikeli' olduğunu vurgulayan Şalom'un, Ankara'dan dayanışma beklentisini dile getirdiği kaydedildi. 
İsrail'in Ankara Büyükelçisi Pinhas Avivi de hem mektubu iletmek hem de Tahran'a daha sert tepki verilmesi yönündeki beklentilerini iletmek için 28 Ekim'de yazılı bir nota vererek Dışişleri Bakanlığı'na başvurdu. 


</TEXT>
</DOC>
