<DOC>
<DOCNO> 383646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo31.html </URL>
<DATE> 2005/10/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Terim Önder Turacı'yı 20 günle kaçırdık... 
</HEADLINE>
<TEXT>

     Milli Takımlar Teknik Direktörü Fatih Terim, Almanya ile yapacakları hazırlık maçında Danimarka-Yunanistan maçını da takip edeceklerini belirterek, ''Almanya'ya konsantre olurken, kulağımız Danimarka'dan gelecek haberde olacak'' dedi. 
     Beylerbeyi'ndeki Futbol Federasyonu Atatürk Planlama, Geliştirme ve Eğitim Merkezi'nin bahçesinde basın toplantısı düzenleyen Terim, Danimarka ve Ukrayna maçlarına bakıldığında Dünya Kupası'na gitmeyi hakkettiklerini belirterek, ''İnşallah Arnavutluk'ta kendi göbeğimizi kendimiz kesecek duruma geliriz'' diye konuştu. 
     Danimarka'nın çok iyi bir takım olduğunu düşündüğünü anlatan Terim, şöyle devam etti 
     ''Yunanistan, Avrupa Şampiyonu olabilir, ama bu grupta çok da iyi oynamadı. Daha önceki basın toplantımda, Danimarka-Yunanistan maçının Danimarka'da oynanacağını düşünerek, normal şartlar altında futbolun enteresanlıkları bir araya gelmezse, bize 7 puanın yeteceğini söylemiştim. Ayrıca Danimarka yendiği zaman, bizim Arnavutluk maçının neticesini bekleyecek. Yani bir avantajı var. Özellikle play off kalma adına yüzde 1 de olsa herkes bu şansı kullanmak ister. O yüzden 9 veya 7 puanın bizi götüreceğini söyledim. Danimarka, Yunanistan'ı yendiği zaman biz de Arnavutluk'a takılırsak, Danimarka play offa kalacak. İnşallah Arnavutluk maçına kendi işimizi kendimiz görme imkanıyla gideceğiz. Belki de ilk defa play offa bu kadar yakın olacağız.'' 
     
     ''TEK KORKUM, ŞANSIMIZIN SON MAÇA KALMAMASI'' 

     Fatih Terim, oyuncularının, Danimarka ve Ukrayna maçlarında ve kamplarda geçirdikleri zamanların tam bir takım olma yolunda gittiklerini göstermelerinin sevindirici olduğunu söyledi. 
     Oyuncularında play offa kalma ve orayı da geçme isteğinin çok fazla olduğunu dile getiren Terim, ''Yeter ki Arnavutluk şansını yakalayalım. Oradan play off'a kalmış bir şekilde döneriz. Oyuncularıma güveniyorum. Yenilgisi olmayan Ukrayna'yı deplasmanda yenmek kolay değil. Ayrıca farka gidebileceğimiz maçta Danimarka ile 2-2 berabere kaldık. Oyuncularım bu ülkeye önemli bir takım mesajlar verdi. Beni korkutan, ürküten tek şey futbolda bütün tersliklerin olması ve şansımızın Arnavutluk maçına kalmaması olur'' diye konuştu. 
     Danimarka-Yunanistan maçını izlemeyeceklerini belirten Terim, Ukrayna-Arnavutluk maçını yardımcı antrenör Müfit Erkasap'ın izleyeceğini söyledi. 
     
     ''KAYSERİSPORLU GÖKHAN'I KADROYA ÇAĞIRMAYI DÜŞÜNDÜK'' 

     Fatih Terim, Fatih Tekke ve Ümit Karan'ın sakatlığı nedeniyle kadroya, sezon başından beri takip ettikleri Kayserisporlu Gökhan'ı davet etmek istediklerini, ancak bu oyuncunun da kasığından sakatlığı bulunduğu için mevcut kadroyla devam edeceklerini söyledi. 
     Hakan Şükür'ün Ukrayna maçında hakemin gösterdiği kolay bir sarı kartla cezalı duruma düştüğünü anlatan Terim, şunları kaydetti 
     ''Hakan, Danimarka ve Ukrayna maçlarında çok iyi oynamıştı. Maalesef Arnavutluk'ta oynayamayacak. Fatih'in ciddi ağrıları var. Ümit Karan'ın durumu ne olacak bilmiyorum. Serhat 'iyiyim' dedi. Emre'nin Almanya maçında oynama ihtimali yok, sonrasına bakacağız. Sounes ile konuştum. Emre'nin iyileşmesi için belirli bir programları olduğunu söyledi. Yardımcı olacağımızı söyledik. Nihat'ın sakatlığının geçmesi ise sevindirici. Almanya maçında Halil Altıntop ve diğer oyunculardan faydalanmayı düşünüyorum.'' 
     
     ''17 YAŞ ALTI TAKIMI BÜYÜK İŞ YAPTI'' 

     Fatih Terim, Peru'da dünya 4.'sü olan 17 Yaş Altı Milli Takımı'nın büyük iş yaptığını söyledi. 
     Millilerin Avrupa şampiyonu olduktan sonra Peru'da dünya 4.lüğünü elde ettiğini anlatan Terim, ''Dünya şampiyonu da olabilirlerdi. Şanslıyım, muhteşem bir maç izledim. 10 kişiyle 3-0'dan 3-3 oldu, 4-3 de yapabilirlerdi, ama dünya 4.'sü oldular, ama Türk futbolu adına çok güzel işler yaptılar. Takımda emeği geçen tüm teknik adam ve sorumlulara teşekkür ediyorum'' dedi. 
     Fatih Terim, bu çocuklara şans verip, oynamalarını sağlayarak, birkaç sene içinde büyük bir kısmı A Milli Takım seviyesine getirmenin herkesin amacı olması gerektiğini vurgulayarak, ''Tek sıkıntımız onların döndükten sonra forma bulamamaları. Yetenekli bir grup. Aldıkları neticeyle bunu ortaya koydular. Oynamamaları halinde geriye gideceklerdir. Hepimize bu tip yetenekli grupları üste taşımak için önemli görevler düşüyor. Bulundukları takımlarda veya transfer olacakları takımlarda oynamalarını sağlamak bizim en büyük görevimiz olmalı'' diye konuştu. 
     
     ''NURİ, İNŞALLAH UZUN YILLAR BİZİMLE OLACAK'' 

     Fatih Terim, A Milli Takım aday kadrosuna çağırdığı genç oyuncu Nuri Şahin'in uzun yıllar milli takımda olmasını umut ettiğini söyledi. 
     Nuri'nin Peru'daki Dünya Şampiyonası'nın ardından bu akşam milli takım kafilesinden ayrı olarak Futbol Federasyonu Başkanı Levent Bıçakcı ile beraber Türkiye'ye döneceğini belirten Terim, ''17-18 yaşındaki bir genç için A Milli Takıma çağrıldıktan sonra yorgunluk bahane olmaz. Nuri veya bir başkası yetenekli, bize ileride daha çok başarılı olduğunu düşündüğümüz her oyuncu için milli takım kapısı açık. Nuri de bu sene Borussia Dortmund ile lige başladı. Yetenekli olduğunda hem fikiriz. Milli takıma çağırdık. İnşallah uzun yıllar oynar. En yaşlısından en gencine sistemimize uyan her oyuncuya açık olduğumuzu söylemiştik. Nuri de bunu hakketti'' diye konuştu. 
     Nuri'nin babasıyla kendisinin konuştuğunu anlatan Terim, ''Babasına söylediğimde, 'Seve seve hoca, Müslümanız ve Türk'üz bundan şüpheniz olmasın' demişti. Oradan bir şüphemiz yok'' dedi. 
     Ekim ayı içinde A Milli Takım teknik ekibi, A 2, Ümit ve Genç Milli takımların antrenörleriyle Almanya'da yapacakları seçme programına çok önem verdiklerini anlatan Terim, şöyle devam etti 
     ''Mümkün mertebe bir tane oyuncu dahi kaçırmak istemiyoruz. Her yetenekli oyuncumuza milli formamız açıktır. Giydirmekten mutluluk duyarız herhalde onlar da giymekten onur duyarlar herhalde. O yüzden tercihlerini inşallah başka türlüsüne çevirmeyeceğiz. Her dakika araştırmadayız, peşlerindeyiz, yanlarındayız. Fenerbahçeli Önder için geldiğimiz günden beri uğraşıyoruz. 20 günle milli takım formasını giyme fırsatını kaçırmış. Yoksa yaşıyla, formuyla uzun yıllar hizmet edebilirdi. Çok girişimimiz var, ama olmadı. 21 yaşını doldurmadan bir oyuncu seçme hakkını kullanabilir. Ama onu 20 gün geçirmişiz. O yüzden bu tip yanılgıya düşmek istemiyoruz. Almanya, Fransa, İngiltere, Avusturya, Hollanda, Belçika'da nerede olursa olsun yetenekli çocuklarımızı kaybetmek istemiyoruz. Bu yüzden bizzat kendimiz gidiyoruz. Umut ediyorum bir daha böyle bir şey olmaz. Tesadüfe bırakmayacağız.'' Fatih Terim, Hollanda Milli Takımı'nda hazırlık maçında oynayan Uğur Yıldırım'ın kendisinin Türk milli takımda oynama fırsatını kaçırmadığını söylediğinin belirtilmesi üzerine, ''Bu kardeşimiz geçen sene seçim hakkını Hollanda'dan yana kullanmış. Hollanda-İngiltere maçında da birkaç dakika oynamış. Hukukçularımıza danıştık, bundan sonra Türk milli takımında oynayamayacağını söylediler. Keşke o tarihte Türkiye mi Hollanda mı seçiminde Türkiye seçimini yapsaydı. Her zaman keyfi olarak dönme şansınız yok. O günkü şartlarda herhalde orası cazipti, ama ondan sonra milli takıma alınmayınca 'Türkiye'de oynarım' diye düşünüyor. Hukukçulara danıştık ve olumsuz yanıt aldık'' diye konuştu. 
     Terim, Konyaspor-Fenerbahçe maçındaki Anelka'nın attığı golle ilgili bir soruya ''Onun üzerine herkes konuştu. Biz enternasyonal maçlar oynuyoruz. Pozitif olalım, karamsar olmayalım. Önümüze daima mutlulukla bakalım'' dedi. 
     Fatih Terim, Peru'da bulunan Futbol Federasyonu Milli Takımlar Basın Sorumlusu Mustafa Kemal Artalan'ın yerine basına kimin yardımcı olacağının sorulması üzerine, ''Merak etmeyin Mustafa Kemal'ler bitmez'' diyerek esprili bir cevap verdi. 
     Terim, Sırbistan-Karadağ'daki turnuvada şampiyon olan 19 Yaş altı milli takımın da kendilerini sevindirdiğini söyledi. 
     
     FATİH TEKKE VE ÜMİT KARAN KONTROLLERDEN GEÇECEK 

     Terim'in basın toplantısında A Milli Takım Doktoru Cengiz Dinç de sakatlıkları bulunan futbolcular hakkında bilgi verdi. 
     Dinç, belinde ve her iki kasığında problem olan Fatih Tekke'nin kontrollerinin yapılacağını belirterek, şöyle konuştu 
     ''Şikayetleri daha önce de varmış, Galatasaray maçından sonra artmış. Durumu akşam netlik kazanır. Ümit Karan'ın son maçta sağ arka uyluk adalesinde zorlanma var. Bugün MR'ı çekilecek. Emre'nin de sağ arka uyluk bölgesinde kas problemi var. Kontrollerini yapacağız. Hasan Şaş ve Volkan'ın ise hafif problemleri var.'' 

     
</TEXT>
</DOC>
