<DOC>
<DOCNO> 360062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko09.html </URL>
<DATE> 2005/07/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Otomobilde kampanya dönemi... İndirimler Ağustos'ta bitebilir... 
</HEADLINE>
<TEXT>

     Stoklarını eritmek isteyen otomotiv firmaları, kredi faiz oranları ve döviz kurunda yaşanan düşüşleri de fırsat bilerek çeşitli indirim kampanyaları uyguluyorlar. 
     Binek otomobilde yaşanan daralmanın önüne geçebilmek ve satışları canlı tutmak isteyen otomotiv üreticileri, 10 bin YTL'ye varan indirimlerle tüketicileri, plazalara çekmek istiyorlar. 
     Çukurova Yetkili Otomotiv Satıcıları Derneği YODER Başkanı Süleyman Onatça, piyasayı diri tutmaya çalışan otomotiv sektörünün temsilcilerinin zaman zaman çeşitli indirim kampanyaları düzenlediğini söyledi. 
     Geçen yıl Kasım ayında 2005 model araçlar için siparişler verildiğini ve firmaların bunları satmak zorunda olduğunu ifade eden Onatça, yıl sonu hedeflerin gerçekleştirilebilmesi için kredi faiz oranlarının düşmesi ve vadelerin uzatılmasından da yararlanarak ardı ardına indirimler uygulandığını belirtti. 
     Onatça, Ağustos ayından itibaren yeni modellerin pazara girmesinin beklendiğini, bu nedenle 2005 modellerin elden çıkarılmaya çalışıldığını, bunun da müşteriler için cazip fiyatlarla piyasaya yansıdığını anlattı. 
     İlk 6 ayda, otomotiv piyasasında yaklaşık yüzde 30 daralmanın öngörüldüğünü belirten Onatça, yıl sonunu en az daralma oranıyla kapatmak isteyen sektör temsilcilerinin indirimlere hız verdiğine dikkati çekti. 
     Kampanya indirimlerinde döviz kurunda yaşanan düşüşün de etkili olduğunu vurgulayan Onatça, şunları kaydetti 
     ''Piyasadaki araçların çoğunluğu ithal. Bu nedenle döviz kurundaki düşüş, fiyatları doğrudan etkiliyor. Ayrıca kredi kullanımının kolaylaştırılmasıyla, başta konut ve otomotiv sektörünün hareketlilik yaşamaya başladı. Firmalar da kredi alımındaki bu hareketlilikten en iyi şekilde yararlanmaya çalışıyorlar. 
     Bir diğer önemli konu ise 1 Ağustos'tan itibaren faturası kesilecek araçların 2006 model olarak tescil ettirilmesi. Yeni modellerin piyasaya girmesiyle 2005 model satışında yaşanacak durgunluk, bu sayede engellenmeye çalışılıyor. Şu anda yaşanan indirimler Ağustos ayında bitebilir. Bu nedenle kampanyalar, otomobil sahibi olmayı düşleyenler için kaçırılmaması gereken bir fırsat.'' 
     
     SEKTÖRÜN BEKLENTİLERİ 

     Onatça, geçen yıl yaşanan hurda indirimiyle rahat nefes alan sektörün, indirimlerin aniden kaldırılmasıyla sıkıntılı günler yaşadığını, bu nedenle çok sayıda firmanın stok eritmek için kar payını düşürmek durumunda kaldığını söyledi. 
     Sektörün istikrarlı bir yapıyı arzu ettiğini anlatan Onatça, geçen yılın ilk 6 ayında 235 bin 673 satış yapılırken, bu yılın aynı döneminde 186 bin 803 rakamına ulaşılabildiğini belirtti. 
     Bu düşüşün beklenildiğini ve ''doğal'' karşılandığını belirten Onatça, tüm sektörün beklediği standartlar bulunduğunu ifade ederken, şöyle devam etti 
     ''Otomotiv sektöründe çok yüksek oranda vergi uygulanıyor. Bu oranlarla Avrupa'nın çok çok üstündeyiz. Avrupa ülkelerinde ortalama yüzde 16 civarında ÖTV uygulanıyor. Bizde ise devletin cari açığını kapatmak için saldırı yaptığı yer lüks tüketim oluşturuyor. Lüks tüketimin ilk sırasında ise otomotiv sektörü geliyor. Ancak, bu durum da sektörde dalgalanmalara neden oluyor. 
     Firmalar bir yıl iyi, diğer yıl kötü satış yapmak istemiyor. İstikrarlı bir yapı ve vergi sisteminde adalet sağlanmalıdır. İstikrar olmazsa, hiçbir sektörde problem bitmez. Üstelik otomotiv sektöründe vergi kaçırma gibi bir sorun da yok. Garantili bir sektör. Bu nedenle vergi oranlarında iyileştirmeler yapılabilir.'' 
     
     KAMPANYALAR 

     İndirim yapan bazı firmaların uygulamaları ise şöyle 
     Hyundai'nin 86 bin 914 YTL olan Sante Fe 2.7 modelinin fiyatı kampanya ile 76 bin 914 YTL'ye, Accen Admire 1.3 ise 25 bin 750 YTL'den 5 bin 750 YTL'lik indirimle 20 bin YTL'ye düşürüldü. 
     Peugeot 206 CC 2.0'ın 49 bin 130 YTL olan fiyatı 45 bin 500 YTL'ye, 307 CC Sport 2.0 modeli ise 75 bin YTL'den 66 bin YTL'ye iniyor. 
     Toyota, RAV-4 2.0 Extra'nın 83 bin 467 YTL olan fiyatı, kampanya süresince 73 bin 500 YTL'ye, Terra 1.6'nın 34 bin 933 YTL'lik fiyatı, 30 bin 500 YTL'ye, Avansis Elegant ise 58 bin 504 YTL'den 54 bin 400 YTL'ye düşüyor. 
     Daihatsu 28 bin 950 YTL olan Terios DX MT'nin fiyatını, 24 bin 950 YTL'ye indirirken, Citroen C2 SX 1.4i modeli 33 bin 515 YTL'den 29 bin 886 YTL'ye geriledi. 
     Opel Zafira 1.6 Edition modelinde 40 bin 748 YTL olan araç, 36 bin 498 YTL'den satılırken, Ford'un Yeni Focus Trend 4K 1.6i modeli 33 bin YTL'den 32 bin 500'e indirilmiş durumda. 

     
</TEXT>
</DOC>
