<DOC>
<DOCNO> 387174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur20.html </URL>
<DATE> 2005/10/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kızılay'ın seyyar hastanesi Pakistan'da hizmet vermeye başladı... 
</HEADLINE>
<TEXT>

     Pakistan'da meydana gelen depremin ardından bölgeye gönderilen Kızılay'ın seyyar sahra hastanesi, Muzafferabad'da sağlık hizmeti vermeye başladı. 
     Kızılay'dan yapılan yazılı açıklamada, 150 yatak kapasiteli hastanenin devreye girdiği ilk gün, 35 personel tarafından çoğu çocuk yüzlerce hastaya hizmet verdiği belirtildi. 
     Kızılay'ın afet bölgesine yönelik acil barınma ve beslenme yardımlarının sürdüğü kaydedilen açıklamada, Kızılay tarafından 19 Ekim Çarşamba günü, afet bölgesine uçakla çadır, battaniye, ilaç ve gıda maddesinden oluşan 100 tonluk yardım göndereceği bildirildi. 
     Açıklamada, Pakistan Devlet Başkanı Pervez Müşerref'in, Türk Kızılayı'nın İslamabad'da kurduğu lojistik merkezi ziyaret ederek, çalışmalar hakkında bilgi aldığı da bildirildi. 
     Burada, Kızılay ekibi ile Türkçe sohbet eden Müşerref'in, ''Bu büyük felakette sizleri yanımızda görmek, bizi mutlu etmiştir. Yaptığınız tüm çalışmalardan dolayı teşekkür ederim'' dediği ifade edildi. 
     
     YARDIM KAMPANYASI 

     Açıklamada, depremin ardından ''Onlar Hep Yanımızdaydı... Şimdi Sıra Bizde'' adlı yardım kampanyasında desteğin her geçen gün arttığı da belirtildi. 
     Kampanyaya katılmak için bütün bankalardaki 2868 ortak bağış hesapları, bütün cep telefonu operatörlerinin 2868 kısa mesaj numaraları 1 mesaj 5 YTL ya da ''www.kizilay.org.tr'' internet adresinden on-line bağış seçenekleri anımsatılan açıklamada, ''Yapılacak 5 YTL tutarında bağışla bir ailenin bir günlük yemek ihtiyacı ya da 3 günlük su ihtiyacının karşılanabileceğine'' dikkat çekildi. 
     
</TEXT>
</DOC>
