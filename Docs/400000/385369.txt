<DOC>
<DOCNO> 385369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/siyaset/siy01.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, bilgiye ortak olmak 
</HEADLINE>
<TEXT>


Bilim ve araştırma, en kolay müzakere başlıklarından biri. Yapılması gereken, AB'nin bu alandaki belli başlı programı olan 6. Çerçeve Programı'na FP6 Türkiye'nin en iyi şartlarda katılımının sağlanması... FP6'dan yararlanabilmek için çokuluslu ortaklıklar kurulması gerekiyor. Bu yüzden Türk firmaları yeterince yararlanamadı. Ancak programı öğrenme süreci aşılınca, programdan yararlanma düzeyi de artacak 

Bilim ve Araştırma Hazırlayan Sinan Ülgen 


"Bilim ve araştırma" başlığı en kolay müzakere başlıklarından birini oluşturuyor. Bu niteliği, bu alandaki AB mevzuatının sınırlı olmasından kaynaklanıyor. Başka bir deyişle, bu alandaki müzakerelerin tamamlanabilmesi için diğer birçok alanda olduğu gibi AB mevzuatının Türk mevzuatına yansıtılması gerekmeyecek. Burada esas yapılması gereken, AB'nin bu alandaki belli başlı programı olan 6. Çerçeve Programı'na FP6 ülkemizin en iyi şartlarda katılımının sağlanması. 

6. Çerçeve Programı 
Bilim ve teknoloji alanında ABD ve Japonya'nın gerisine düştüğünü gören AB, araştırma ve geliştirme AR-GE alanında daha rekabetçi bir yapıya kavuşabilmek için çok yıllı AR-GE çerçeve programını uygulamaya 1984 yılında başladı. Avrupa çapında araştırmaların desteklenmesinin başlıca aracı olan çerçeve programlar, Birliğin araştırma geliştirme temelinin güçlendirilmesini ve üye ülkeler arasında bilimsel ve teknolojik işbirliğinin geliştirilmesini sağladı ancak ilk beş çerçeve programı kapsamında yürütülen projeler Avrupa düzeyinde faaliyetlerin bütünleşmesine yeterince katkıda bulunamadı. 
Bunun üzerine AB, araştırma politikasını gözden geçirerek, bilimsel mükemmeliyet ve rekabet edebilirliği sağlamak amacıyla bir "Avrupa Araştırma Alanı ERA " yaratılmasını hedefledi. 2006 sonuna kadar yürürlükte kalacak Altıncı Çerçeve Programı'nın temel hedefi de, ERA'nın gerçekleştirilmesine katkıda bulunmak. 16.3 milyar euroluk bütçeye sahip olan bu program kapsamında yukarıdaki tabloda belirtilen 8 temel öncelikli alanda araştırmalar destekleniyor. 

Programa katılım 
FP6 önceki çerçeve programından farklı olarak takım çalışmalarını özendirmekte, geniş araştırma gruplarının oluşumunu zorlamakta ve bilgi paylaşım ağlarının kurulmasını teşvik etmekte. 
Bu nedenle proje önerisinde bulunmak isteyenler öncelikle projelerine ortak bulmak veya başka bir projeye ortak olarak katılım imk nlarını araştırmak durumunda... Avrupa'daki araştırmacılar hem özel şirketler, üniversiteler veya diğer uzmanlar ile ortaklıklar kurmuş hem de bu ortaklıkları uluslararası alana taşıma gayreti içine girmişler. 
Ülkemizde de bu programa dahil olmak isteyen araştırmacılara ve firmalara FP6 programının Türkiye'deki ulusal irtibat noktası olan TÜBİTAK yol gösteriyor. Bu amaçla Brüksel'de TOBB ve KOSGEB'in de desteğiyle TURBO adında bir birim kuruldu. Bu birimin amacı Türkiye'den FP6 programına yönelik başvuruların artmasını sağlamak, bu programdan daha fazla sayıda yerli firmanın yararlanmasını temin etmek. 

'7. Çerçeve' Programı geliyor 

AB 2006 yılında sona erecek olan 6. Çerçeve programı'nın yerini alacak 7. çerçeve programının FP7 hazırlıklarına da başladı. 
Bu kez yedi yıllık bir dönemi kapsayacak ve 2007-2013 arasında yürürlükte kalacak olan FP7 için Avrupa Komisyonu yaklaşık 40 milyar euroluk bir bütçe teklif etti. Bu öneri AB üyesi ülkeler tarafından kabul görmedi. Bütçe üzerinde görüşmeler devam ediyor. FP7'de uzay ve havacılık, temel bilimler ve savunma teknolojileri alanlarına ağırlık verilmesi öngörülüyor. 
Ülkemizin tam üyelik müzakereleri ile eş zamanlı olarak uygulamada kalacak olan FP7'ye Türkiye'nin de tam üyelik müzakerelerinin bir şartı olarak katılması gerekecek. Bunun için milli bütçeden ödenecek pay da yükselecek. 
Bu açıdan AB'nin çerçeve programlarından Türk araştırmacıların daha fazla yararlanmasını sağlayacak tedbirlerin alınması aciliyet kazanıyor. 

Kamu politikaları ve Avrupa Birliği 

DAHA orta ve uzun vadede ise Türkiye'nin bilim ve teknoloji alanı ile ilgili kamu politikalarını iyileştirmesi gerekiyor. Bu yalnızca AB'ye uyum açısından değil, Türkiye'nin daha yenilikçi, daha rekabetçi ve sonuçta daha fazla refah üreten bir ekonomiye sahip olması bakımından da önemli. AB'nin Türkiye ile ilgili İlerleme Raporu'nda da yer alan bu alandaki eksiklikler arasında, araştırma merkezlerinin yeterli kapasiteye sahip olmaması ile üniversite-sanayi işbirliğinin zayıflığı göze çarpıyor. Ayrıca Türkiye'de milli gelirden AR-GE'ye ayrılan payın düşüklüğü de dikkat çekici. gayri safi yurt içi hasıla içinde binde üçlük bir paya sahip olan bu faaliyetlerde AB ortalaması yüzde bir. 

FP6 Öncelikli Alanlar Tablosu 

1. Gen Bilimi araştırmaları ve Sağlık Biyoteknolojisi 
2. Bilgi Toplumu Teknolojileri 
3. Nanoteknolojiler, Akıllı Malzemeler ve Yeni Üretim Süreçleri 
4. Havacılık ve Uzay 
5. Gıda Kalitesi ve Güvenlik 
6. Sürdürülebilir Kalkınma, Küresel Değişim ve Ekosistemler 
7. Avrupa Açık Bilgi Toplumunda Yurttaşlık ve Yönetişim 
8. Daha Geniş Araştırma Alanlarını Kapsayan Spesifik Etkinlikler 


6. Çerçeve Programı ve Türkiye 

FP6'dan Türkiye'nin yeterli ölçüde yararlanamadığı ileri sürülüyor. Nitekim geçen yıl sonuna kadar Türkiye'den 795 araştırma projesi bu programa başvurmuş olup, değerlendirilen 630 proje arasından 96'sının desteklenmesi kabul edildi. 
Oysa ki ülkemiz bu programa katılabilmek adına programın genel bütçesine 248 milyon euroluk bir katkıda bulundu. Çerçeve programların bütçesi, AB üyesi ülkelerin verdikleri paranın yanı sıra, AB üyesi olmayıp bu programa katılmak isteyen ülkelerin milli gelirleri oranında ödedikleri katılım paylarından oluşuyor. Sonuçta verilen paranın karşılığının alınamadığına dair tereddütler oluştu. 
Bu tereddütlerin giderilebilmesi amacıyla, programa yeni katılan Türkiye, Romanya ve Bulgaristan'a özel, 20 milyon euroluk yeni bir kaynak daha ayrıldı. Yapılan çağrıya, Türkiye'den 138 araştırma merkezi başvurdu. Aralık 2004'te AB, Türkiye'den 11 araştırma merkezinin 8.2 milyon euroluk destek kazandığını açıkladı. 
Kazanan araştırma merkezleri 
Ege Üniv. Müh. Fak. Biyoloji Müh. Böl. İTÜ Otomotiv Kontrolleri Araştırma Grubu TÜBİTAK MAM Hidrojenteknolojileri Enstitüsü Boğaziçi Ü. İzmir Teknoloji Ens.Sabancı Üniversitesi VPALAB İTÜ Maden Fakültesi TÜBİTAK Güç teknolojileri ODTÜ Deprem Mühendisliği Arş. Mrk. ODTÜ Nanoteknoloji, yeni materyaller, yeni süreçler ve biyoteknoloji ODTÜ Avrupa Çalışmaları Merkezi 
FP6 programının bürokratik boyutunun ağır basması ve bu programdan yararlanabilmek için çokuluslu ortaklıklar kurulmasının gerekliliği nedeniyle, Türk firmaları bu aşamada bu programdan yeterince yararlanamadı. Ancak AB'nin diğer programlarında olduğu gibi FP6 programının da kendisine has bir öğrenme süreci var. Türkiye de bu öğrenme sürecini yaşayacak ve zaman içinde bu programdan daha fazla yararlanmanın yöntemlerini de bulacak. 

YARIN Sermayenin serbest dolaşımı 


</TEXT>
</DOC>
