<DOC>
<DOCNO> 370378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur36.html </URL>
<DATE> 2005/08/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Nükleer madde kaçakçılığı operasyonu... 
</HEADLINE>
<TEXT>

     Rusya Federasyonu’ndan getirilen 173 gram orta zenginlikte uranyum maddesini 7 milyon dolara İstanbul’da satmaya çalıştıkları iddiasıyla yakalanan 2 kişi, tutuklanarak cezaevine konuldu. 
     Mali Şube Müdürlüğü’nden yapılan açıklamaya göre, bazı kişilerin ellerinde bulundurdukları nükleer-radyoaktif maddeyi piyasaya sürmeye çalıştıklarının belirlenmesi üzerine alıcı gibi davranılarak bu kişilerle irtibat kuruldu. 
     Pazarlıkta anlaşma sağlanması üzerine buluşma noktası olarak belirlenen Harem’e gelen G.Ş. ve İ.B, alıcı sandıkları polise 7 milyon dolara satmak istedikleri bir şişe içindeki 173 gram orta zenginlikte uranyum maddesiyle birlikte yakalandı. 
     Uranyum maddesini Rusya Federasyonu’ndan getirdikleri belirlenen G.Ş. ve "yılan zehri kaçakçılığı"ndan dolayı daha önceden poliste kaydı bulunan İ.B, polisteki işlemlerin ardından sevk edildikleri adliyede tutuklanarak cezaevine konuldu. 
     Polis yetkilileri, ele geçirilen orta zenginlikteki uranyum maddesinin, ABD’nin New York kentinin 1 yıllık elektrik ihtiyacını karşılayacak güçte olduğunu belirttiler. 
     
     URANYUMUN ÖZELLİKLERİ 
     Açıklamada, söz konusu maddeyi inceleyen Türkiye Atom Enerjisi Kurumu Küçükçekmece Nükleer Araştırma ve Eğitim Merkezi’nin "Ortalama yüzde 17 oranının U-235 zenginlik içerdiği, geri kalanının U-238 olduğu, az miktarda safsızlık elementleri içerdiği, bu sonuca göre ele geçen 173 gram uranyumun oksit tozu halinde orta zenginlikte olduğu"nun bildirildiği belirtildi. 
     Uranyumun, stratejik önemi olan bir nükleer madde ve aynı zamanda radyoaktif madde olduğu kaydedilen açıklamada, bu maddenin U-235 ve U-238 izotoplarının karışımından ibaret olduğu, uranyumun zenginliğinin U-235 oranına göre ifade edildiği bildirildi. 
     Açıklamada, "Uranyum, nükleer yakıt yapımında ve zenginliğine bağlı olarak atom bombası yapımında kullanılabilen bir madde olduğu için her zenginlikteki her miktarının alınıp satılması ve bir yerden bir yere nakli uluslararası denetim kurallarına tabidir. Türkiye’nin de taraf olduğu Nükleer Silahların Yayılmasının Önlenmesi Anlaşması gereğince de bu kuralların Türkiye’de uygulanması ve denetimi Türkiye Atom Enerjisi Kurumu’nun sorumluluğundadır" denildi. 
     
</TEXT>
</DOC>
