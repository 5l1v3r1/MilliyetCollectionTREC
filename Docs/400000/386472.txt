<DOC>
<DOCNO> 386472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur42.html </URL>
<DATE> 2005/10/13/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Cumhuriyet Gazetesi, Cağaloğlu'ndan taşınıyor... 
</HEADLINE>
<TEXT>

     Cumhuriyet Gazetesi, 1924 yılından bu yana faaliyet gösterdiği Cağaloğlu’ndaki tarihi binasından Mecidiyeköy’deki yeni binasına taşınıyor. 
     Cumhuriyet Gazetesi Yayın Kurulu Başkan Yardımcısı Emre Kongar, AA muhabirine yaptığı açıklamada, gazetenin taşınma nedenine ilişkin şunları söyledi 
     "Maalesef Yunus Nadi’nin ve Nadir Nadi’nin mirasçıları arasında çıkan uyuşmazlık ve anlaşmazlıktan dolayı kira, ödeyemeyeceğimiz bir miktara yükseldi. Ayda 100 bin dolar civarı, yılda 1 milyon 200 bin dolar kadar bir kira tespiti yapıldı ve isteniyor. Bunu bizim ödememiz olanaklı değil. O yüzden mirasçılar arası uzlaşma aradık, ama bu uzlaşmayı sağlayamadık." Cumhuriyet Gazetesi’nin, 17 Ekim Pazartesi günü Mecidiyeköy’deki yeni binada çıkarılacağını dile getiren Kongar, Cağaloğlu’nda kullandıkları eski binalara ilişkin mirasçılara öneride bulunduklarını bildirdi. Kongar, sözlerini şöyle sürdürdü 
     "Biz dedik ki ’Size bu binalarda ödediğimiz eski kirayı ödemeye devam edelim. Yeni binaya çıkalım, ama kirayı ödemeye devam edelim. 
     Bizim temaslarımız, olanaklarımız var. Bize izin verin, İttihat ve Terakki’nin konağını da restore ettirelim, yeniden onu kullanılır hale getirelim. Bu bina da konağa uygun restore ettirildikten sonra tekrar oturalım, kira anlaşması için konuşalım. Biz taşındığımız yerden geri buraya gelelim. Yeni bir kira anlaşmasıyla devam edelim’. Maalesef mirasçılar bu önerimizi kabul etmediler. Binaların ne olacağı konusunda hiçbir bilgimiz yok." Emre Kongar, yeni binalarının Mecidiyeköy ve Şişli’nin birleştiği bir noktada olduğunu ifade ederek, "Çok çağdaş, 5-6 katlı, gayet geniş bir bina. Havaş’ın eski binası. TAV, Havaş’ı satın aldı ve havalimanına taşındı. Binada bazı değişiklikler yaptırdık. Çok daha uygar, lüks bir binada faaliyetlerimizi sürdüreceğiz. Ancak hepimiz hüzün içindeyiz" dedi. 
     
     ORHAN ERİNÇ’İN DEĞERLENDİRMESİ 

     Orhan Erinç de, Cumhuriyet Gazetesi’ne 1963 yılında girdiğini anlatarak, İttihat ve Terakki’nin genel merkezi olan Pembe Konak’ın 1975 yılına kadar kullanıldığını, o tarihten bu yana ise halen bulundukları konağın yanındaki binada faaliyet gösterdiklerini söyledi. Erinç, Cumhuriyet’te çalışanların bir özelliği olduğunu vurgulayarak, şunları kaydetti "Cağaloğlu’nda, Babıali’de 2 gazete kalmıştı. Biri Cumhuriyet, öteki Türkiye Gazeteciler Cemiyeti’nin yayın organı olan Bizim Gazete. Cumhuriyet taşınınca tek gazete kalmış olacak. Ama göründüğü kadarıyla Babıali merkez olmaktan pek çıkmayacak. Bunun nedeni, çalışanların, gazete sahiplerinin örgütleri burada. Onun dışında Anadolu Ajansı İstanbul Bölge Müdürlüğü var." Cağaloğlu’nda, mesleğe başladıkları dönemde Babıali Yokuşu’nda ustalarını, aynı dönemde gazeteciliğe başladığı arkadaşlarını görme, karşılaşma, sohbet etme olanağının çok sınırlandığını anlatan Erinç, "Bu, daha da azalacak. Başka yerlere taşınan meslektaşlarımızla Cağaloğlu’nda karşılaştığımız zaman, sanki başka ülkelerden gelmiş gibi bir duyguya kapılıyor insan. O nedenle Cağaloğlu’ndan çıkmak, bir alışkanlığı değiştirmek zorunluluğu getirecek" dedi. Birtakım zorunlulukların ister istemez insanları değiştirdiğine de işaret eden Orhan Erinç, "Gazetenin taşınacak olmasını kabullenmek zorundayız. Ama gözümüz Babıali’de kalacak. İstanbul’un dış semtlerine taşınan arkadaşlarımızın duyduğu hasreti, anlattıklarını anımsayınca, aynısını biz de duymaya başlayacağız. ’Bir ayağımız Babıali’de, Cağaloğlu’nda’ diyerek gideceğiz. Türk basınının en kıdemli temsilcisi, Cağaloğlu’ndan gidiyor" diye konuştu. 
     
</TEXT>
</DOC>
