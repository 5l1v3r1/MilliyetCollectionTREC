<DOC>
<DOCNO> 384507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/soneko43.html </URL>
<DATE> 2005/10/06/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Mey İçki "Şişelerimiz taklit edilmiyor, tahrip ediliyor" 
</HEADLINE>
<TEXT>

     Mey İçki, Antalya'da sahte rakı ele geçirilmesiyle ilgili olarak, ''ortada kendi şişelerinin taklit edilmesi değil, tahrip edilmesi gibi bir durumun olduğu'' bildirdi. 
     Mey İçki'den yapılan açıklamada, basından Antalya'da bin 420 şişe rakı ele geçirildiğinin öğrenildiği belirtilerek, haberlere göre, yeni şişelerin kapaklarının içinde yer alan bilyeli sistemin kırıldığı ve yeniden doldurulduğu, kapakların tahrip edildiğinin de ilk bakışta görüldüğü kaydedildi. 
     Açıklamada, ''Dolayısıyla ortada bizim şişelerimizin taklit edilmesi değil, tahrip edilmesi gibi bir durum var. Bu alandaki rant çok büyük olduğu için kötü niyetli kişiler anlaşılan her türlü yolu deniyorlar. Bu şişelerin bilyeli sistemleri kırılmış, kapakları ezilmiş ve tahrip edilmiş olarak raflara konulup satılamayacağını düşünüyoruz'' denildi. 
     Şişelerin içinde satılması planlanan sıvının ne olduğu konusunda Antalya Tarım İl Müdürlüğü incelemesinin sonucunun beklendiği bildirilen açıklamada, güvenlik güçlerinin kimse zarar görmeden bu olayı kontrol altına almasının sevindirici olduğu belirtildi. 
     
</TEXT>
</DOC>
