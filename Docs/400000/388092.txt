<DOC>
<DOCNO> 388092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/dunya/dun02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuş gribi'nden Avrupa da korktu 
</HEADLINE>
<TEXT>


Romanya, Rusya ve Yunanistan'da da kuş gribine rastlanmasıyla Avrupa ülkeleri de acil önlemler almaya başladı. Hükümetler Tamiflu depoluyor 

DIŞ HABERLER SERVİSİ 


Türkiye ile birlikte Romanya, Rusya ve Yunanistan'da kuş gribi vakalarına rastlanmasıyla Avrupa ülkeleri olası bir salgına karşı geniş önlemler almaya başladı. Kuş gribi virüsünün ulaştığı ülkelerle Avrupa ülkelerinde alınan önlemler şöyle 
ROMANYA Tuna Nehri deltasında kuş gribine rastlanmasıyla bölgedeki binlerce kuş itlaf edildi, 15 bin kişiye grip aşısı yapıldı. Romanya yönetimi binlerce grip ilacı siparişi verdi. YUNANİSTAN Sakız adasında kuş gribine rastlandı, Yunan yönetimi bu ve çevredeki adalardan canlı kuş ve kümes hayvanı ürünü alımını yasakladı. Yunan Sağlık Bakanı Nikitas Kaklamanis, 210 bin grip ilacı sipariş ettiklerini açıkladı. Ülkedeki hastaneler olası salgına karşı hazırlıklara başladı. RUSYA Önceki gün Moskova'ya 300 km mesafedeki Yandovka köyünde kümes hayvanlarında kuş gribinin görülmesiyle 3000 kuş itlaf edildi. ALMANYA Havaalanları ve sınırlarda kontroller artırıldı. Bavyera ve Saarland'da çiftçilere kümes hayvanlarını dışarı salmamaları talimatı verildi. MAKEDONYA Mogila köyünde hafta sonu 1000 kuşun ölmesiyle alarma geçen yetkililer, bölgedeki 10 bin kümes hayvanının itlaf edileceğini açıkladı. Kuşların ölüm sebebinin kuş gribinin bir çeşidi olan Newcastle gribi olduğu, ancak bazı kuşların ölümcül H5N1 virüsü taşımasından şüphelenildiği belirtildi. İNGİLTERE İngiliz hükümeti, mart ayına kadar 14.6 milyon grip ilacı Tamiflu depolamayı amaçlıyor. FRANSA Havaalanlarında kontroller artırıldı. Başbakan Dominique de Villepin, ellerinde yıl sonuna kadar 200 milyon maske ve 14 milyon kişiye yetecek grip ilacı olacağını duyurdu. İSPANYA 10 milyon grip ilacı siparişi verdi. HIRVATİSTAN 50 kuşun şüpheli ölümü üzerine yapılan testlerde kuş gribi virüsüne rastlanmadı. BULGARİSTAN Türkiye ve Romanya sınırlarında kontrollerini artırdı. Ölü kuşlarda yapılan testler negatif çıktı. 

Macaristan'ın aşı iddiası 

Macaristan, hem insanları hem de hayvanları hastalıktan koruyabilecek kuş gribi aşısı geliştirdiğini açıkladı. Sağlık Bakanı Jenoe Racz, deneme sonuçlarına göre aşının yüzde 99.9 kesinlikle öldürücü H5N1 virüsünün yaşayan organizmalarından korunmada etkili olduğunu söyledi. Olası kuş gribi salgınında Macaristan'ın haftada 500 bin aşı üretme kapasitesinin bulunduğu bildirildi. 


</TEXT>
</DOC>
