<DOC>
<DOCNO> 368770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonyas15.html </URL>
<DATE> 2005/08/10/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Aşırı sıcaklar tahammülsüz yapıyor 
</HEADLINE>
<TEXT>

     Tuncay DAĞLI DHA 

      ÇUKUROVA Üniversitesi ÇÜ Medikososyal Merkezi Psikiyatri Uzmanı Dr. Sabri Yurdakul, aşırı sıcakların kişileri fiziken ve ruhen tahammülsüz yapıp, sinirli ve çabuk tepki veren insanlar haline getirdiğini söyledi. 
     Aklı başında bilinen insanların bile bu durumda büyük tepkiler verip, daha sonra pişman olabildiğini belirten Dr. Sabri Yurdakul, fiziki olarak da terleme ve sıvı kaybı nedeniyle oluşan çabuk yorulma ile dikkat dağınıklılığının kazalara yol açtığını, yeterince serin yerlerde çalışmayan kişilerin işlerinde hatalar yapabildiğini söyledi. Bolca sıvı alınması ve uykusuz kalınmaması gerektiğini kaydeden Dr. Yurdakul, İnsanlar gün içinde karşılarındaki insanların da sinirli ve tahammülsüz olabileceklerini göz önüne alıp, davranışlarını ona göre ayarlarlarsa o zaman ortamın gerilmesi de engellenmiş olur. Sinirli insanların üzerine gitmemek, tartışmalı konuları çok fazla uzatmamak, yapabildiğimiz zamanlar alttan almak sorunlarla karşılaşmamızı önleyecektir'' dedi. 
     Trafikte de ani ve öfkeli çıkışlardan kaçınması gerektiğini söyleyen Dr. Yurdakul, Sakin olamıyorsak da tepkisel davranışlarda bulunmaktan uzak durmalıyız. Bunun için de gün içinde bolca sıvı almak, saat 11.00 ile 16.00 arasında mümkün olduğunca güneş altında olmamak gerekir'' diye konuştu. 
     
     KLİMA DA ZARARLI 
     Sıcağın olumsuz etkilerinden korunmak için klima kullanıldığını, ancak, bu durumun da sağlık açısından olumsuz etki yapabildiğini vurgulayan Dr. Yurdakul şöyle devam etti 
     Klimasız ortamda sıcak ve nem uyumayı güçleştirmekte bu da ertesi gün uykusuzluk nedeniyle sinir ve stres yaratmakta, günlük aktiviteyi bozmaktadır. Klima kullanıldığında ise baş ve boyun ağrıları gözlenmekte, hatta bir çok kişi yaz ortasında soğuk algınlığına yakalanmaktadır. Kimi zaman klima havayı fazla kuruttuğundan boğaz ağrıları oluşmaktadır. Sonuç olarak gerek sıcaklar gerekse sıcaklarla baş etmek için alınan önlemler günlük yaşam kalitesini bozabilmektedir. Bunun için kendimizi mümkün olduğu kadar kontrol edip, aşırı tepkiler vermekten kaçınmalıyız.'' 
     
</TEXT>
</DOC>
