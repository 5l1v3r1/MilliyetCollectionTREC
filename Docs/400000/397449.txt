<DOC>
<DOCNO> 397449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sontur47.html </URL>
<DATE> 2005/11/23/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Topbaş Arnavutköy-Vaniköy arasına köprü yapılmayacak 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Arnavutköy-Vaniköy arasına köprü yapılmayacağını söyledi. 
     Topbaş, basın mensuplarının, Belediye Meclisi'nin İstanbul Boğazı Raylı Sistemli 3. Karayolu Geçişi ve Çevreyolu Projesi ile ilgili sorularını yanıtladı. 
     Büyükşehir Belediye Meclisi'nin 22 Kasım Salı günkü birleşiminde köprüyle ilgili raporu iade etmesiyle 3. köprünün Arnavutköy-Vaniköy arasına yapılması konusunun kapandığını ifade eden Topbaş, karardan dolayı meclis üyelerine teşekkür etti. 
     Kadir Topbaş, ''Tabii böylece Arnavutköy-Vaniköy arasına bir köprünün yapılması konusu kapanmış oluyor. Ancak, Bayındırlık Bakanlığı'nın ayrı bir köprü çalışması var. O çalışma daha farklı bir noktada. Zaman zaman Büyükşehir Belediyesi olarak biz de bu çalışmalara katılıyoruz. Proje tamamlanıp bize ulaşınca, Belediye Meclisimiz onu da değerlendirecektir'' diye konuştu. 
     Büyükşehir Belediye Meclisi, Ekim ayı toplantısında 3. köprünün Arnavutköy-Vaniköy arasında yapılması doğrultusunda karar almış, ancak Büyükşehir Belediye Başkanı Topbaş bu kararı tekrar değerlendirilmek üzere 18 Ekim 2005 tarihinde Meclis'e iade etmişti. 
     Büyükşehir Belediye Meclisi de dünkü toplantıda Başkan Topbaş'ın bu talebi doğrultusunda kararını değiştirerek, raporu müdürlüğüne iade etmişti. 
     3. köprünün geçeceği güzergah, Bayındırlık ve İskan Bakanlığı'nın koordinasyonunda ve İstanbul Metropoliten Planlama ve Kentsel Tasarım Merkezi İMP tarafından hazırlanan 1 25000 ölçekli İstanbul Nazım İmar Planı çerçevesinde İstanbul geneliyle birlikte yeniden değerlendirilecek. 
     
</TEXT>
</DOC>
