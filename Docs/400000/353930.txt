<DOC>
<DOCNO> 353930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun11.html </URL>
<DATE> 2005/06/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kırgızistan seçime hazırlanıyor, Apas adaylık için mecliste destek arıyor 
</HEADLINE>
<TEXT>

     Kırgızistan'da 10 Temmuz'da yapılacak devlet başkanlığı seçimi için başvurusu reddedilen adaylardan Kubanıçbek Apas, iktidara, ''Başkanlık Sarayı'nın işgal edilebileceğini söyleyerek'' gözdağı verdi. 
     Merkez Seçim Komisyonu MSK tarafından adaylık başvurusu ''yeterli sayıda 50 bin destek imzası toplayamadığı'' gerekçesiyle kabul edilmeyen tıp doktoru Kubanıçbek Apas, adaylık için mecliste destek arıyor. 
     Apas, AA muhabirine yaptığı açıklamada, geçici devlet başkanı Kurmanbek Bakiyev'in kendisinden ve taraftarları geçen cuma günü Devlet Başkanlığı Sarayı'nı işgal eden Urmat Barıktabasov'dan korktuğunu söyledi. 
     ''Bakiyev ve MSK, seçimleri kazanacağımızdan korktukları için benim ve Barıktabasov'un adaylığını kabul etmedi'' diyen Kubanıçbek Apas, adaylıklarının kabul edilmesini istedi. Apas, ''Aksi halde 17 Haziran'da yaşanan olaylar yeniden tekrarlanabilir'' diye konuştu. 
     Apas, iktidar tarafından Barıktabasov'un aynı zamanda Kazakistan vatandaşı olduğunun delili olarak gösterilen belgelerin de sahte olduğunu öne sürdü. 
     Kimin devlet başkanı olacağına halkın karar vereceğine dikkat çeken Kubanıçbek Apas, MSK'nın, halkın kararından korktuğu için adaylıklarını kabul etmediğini savundu. 
     MSK, taraftarları Başkanlık Sarayı'nı işgal eden Urmat Barıktabasov'un adaylığını ''çifte pasaport taşıdığı'', Kubanıçbek Apas'ın adaylığını ise ''yeterli sayıda imza toplayamadığı'' gerekçesiyle reddetmişti. 
     
</TEXT>
</DOC>
