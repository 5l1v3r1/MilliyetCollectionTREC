<DOC>
<DOCNO> 385434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun26.html </URL>
<DATE> 2005/10/10/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Öcalan davası, Avrupa Konseyi Delegeler Komitesi'nin gündeminde 
</HEADLINE>
<TEXT>

     Avrupa İnsan Hakları Mahkemesi'nin AİHM temyiz niteliğindeki büyük dairesinin terör örgütü PKK'nın elebaşısı Abdullah Öcalan ile ilgili mayıs ayında aldığı karar, 12 Ekim Çarşamba günü Avrupa Konseyi'nin büyükelçiler seviyesinde toplanan Delegeler Komitesi'nin gündemine gelecek. 
     AİHM kararlarının yerine getirilmesini denetlemekten sorumlu Delegeler Komitesi, haziran ayında ilk kez kendi gündemine gelen davanın, ekim ayından sonra ele alınmaya başlamasına karar vermişti. 
     Delegeler Komitesi'nin çarşamba günü yapacağı toplantıda bir karar çıkması beklenmiyor. 
     Konuyla ilgili A.A muhabirine bilgi veren diplomatik kaynaklar, AİHM kararı gereği, Türkiye'nin terör örgütü elebaşısının avukatlarına mahkeme masraflarına ilişkin gerekli ödemeyi yaptığını hatırlatıyorlar. 
     Yine aynı kaynaklar, avukatların, AİHM kararı uyarınca terör örgütü elebaşısının Türkiye'de tekrar yargılanması ya da dava dosyasının tekrar açılması konusunda bir girişimde bulunmadığını belirterek, Delegeler Komitesi'nde şu anda bir gelişme olmayacağına dikkati çekiyorlar. 
     Terör örgütü elebaşısının avukatları, Avrupa Konseyi'nde son iki aydır yaptıkları lobi faaliyetlerinde, terör örgütü elebaşısının, ''tecritte tutulmasına'' ilişkin itirazlarını gündeme getiriyorlar. AİHM'nin büyük dairesi, ''güvenlik nedeniyle'' terör örgütü elebaşısının tecritte tutulması kararını haklı bulmuştu. 
     Büyük daire, mayıs ayındaki kararında, AİHM'nin terör örgütü elebaşısı Öcalan'ın Türkiye'de adil yargılanmadığı yolunda aldığı kararı teyit etmiş, tekrar yargılanması ya da dava dosyasının yeniden açılmasını tavsiye etmişti. 
     AİHM'nin terör örgütü elebaşısı Öcalan ile ilgili aldığı kararın Delegeler Komitesi'nde görüşülmesinin, iki yıldan önce tamamlanması beklenmiyor. 
     
</TEXT>
</DOC>
