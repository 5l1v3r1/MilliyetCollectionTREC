<DOC>
<DOCNO> 352263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy37.html </URL>
<DATE> 2005/06/15/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Başbakan Erdoğan Lübnan'da... 
</HEADLINE>
<TEXT>

     Başbakan Recep Tayyip Erdoğan, eski Lübnan Başbakanı Refik Hariri’nin ailesini ve kabrini ziyaret etti. 
     Başbakan Erdoğan, Lübnan Başbakanı Necip Mikati ile görüşmesinin ardından, eşi Emine Erdoğan ile birlikte, bombalı saldırıda hayatını kaybeden eski Lübnan Başbakanı Refik Hariri’nin ailesini evinde ziyaret etti. 
     Hariri’nin eşi Nazik Hariri ve çocuklarına başsağlığı dileyen Erdoğan, daha sonra Hariri’nin konutunda bulunan taziye defterini imzaladı. Erdoğan, deftere şunları yazdı 
     "Değerli dostum Hariri’nin vahşi bir saldırı sonucu öldürülmesi, bizler için derin bir üzüntü kaynağı olmuştur. İadei ziyareti, böyle bir olaydan sonra gerçekleştirmek istemezdim. Kader planının gereği böyle tecelli etti. Allah’tan rahmet diliyorum. Kederli ailesine de başsağlığı dileklerimi sunuyorum." Daha sonra Nazik Hariri, Başbakan Erdoğan’a, Refik Hariri’nin rozetini ve Kuran-ı Kerim sundu. Erdoğan da Nazik Hariri’ye Kuran-ı Kerim hediye etti. 
     Erdoğan ve eşi daha sonra Nazik Hariri ile birlikte Refik Hariri’nin mezarının bulunduğu Muhammet El Emin Camii’ne geldi. 
     Erdoğan, kabrin başında dua okudu. 
     Bu arada, Muhammet El Camii’ne gelen Lübnan’da yaşayan çok sayıdaki Türk, Başbakan Erdoğan’a sevgi gösterisinde bulundu. Erdoğan kendisine yoğun tezahüratta bulunanlarla selamlaştı. Bu sırada izdiham yaşandı. 
     Lübnan’da yaşayan Türkler, Başbakan Erdoğan’dan başta eğitim olmak üzere sorunlarına çözüm bulmasını istedi. 
     
</TEXT>
</DOC>
