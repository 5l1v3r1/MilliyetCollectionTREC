<DOC>
<DOCNO> 372335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/guncel/gun01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik Dersanesi'nden İstanbul Fen Lisesi'ne 
</HEADLINE>
<TEXT>


Ağrı'da 12. Mekanize Piyade Tugay Komutanlığı'nca açılan Mehmetçik Dershanesi'ne giden çocuklardan 29'u Anadolu ve fen liselerine yerleşti, 199 öğrenci de ÖSS'de barajı aşmayı başardı 

SİBEL KAHRAMAN Ağrı - Fotoğraf ERCAN ARSLAN 

Türk Silahlı Kuvvetleri, Doğu ve Güneydoğu Anadolu bölgelerinde eğitime verdiği destekle önemli bir başarıya imza attı. Ağrı'da 12. Mekanize Piyade Tugay Komutanı Tuğgeneral İzzet Ocak'ın gözetiminde açılan Mehmetçik Dershanesi'ne giden çocuklardan 29'u Anadolu ve fen liselerine yerleşti, 199 öğrenci de ÖSS'de barajı aştı. 
Ağrılı çocuklar, Ortaöğretim Kurumları Öğrenci Seçme Sınavı OKS ve üniversite sınavına "Mehmetçik Dershanesi"nde hazırlandı. 
Dershaneye İstanbul'daki dershanelerle özel kuruluşlardan kitap yardımı alındı. Tuğgeneral Ocak, asker öğretmenleri de dersanede görevlendirdi. Dersaneye ücretsiz olarak kayıt yaptıran ve OKS'ye giren 78 öğrenciden 29'u çeşitli Anadolu liseleri ve fen liselerine yerleşti. 
Mehmetçik Dershanesi'nde sınava hazırlanan Fırat Kara da Ağrı il birincisi ve Türkiye 579.'su olarak İstanbul Atatürk Fen Lisesi'ne girmeye hak kazandı. ÖSS'ye hazırlanan 212 öğrenciden de yalnızca 13'ü barajı geçemedi. 

Motivasyon hediyesi 
Üniversiteye hazırlanan öğrenciler hafta içi Garnizon Kreşi'nde, hafta sonları da Ağrı Naci Gökçe Lisesi'nde ders yaptı. Deneme sınavlarında başarılı öğrencilere motivasyonlarını artırmak için çanta, kırtasiye malzemelerinden oluşan hediye paketleri dağıtılırken, değişik zamanlarda veli toplantıları yapılarak komutanlık - öğretmen - öğrenci - veli dayanışması sağlandı. 
Tugay Komutanlığı, ayrıca Sosyal Hizmetler Çocuk Esirgeme Kurumu'nda kalan 55 öğrenciye de haftada 3 gün etüd yaptırılarak OKS'ye hazırlanmaları sağladı. Asker ocağındaki erler için de eğitim çalışmaları yaptıklarını belirten Tuğgeneral Ocak, bilgisayar, seracılık gibi 18 branşta meslek edindirme kursları açtıklarını söyledi. 

Saylan adına ağaç dikildi 

"Baba Beni Okula Gönder" kampanyası çerçevesinde geçtiğimiz hafta Milliyet ekibiyle birlikte Ağrı'ya giden Çağdaş Yaşamı Destekleme Derneği Prof. Dr. Türkan Saylan adına, 12. Mekanize Piyade Tugay Komutanlığı'nda ağaç dikildi. Tuğgeneral İzzet Ocak, eğitime yaptığı katkılardan dolayı Saylan'ı kutladı. 


</TEXT>
</DOC>
