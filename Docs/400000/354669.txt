<DOC>
<DOCNO> 354669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/yilmaz.html </URL>
<DATE> 2005/06/23/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yerli sermaye Erdemir sınavında 
</HEADLINE>
<TEXT>


Türk Telekom'dan sonra Türkiye'nin en büyük özelleştirmeleri arasında sayılan Erdemir'de geri sayım başlarken, yerli sermaye "güç birliği" atağına kalkıyor. 
Türkiye Odalar ve Borsalar Birliği TOBB koordinasyonunda, ilki 16 Haziran'da yapılan "yerli konsorsiyum" oluşturma toplantısının ikincisi, dün akşam İstanbul'daki merkezde gerçekleşti. TOBB Başkan Yardımcısı ve Ankara Sanayi Odası ASO Başkanı Zafer Çağlayan başkanlığında bir araya gelen 9 yatırımcı, Erdemir için kurulacak geniş kapsamlı ortaklığın "nihai kararını" alıyorlar. 
Erdemir'e talip olan İngiliz firması Mittal Steel, Lüksemburg merkezli AB firması Arcelor, Amerikan firması USA Steel, Hollanda ve İngiliz sermayesi Corus ve Rus firması Novolipetsk'in karşısına, TOBB'un toplantısından bir güç çıkacak mı 
TOBB koordinasyonunda demir-çelik, otomotiv, beyaz eşya, denizcilik gibi hem Erdemir ürünlerini üreten, satan, taşıyan kesimlerin "güç birliği" oluşturmaları, Türkiye açısından "ilk" olmaktan öte, "bilinç" örneği de... 
Çağlayan, "Bu ortaklıkta en yüksek hisse sınırı getirilecek" görüşlerini öne sürüyor. 

Oyak da sıcak bakıyor 
Demir-çelik sektöründe Türkiye'nin önde gelen yatırımcıları Diler-Yazıcı, İçtaş, Habaş ve Kroman'ın yanı sıra, denizcilik, otomotiv, beyaz eşya sektörlerinde de Erdemir konsorsiyumuna ilgi duyuluyor. Denizcilerden Yalçın Sabancı, Kalkavanlar'ın şirketi Turkon'un yanı sıra, Oyak, Borusan ve Auer de ortaklığa ilgi duyuyor. 
"Erdemir'i Türkler alsın" sözü, bürokraside "İstediler de vermedik mi " tepkisine yol açıyor. Yerli gruplar "birlikten kuvvet doğar" anlayışına yeni ısınıyorlar. Bu ısınmada önemli etkenlerden birinin de, dün AKP grup toplantısında Başbakan Tayyip Erdoğan'ın ifade ettiği gibi, "Cebinde para olması gerekmiyor" görüşü olduğunu söyleyebilirim. 

Bencil olmayalım 
Demir-Çelik Üreticileri Derneği Genel Sekreteri Veysel Yayan,sektörün önde gelenlerinin, bir süreden beri Erdemir'e yerli bir konsorsiyumun talip olması yönünde toplantılar yaptığını aktarıyor. Yayan, "10 yıl önce Mittal küçük bir gruptu Kazakistan'da, Polonya'da, ABD'de fabrikalar aldı, yılda 60-70 milyon ton kapasiteli dünya devi Erdemir, isdemir ile birlikte 5.5 milyon ton kapasiteye sahip oldu. Erdemir'i de çekim merkezi haline getirebiliriz" diyerek küresel oyuna girmeyi öneriyor 
Yayan'a "Neden Erdemir gibi bölgesel güç olan bir firmaya, dört - beş yerli grup birlikte teklif veremedi de, bu iş TOBB'a havale edildi" sorusunu yöneltiyorum "İşi bencilliğe götürüp kimsenin önünü tıkamak istemediler"diyor. 

Evcil girmeyecek 
Kalkavan'ın elinde "yerli güç birliği" örneği var. Ataköy Marina kompleksini 200 milyon dolara, 300 ortaklı kurulan "Denizciler Ataköy Turizm ve İnşaat A.Ş DATİ satın almıştı. Bu ortaklık Kalkavan'ın elinde, Erdemir için altyapı oluşturuyor. 
Benim de bir örneğim var Sivas Demir-Çelik. Sivaslılara satılan Sivas Demir-Çelik, Er Ege Metal gibi "parasının kaynağı kendinden menkul işadamı" Erol Evcil'in eline kadar düştü. Alaattin Çakıcı ile ortaklığı iddia edilen Evcil'in demir çelik sektöründeki payı yüzde 5'lere ulaştı. Erdemir'in geleceğini "siyasal, yöresel, kişisel" herhangi bir hesapla gölgelemeyecek profesyonel kaliteyi garanti edecekler mi Yayan, "Evcil girmeyecek" diyor. 



</TEXT>
</DOC>
