<DOC>
<DOCNO> 394361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonsiy01.html </URL>
<DATE> 2005/11/12/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Milli Savunma Bakanlığı'nın 2006 bütçesi kabul edildi 
</HEADLINE>
<TEXT>

     Milli Savunma Bakanı Vecdi Gönül, Kıbrıs’ta, Türk askerinin azaltılmasıyla ilgili herhangi bir düşüncelerinin olmadığını bildirdi. 
     TBMM Plan ve Bütçe Komisyonu’nda, Milli Savunma Bakanlığı’nın 2006 bütçesi görüşülürken konuşan AK Parti Kayseri Milletvekili Taner Yıldız, son 3 yılda yapılan bütçelere bakıldığında, eğitim ve sağlığın, güvenlik alanından daha fazla pay aldığının görüleceğini söyledi. Bu durumun, Türkiye’nin batı demokrasilerindeki bütçe yapılanmasına yaklaştığının göstergesi olduğunu belirten Yıldız, sivil vatandaşların, askeri hastanelerden yararlanma kapasitesinin artırılıp artırılmayacağını sordu. 
     CHP İstanbul Milletvekili Birgen Keleş, Başbakan Recep Tayyip Erdoğan’a Yüksek Askeri Şura YAŞ kararlarıyla ilgili yönelttiği sorulara yanıt alamadığını söyledi. Bakan Gönül’den, bazı personelin, Türk Silahlı Kuvvetleri TSK ile irticai nedenlerle ilişkisinin kesilmesine ilişkin YAŞ kararlarına neden şerh koyduklarını açıklamalarını isteyen Keleş, irticai faaliyeti disiplinsizlik sorunu olarak görüp görmediğini de açıklamasını istedi. 
     Anavatan Partisi Diyarbakır Milletvekili Muhsin Koçyiğit, Kıbrıs’taki Türk askerinin sayısının azaltılmasının düşünülüp düşünülmediğini sordu. Koçyiğit, kara mayınlarının temizlenmesi konusundaki çalışmaların hangi aşamada olduğunu ve mayın haritalarının kaybolup kaybolmadığını öğrenmek istedi. 
     
     "MSB BÜTÇESİ DE TARTIŞILIYOR" 
     CHP Mersin Milletvekili Mustafa Özyürek, Irak’taki olayların Türkiye için tehdit oluşturduğunu belirterek, "Kuzey Irak’taki PKK varlığının etkisiz kılınması noktasında hangi önlemler alınacak Kuzey Irak’ta ne kadar bir gücümüz var, etkinlikleri ne " diye sordu. 
     Gönül’ün sunuş konuşmasında, "Türkiye’nin bir istikrar adası" olduğunu söylediğini belirten Özyürek, son terör olaylarından sonra bunun doğru bir yaklaşım olup olmadığının üzerinde durulması gerektiğini kaydetti. 
     Özyürek, Şemdinli’deki olaylara güvenlik güçlerinin de karıştığı yönünde yorumlar bulunduğunu, böyle ise durumun "çok daha vahim" olduğunu bildirerek, "Güvenlik güçlerini, karanlık işlerin içinde değil, vatandaşın yanında görmek istiyoruz" dedi. 
     
     GENELKURMAY BAŞKANI ORGENERAL ÖZKÖK’E ELEŞTİRİ 
     Genelkurmay Başkanı Orgeneral Hilmi Özök’ün, "rektörlerin ziyarette bulunduğu dedikodularına dayanan soruları" yanıtlarken, "talihsiz açıklamalarda" bulunduğunu öne süren Özyürek, Özök’ün, "Randevu isteselerdi, hoş karşılamazdım" dediğini, ancak ortada bir randevu talebi bulunmadığını söyledi. Özyürek, "Çocuklarımızı emanet ettiğimiz bilim adamlarını rencide eden bir tavırdı. Kamuoyunda rahatsızlık yaratmıştır" diye konuştu. 
     Özyürek, Kara Kuvvetleri Komutanlığı’nın brövesindeki Atatürk resminin çıkartıldığı iddialarının farklı yorumlara yol açtığını ve zamanlamasının dikkat çekici olduğunu söyledi. 
     
     GÖNÜL, SORULARI YANITLADI 
     Gönül, Türkiye’nin yakın bir tarihte komşularından herhangi bir tehdit algılamadığını belirterek, bunun rehavete düşülmesine neden olacak bir durum olarak değerlendirilmemesi gerektiğini söyledi. 
     Gönül, Türk Silahlı Kuvvetleri’nin, her koşula karşı en iyi şekilde hazırlıklı olmasını sağlayacak, çağa uygun bir şekilde bütçelendirilmesi gerektiğine dikkati çekti. 
     Askeri hastanelerin sivillere açıldığını anımsatan Gönül, sivillere tanınan yatak kapasitesinin şu anda yüzde 10 olduğunu, ancak polikliniklerden yararlanma konusunda herhangi bir sınırlama bulunmadığını kaydetti. Gönül, "Daha önce, acil bir durumda bile sivil bir şahsın, polikliniğe gelmesi mümkün değildi. Denemelerin başarıyla geçmesi durumunda, yatak kapasitesindeki yüzde 10’luk sınırlama değişebilir" diye konuştu. 
     Yüksek Askeri Şura YAŞ kararlarına kendisinin de şerh koyduğunu ifade eden Gönül, YAŞ’da "irticai" nedenlerle atılma diye bir şeyin bulunmadığını, ihraçların disiplinsizlik nedenleriyle yapıldığını söyledi. Gönül, YAŞ’ın, askeri strateji belirlemek üzere kurulduğunu, daha sonra yapılan yasal düzenleme ile bazı ihraçların buradan geçmesinin uygun bulunduğunu belirterek, ihraçların, kuvvet komutanlıklarının teklifi ve bakanlık makamın onayı ile gerçekleştiğini bildirdi. Gönül, "Kuvvetlerin teklif ettiği, bakanlık tarafından reddedilen hiçbir evrak yoktur" dedi. 
     
     "YARGI YOLU KAPALI OLDUĞU İÇİN ŞERH KOYUYORUZ" 
     Gönül, ihraç edilmeyenlerin askeri idare mahkemelerine başvurabildiğini, ancak ihraç edilenlerin bunu yapamadıklarını belirterek, " Yargı yolu kapalı olduğu için bu karara katılmıyoruz 
     diye şerh koyuyoruz. Ancak kararı uyguluyoruz" dedi. 
     Milli Savunma Bakanı Gönül, Müzakere Çerçeve Belgesi’nin 11. 
     maddesinin bakanlığıyla ilgili olmadığını, bunun Dışişleri Bakanlığı’nı ilgilendirebileceğini söyledi. Gönül, Kıbrıs’ta, Türk askerinin azaltılmasıyla ilgili herhangi bir düşüncelerinin olmadığını belirtti. Güneydoğu Anadolu Bölgesi’ndeki kara mayınlarının temizlenmesi işini Maliye Bakanlığı’na devrettiklerini ve işin bu bakanlıkça yürütüldüğünü anlatan Gönül, mayın haritalarının kaybolmadığını, Maliye Bakanlığı ile ihaleleri alanlara yararlanmaları için verildiğini kaydetti. Gönül, "Haritalar önemli bir rehber olarak elimizde bulunmaktadır" dedi. 
     
     "İNSANLIĞIN SON SAVAŞ UÇAĞI" 
     Vecdi Gönül, ABD’nin "insanlığın son savaş uçağı olan" Joint Strike Fighter JSF Uçağı Projesi’nin 200 milyar dolarlık bir proje olduğunu belirterek, "Burada ulaşılan teknoloji, sonradan Amerikan halkının endüstrisinin tekelinde olacaktır. Biz de bu projede ne kadar yer alırsak, o kadar önemlidir" dedi Silah sistemlerinin bilgisayar kodlarının "milli" olmasının çok önemli olduğuna değinen Gönül, "Birinci harekatta Saddam’ın uçakları uçamadı. Neden uçamadı Çünkü uçakların SOS kodları imalatçı firma tarafından koalisyon güçlerine verildi. Çünkü, SOS kodlarına yani kaynak kodlarına hakim değilsek, silahlara hakim değiliz. Türkiye, burada önemli mesafeler almıştır. Mesela tank ateş merkezlerinin SOS kodları Türkiye’de yapılabilmektedir. Türkiye de atış kontrol sistemleri kodlarında ABD ile aynı seviyededir. F-16’ların atış sistem kodları Türkiye’de yapılmaktadır" diye konuştu. 
     Gönül, erbaş ve erlerin aşırı yıpranan üniformalarının muhafaza edilerek, temizlik malzemesi veya iş tulumu haline getirildiğini, herhangi bir ülkeye yardım olarak verilmediğini bildirdi. 
     
     "ŞEMDİNLİ’DEKİ OLAY ÜZÜCÜ" 
     Terör olaylarıyla ilgili soruların Dışişleri ile İçişleri Bakanlığı’nı ilgilendirdiğine dikkati çeken Milli Savunma Bakanı Gönül, "Şemdinli’deki olay üzücü olaydır. Yargı konuyla ilgili en iyi kararı verecektir" dedi. 
     Kara Kuvvetleri Komutanlığı’nın brövesinden Atatürk resminin çıkarıldığı iddialarının asılsız olduğuna değinen Gönül, Atatürk resmi bulunan bröveyi sadece Kara Kuvvetleri Komutanlığı’ndaki bazı subayların taşımadığını, bütün subayların göğsü üzerinde yer aldığını kaydetti. 
     Irak’taki Türk askeri mevcuduyla ilgili sorulara da değinen Gönül, "Irak’taki asker mevcudumuz yeni değil. Daha önceki mevcudumuzun devamı. Bölgedeki personelimiz muhalif olarak değil, irtifa istihbarat görevlerini devam ettirmektedir. Bundan sonra da görevlerine devam edeceklerdir" diye konuştu. 
     Komisyonda, görüşmelerin ardından yapılan oylamada, Milli Savunma Bakanlığı ile Savunma Sanayi Müsteşarlığı’nın 2006 bütçesi kabul edildi. 
     Bütçe görüşmelerine 14 Kasım Pazartesi günü devam edilecek. 
     
</TEXT>
</DOC>
