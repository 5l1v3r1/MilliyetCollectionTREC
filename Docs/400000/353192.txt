<DOC>
<DOCNO> 353192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yasam/yas02.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi koşuyor diye kapkaca zorladılar 
</HEADLINE>
<TEXT>


Polis, kaçırdıkları genci, işkenceyle kapkaca zorlayan 4 kişiyi arıyor 

SONER KOCAER, UFUK BALKİS DHA 

Antalya'da bir eve ihbar üzerine baskın yapan polis, vücudunun çeşitli yerlerinde işkence izleri olan 15 yaşındaki M.O.'yu buldu. İlköğretimde okurken atletizmle uğraşan M.O.'yu bir hafta önce kapkaç yaptırmak amacıyla Batman'dan kaçıran 4 kişilik çete aranıyor. M.O.'nun vücudunda sopa kırıldığı ve kapkaç yapması için evde bir hafta boyunca işkence yapıldığı belirlendi. 

Eve kilitlediler 
Polis, açlıktan perişan halde bulunan M.O.'nun cep telefonundan ulaştığı zanlılardan birini de verilen buluşma adresine geldiği sırada gözaltına aldı. 
Baskın yapılan evde işkencede kullanılan sopaları gösteren M.O., "Beni 4 kişi zorla kaçırıp buraya getirdi. Kilitleyip işkence yaptılar. Bana sürekli, 'Sen hızlı koşuyormuşsun, bizim için kapkaç yapacaksın' dediler. Karşı gelince sopalarla tekme tokat dövdüler" dedi. 
M.O., Antalya Emniyeti Çocukları Koruma Şubesi'nde gözlem altında tutuluyor. Çete üyelerinin yakalanmasıyla birlikte M.O. Batman'a gönderilecek. 



</TEXT>
</DOC>
