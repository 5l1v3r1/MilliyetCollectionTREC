<DOC>
<DOCNO> 370230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sondun32.html </URL>
<DATE> 2005/08/16/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Gazze yarından itibaren boşaltılıyor... 
</HEADLINE>
<TEXT>

     İsrail’in Gazze’den geri çekilmek için başlattığı operasyon, planlandığı gibi sürüyor. 
     Gazze Şeridi’ndeki 21 Yahudi yerleşim birimi ile Batı Şeria’daki 4 Yahudi yerleşiminde hala evlerinden ayrılmamış olanlara verilen süre bu gece yarısı doluyor. 
     Gazze ve Batı Şeria’ya girişlere gece yarısından itibaren kesin izin verilmeyecek, sadece yerleşimlerde kalan ailelerin transferi yapılacak. 
     Yerleşimlerin tamamen boşaltılmasına saatler kala, Gazze’deki Yahudi yerleşimlerinin bazılarında olaylar sürüyor. Güvenlik güçlerine dünden bu yana direnen Neve Dekalim’e akşam saatlerinde yüzlerce askerin girdiği bildirildi. Burada yerleşim liderleri ile askerlerin komutanları arasında yarınki zorla çıkarılma operasyonu öncesinde uzlaşma sağlanmasına çalışılıyor. 
     Gazze’nin boşaltılmasına karşı çıkan bin kişilik bir grup ise Başbakan Ariel Şaron’un İsrail’in güneyinde bulunan Negev’deki çiftliği önünde protesto gösterisini sürdürüyor. Çiftlik önünde göstericiler kadar asker bulunduğu belirtildi. 
     
     NETZEL HAZANİLİLER BEKLİYOR 
     Gazze Şeridi’nde genelde aşırı dindar ailelerin yaşadığı yerlerde beklendiği gibi fazla direnişle karşılaşılmadı, ancak aileler de evlerini terk etmedi. Bu yerleşimlerden Netzel Hazani’de gergin bir bekleyiş olmasına karşın, yerleşimciler günlük yaşamlarını normal biçimde sürdürdü. 
     Sabahın erken saatlerinde sinagogda toplanan kişiler saatlerce dua etti. Duaya katılan bazı gençler daha sonra yerleşimin demir kapısı önünde tutulan nöbete katıldı. Birkaç zırhlı araçla gelen askerlere ise fazla direniş olmadı. Askerlerin yerleşime girmesine tepki gösteren ve karşı çıkmaya çalışan bir kaç genç, yerleşim liderleri tarafından sakinleştirildi. 
     
     "KUMLAR ÜZERİNE GÜZEL BİR KENT KURDUK" 
     Gazze’deki en eski Yahudi yerleşimlerinden biri olan ve 1976’da kurulan Netzel Hazani’nin ilk sakinlerinden Anita Tucker 59 , karı koca Amerika’dan geldiklerini, çocukları ile torunlarının burada doğduğunu söyledi. Tucker, "ilk geldiğimizde hiçbir şey yoktu burada, ne kuş ne de böcek. Sadece kum. Kumlar üzerine güzel bir kent kurduk. 
     Tek tek uğraştık. İlk zamanlar dua için gereken çoğunluğumuz yoktu, ama şimdi görüyorsunuz" dedi. 
     Organik tarım ürünleri yetiştirip satan Tucker, şu ana kadar hiçbir göç hazırlığı yapmadığını belirtti ve "askerler bizi yarın Kisufim Geçidi’ne bırakacaklarını söylüyorlar. Çoğumuz oradan nereye gideceğimizi bilmiyoruz" dedi. 
     Şaron ve hükümetinin kendilerini hayal kırıklığına uğrattığını belirten Tucker, "Hayatımız bundan sonra değişecek elbette. Her şey çok zor olacak. Hatta yiyecek bulabilir miyiz bilmiyorum, çünkü buradaki işimi de kaybediyorum" diye konuştu. 
     Tucker, kendilerini yerleşimden çıkarmak için gelecek askerlere karşı ise kötü bir söz sarf etmekten kaçındı ve "Ordu demek biz demek. Aramızda hiçbir fark yok. Aramızda tek ahlaki olmayan şey, boşaltma emirleri" dedi. 
     
     "BURALIYIM VE HEP BURADA KALACAĞIM" 
     Kocasının dua şalını kaybeden bir kadın el yazısı ile yazdığı kayıp ilanını duvara yapıştırırken, yerleşimcilerin ortaklaşa kullandığı mutfakta öğle yemeği hazırlığı yapan Godil isimli bir genç, "Bizim normal yaşantımız zaten böyle. Buralıyım ve hep burada kalacağım" dedi. Genç Godil, askerlerin zorlamasına karşı ne yapacağı sorusunu ise yanıtsız bıraktı. 
     Bir yıllık evli Şlomit 22 ve kocası Avner 25 ise "Bizler buraya yıllar önce gelmişiz. O zamanlar Araplar bile gelmek istememiş. 
     Niye şimdi bu güzel yerleri onlara bırakıyoruz " sözleriyle görüşlerini dile getirdiler. Çift şunları kaydetti 
     "Üzgün değiliz, umutsuz değiliz, her şey bitmiş sayılmaz. Şu an boğazımıza bir bıçak dayamışlar. Ama tanrıya inanıyorsak dua etmeli ve ümidimizi yitirmemeliyiz." Kudüslü yaşındaki Anita Shapiro da tek amacının buradakilere yardım etmek olduğunu belirterek, bu yüzden burada bulunduğunu ifade etti. "Son dakikaya kadar burada kalacağım. Şaron yanlış yaptı, ama tanrı yanlış yapmaz. Şaron istediği için değil, tanrı böyle istediği için gitmemiz gerekirse gideceğiz" diyen Shapiro, askerlere karşı asla şiddete başvurmayacaklarını ama direnişlerinin süreceğini kaydederek, "Onlar beni buradan atana kadar burada olacağım" dedi. 
     
</TEXT>
</DOC>
