<DOC>
<DOCNO> 368576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun12.html </URL>
<DATE> 2005/08/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Beslan'da açılan yeni okul soyuldu 
</HEADLINE>
<TEXT>

     Moskova DHA 

      KUZEY Osetya’nın Beslan kentinde geçen yıl çoğu çocuk 330’dan fazla kişinin hayatını kaybettiği kanlı baskında büyük hasar gören okulun yerine inşa edilen yeni okul bu kez de hırsızlar tarafından soyuldu. 
     Yeni okuldaki dersliklere giren kimliği belirsiz hırsızların yaklaşık 6 bin 200 dolar değerindeki televizyon, bilgisayar ve yazıcıları çalıp kaçtığı bildirildi. Okuldan çalınan elektronik eşyalar, gelecek ay başlayacak yeni sömestr için satın alınmıştı. 
     Kuzey Osetya lideri Timuraz Mamsurov, Beslan halkını öfkelendiren olayla ilgili olarak bölge yönetiminden, hırsızların yakalanması için eldeki bütün imkanların seferber edilmesini istedi. 
     Hırsızlık olayının, Beslan katliamının birinci yıldönümüne 3 hafta kala gerçekleştirilmesi de dikkat çekti. Çeçen terörist Şamil Basayev’in sorumluluğunu üstlendiği okul baskını 1 Eylül’de başlayıp 3 gün devam etmişti. Çeçen teröristlerin okulda binden fazla çocuk ve yetişkini rehin aldığı olaya Rus askerleri müdahale edince, rehineciler tarafından okula yerleştirilen bombaların patlaması sonucu büyük bir trajedi yaşanmıştı. Olaylarda 12 Rus askeri ve 31 rehineci de ölmüştü. 
     
</TEXT>
</DOC>
