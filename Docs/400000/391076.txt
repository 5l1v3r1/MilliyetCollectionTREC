<DOC>
<DOCNO> 391076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko19.html </URL>
<DATE> 2005/10/31/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Piliç, "gribi" atlatınca fiyatı zamlandı... 
</HEADLINE>
<TEXT>

     Piliç eti fiyatları zamlandı. Kilosu 2 YTL'ye kadar düşen piliç eti, krizin atlatılmasından sonra 2.85 YTL'ye yükseldi. 
     Alınan bilgiye göre, kuş gribi hastalığının görülmesi üzerine piliç eti tüketimi önemli miktarda düşünce kilogram fiyatları da 2 YTL'ye kadar geriledi. 
     Hastalığın kontrol altına alınması ve başka bölgelerde görülmemesi, satışları giderek gerileyen piliç eti üreticilerini umutlandırdı. 
     Başbakan Tayyip Erdoğan'ın iftar yemeğini piliç etiyle açması, kuş gribi olayını araştırmak için Türkiye'ye gelen AB heyetinin de olumlu rapor hazırlayıp kameraların karşısında piliç ve hindi eti yemeleri, tüketimin yeniden canlanmasına neden oldu. 
     Kayseri Yumurta ve Tavuk Üreticileri Birliği KAYTAŞ Genel Müdürü Ahmet Behiç Salt, krizin etkilerinin azaldığını belirterek, ''Kuş gribi tehlikesi atlatıldı. Başbakan Recep Tayyip Erdoğan'ın ve AB heyetinin kameraların karşısında piliç eti yemeleri, tüketicilerin tereddütlerini ortadan kaldırdı. Krizin etkisi yavaş yavaş azalmaya başladı'' dedi. 
     Satışların canlanması üzerine piliç eti üreticileri de fiyatlarını artırdılar. 
     Banvit kilosu 2 YTL'ye kadar düşen poşette piliçetini 2.7 YTL'ye, Şeker piliç 2.85 YTL'ye, Keskinoğlu ise 2.72 YTL'ye yükseltti. 
     Kilosu 3.5 YTL'ye kadar düşen piliç pirzola 5.2 YTL, göğüs 6.5 YTL oldu. Kanadın kilosu da 2.5 YTL'den 3.3 YTL'ye çıktı. 
     Üretici firma yetkilileri, talebin canlanması nedeniyle, fiyatları biraz artırdıklarını ancak zararın sürdüğünü kaydettiler. 
     
</TEXT>
</DOC>
