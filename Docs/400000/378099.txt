<DOC>
<DOCNO> 378099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy10.html </URL>
<DATE> 2005/09/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
CHP, perşembe günü TBMM'ye başvuracak 
</HEADLINE>
<TEXT>

     CHP Grup Başkanvekili Kemal Anadol, Meclis’in olağanüstü toplanması için Perşembe günü TBMM Başkanlığı’na başvuracaklarını söyledi. 
     Anadol, AA muhabirine yaptığı açıklamada, TBMM’nin toplanabileceği gün ve saati belirlemeye çalıştıklarını, en uygun tarihlerin ise 20-21 Eylül olduğunu bildirdi. 
     Bu tarihlerde Başbakan Recep Tayyip Erdoğan’ın da Türkiye’de olacağını ifade eden Anadol, konuya iyi niyetli olarak yaklaştıklarını kaydetti. 
     İçtüzüğe göre, TBMM, tatil veya ara verme sırasında, Cumhurbaşkanı veya TBMM Başkanı tarafından toplantıya çağrılması halinde, belirtilen gün ve saatte toplanır. Cumhurbaşkanı, toplantı çağrısını doğrudan doğruya veya Bakanlar Kurulu’nun istemi üzerine yapar. 
     TBMM Başkanı, doğrudan gerek görürse toplantı çağrısına karar verebilir. Üyelerin beşte birinin imzasını taşıyan gerekçeli önergedeki çağrı istemini ise en geç 7 gün içinde yerine getirir. Bu çağrılarda, toplantı gün ve saatinin ve bu toplantıyı gerektiren konunun belirtilmiş olması şarttır. 
     Birleşim yeterli çoğunlukla açılabildiği takdirde, Başkan, ilk önce çağrı yazısını okutur ve bu toplantıyı gerektiren konu görüşülür. 
     Konu üzerinde gerekli işlemler tamamlanınca, TBMM çalışmalarına devama karar vermediği takdirde, tatile veya ara vermeye devam olunur. 
     Yeterli çoğunluk sağlanamazsa çağrı düşer. 
     
</TEXT>
</DOC>
