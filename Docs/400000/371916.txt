<DOC>
<DOCNO> 371916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo25.html </URL>
<DATE> 2005/08/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fenerbahçe Samsunspor maçı hazırlıklarına başladı... 
</HEADLINE>
<TEXT>

     Çaykur Rizespor'u 2-1 yenerek, bu sezon ilk galibiyetini alan Fenerbahçe, Samsunspor ile hafta sonu yapacağı lig maçının hazırlıklarına ara vermeden başladı. 
     Samandıra Tesisleri'nde antrenör Roland Koch yönetiminde gerçekleştirilen antrenmanda, dünkü maçta forma giyen oyuncular düz ve kademeli koşu yaptıktan sonra tesislere gitti. 
     Diğer oyuncular ise Koch eşliğinde çift kale maç yaptılar. Sakatlıkları bulunan Kemal ve Rüştü, sahada kısa bir süre koşu yaptıktan sonra salonda çalıştı. İzinli olan Alex'in yanı sıra tedavisi süren Anelka da çalışmaya katılmadı. 
     Ünlü Alman futbolcu Thomas Haessler'in jübile maçına katılmak için Almanya'ya giden teknik direktör Christoph Daum ve asistanı Murat Kuş, çalışmada yer almadı. 
     Öte yandan, antrenmanda futbolcular, Serkan'ın 22. yaş gününü Brezilya usulü, yumurtalı ve unlu bir şekilde kutladı. Oyuncular, ilk kez Brezilya usulü kutlamaya şahit olan yeni transfer Appiah'ın da kafasında yumurta kırdılar. 
     Yarını izinli geçirecek sarı-lacivertliler, 24 Ağustos Çarşamba günü saat 18.00'de yapacakları antrenmanla Samsunspor maçı hazırlıklarını sürdürecek. 
     
</TEXT>
</DOC>
