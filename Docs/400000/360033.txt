<DOC>
<DOCNO> 360033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun41.html </URL>
<DATE> 2005/07/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bakiyev Yoksulluk, yolsuzluk ve işsizlikten bıkan halk seçimini yaptı 
</HEADLINE>
<TEXT>

     Kırgızistan'da dün yapılan devlet başkanlığı seçimini büyük farkla kazanan geçici devlet başkanı Kurmanbek Bakiyev, ''Yoksulluk, yolsuzluk ve işsizlikten bıkan halkın seçimini yaptığını'' söyledi. 
     Kırgızistan'ın yeni devlet başkanı, ülkesindeki Amerikan askeri hava üssü konusunun yakında gündeme geleceğini de belirtti. 
     Seçim zaferinin açıklanmasından sonra basın toplantısı düzenleyen Bakiyev, öncelikle ''kendisini tercih ettikleri için'' halka, ardından da ''demokratik bir ortamda adil ve şeffaf bir seçim olmuştur'' açıklamasını yapan yerel ve uluslararası gözlemcilere teşekkür etti. 
     ''24 Mart Devrimi ve devlet başkanlığı seçimi büyük bir zaferdir'' diyen Bakiyev, seçim sonuçlarının, halkın katılımının ne kadar yüksek olduğunu gösterdiğini ifade etti. 
     Bakiyev, ''Bundan da şöyle bir sonuç çıkıyor halk bıktı. Yolsuzluk, işsizlik ve yoksulluktan yoruldu. Gerçek ve doğru bir iktidar için de uygun gördükleri kişiyi destekledi'' diye konuştu. 
     Seçimlerin barış ve huzur içinde, sakin bir ortamda geçtiğini ifade eden Bakiyev, Kırgızistan'ı bundan sonra reformların beklediğini söyledi. 
     İşe anayasa değişikliğinden başlayacaklarını bildiren Bakiyev, sivil toplum örgütleriyle siyasi partilerin güçlenmesine, parlamentoda siyasi partilerin ağırlık kazanmasına imkan sağlamaya yönelik adımlar atacaklarını belirtti. 
     Bakiyev, kendi lehine adaylıktan çekilen, ortak protokol imzaladıkları Feliks Kulov ile el ele vererek ülkenin düzen ve istikrarını sağlamak için gerekli şartları yerine getireceğini de kaydetti. 
     Ülkenin huzur ve istikrarını sağlayacak siyasi iradeye sahip olduklarını vurgulayan Bakiyev, ülkedeki tüm etnik grupların anayasal güvence altında olduğuna işaret etti. 
     Hükümette deneyimli isimlere yer verileceğini ifade eden Bakiyev, bölgesel denge unsuruna da dikkat edeceklerini, ''akrabalık, dostluk, ahbaplık döneminin bittiğini'' söyledi. 
     Devlet kademelerinde profesyonel niteliklere sahip kişilere ağırlık verileceğini belirten Bakiyev, devrik lider Askar Akayev dönemindeki bürokratları takip altına almayacağını ifade etti. 
     Bakiyev, ''Benimle çalışan, disipline, düzene, kontrole önem veren kişilerle yola devam edeceğim'' diye konuştu. 
     Ekonomide önceliği üretime vereceğini, yerli üretici ve yatırımcıların haklarını koruyacaklarını söyleyen Bakiyev, yerli üretici ve yatırımcının işini geliştirmesi için uygun şartları sağlayacaklarını da belirtti. 
     Kırgızistan'ın yeni devlet başkanı Bakiyev, önceliklerinin yürütme organını kısa sürede güçlendirmek ve yolsuzlukla mücadele etmek olduğunu ifade etti. 
     
     ''AMERİKAN ÜSSÜ YAKINDA GÜNDEME GELECEK'' 
     Bakiyev, bir soru üzerine, ülkesindeki Amerikan askeri hava üssü konusunun yakında gündeme geleceğini söyledi. 
     ABD'nin bölgedeki varlığı konusunda Şanghay İşbirliği Örgütü ŞİÖ liderlerinin geçen hafta Kazakistan'da yaptığı açıklamayı hatırlatan Bakiyev, ''ABD hava üssü artık yakında gündeme gelecek. Çünkü Afganistan'da durum normale döndü. Bundan sonrası için, ABD hava üssünün burada devam edip etmeyeceği konusunda yeniden masaya oturulacak zamanı gelince...'' diye konuştu. 
     Bakiyev, kendilerinin de, bölge ülkelerinin de terörizme karşı olduğunu belirtti ve ''Bölgede durum normale döndüğüne göre hava üssü konusu da gündeme gelecektir'' dedi. 
     Bir başka soru üzerine Bakiyev, Özbek göçmenleri sorununun iki ülke arasında yakında çözüleceğini ifade ederken, bunun uluslararası anlaşmalar ve ortak ilişkiler dikkate alınarak yapılacağını belirtti. 
     
</TEXT>
</DOC>
