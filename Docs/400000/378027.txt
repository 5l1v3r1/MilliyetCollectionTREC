<DOC>
<DOCNO> 378027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun39.html </URL>
<DATE> 2005/09/13/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Gazze-Mısır sınırı kapatılıyor 
</HEADLINE>
<TEXT>

     Mısır ve Filistinli güvenlik yetkililerinin, Gazze'den bu hafta başında İsrail birliklerinin çekilmesinden sonra binlerce kişinin yığıldığı Gazze-Mısır sınırını kapatmaya karar verdiği bildirildi. 
     Gazze'nin güneyindeki Filistinli askeri yetkili Cemil Kaid, Gazze-Mısır sınırının yarın akşamdan itibaren kapatılacağını belirterek, bu akşamdan itibaren de Filistin güvenlik güçlerinin, bölgeye araçların girmesini engellemek için sınır yakınına barikatlar kuracağını kaydetti. 
     Filistinli komutan, ayrıca Filistin güvenlik yetkililerinin sınırda büyük miktarda esrar ve diğer kaçak uyuşturucular ele geçirdiğini kaydetti. 
     Kaid, İsrail bölgeden çekilmeden önce İsrail askerleri tarafından kontrolü sağlanan sınırın, çok sayıda Filistinli aileyi ayırdığına ve bu ailelerin ilk defa İsrail askerlerinin çekilmesiyle bir araya gelebildiğine de dikkat çekti. 
     İsrailli yetkililer de Gazze-Mısır sınırındaki kargaşadan, militanların sızmasına ve silah kaçakçılığına yol açacağı gerekçesiyle kaygı duyduğunu bildirmişti. 
     
</TEXT>
</DOC>
