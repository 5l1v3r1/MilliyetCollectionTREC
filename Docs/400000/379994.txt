<DOC>
<DOCNO> 379994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy13.html </URL>
<DATE> 2005/09/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sezer, YÖK üyeliğine Prof. Dr. Fikret Şenses’i atadı 
</HEADLINE>
<TEXT>

     Cumhurbaşkanı Ahmet Necdet Sezer, YÖK üyeliğine ODTÜ öğretim üyesi Prof. Dr. Fikret Şenses’i atadı. 
     Cumhurbaşkanlığı Basın Merkezi’nden yapılan açıklamada Sezer’in, Prof. Dr. Mehmet Savaş Küçükyavuz’un istifası nedeniyle boşalan YÖK üyeliğine, ODTÜ öğretim üyesi Prof. Dr. Şenses’in Üniversitelerarası Kurulca yapılan seçimini Yükseköğretim Yasası’nın 6. maddesinin b fıkrası gereğince onayladığı bildirildi. 
     
     ÖZGEÇMİŞİ 

     Prof. Dr. Savaş Küçükyavuz’un istifasıyla boşalan YÖK üyeliğine atanan Prof. Dr. Fikret Şenses, akademik kariyerinin büyük bölümünü ODTÜ’de yaptı. 
     Lisans eğitimini İngiltere’de Warwick, yüksek lisansını Lancaster ve doktorasını Londra Üniversitesi’nde tamamlayan Şenses, 1979 yalında ODTÜ İktisat Bölümü’nde yarı zamanlı öğretim üyesi olarak göreve başladı. 
     Akademik kariyerine ODTÜ’de devam eden Şenses, profesörlüğe yükseldiği 1991 yılından bu yana ODTÜ İktisadi ve İdari Bilimler Fakültesi’nde görev yapıyor. 
     Şenses, Prof. Dr. Mustafa Parlar Eğitim ve Araştırma Vakfı’ndan 2004 yılında Eğitimde Üstün Başarı Ödülü, 1999 ve 1997 yıllarında da 
     Yılın Eğitimcisi ödülleri almıştı. Diğer bazı vakıflardan ve kurumlardan da ödülleri bulunan Şenses’in çok sayıda makalesi, bilimsel çalışması ve yoksullukla mücadele konusunun da işlendiği kitapları bulunuyor. 
     
</TEXT>
</DOC>
