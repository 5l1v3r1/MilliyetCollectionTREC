<DOC>
<DOCNO> 390317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/siyaset/axsiy01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, 'köstebek' peşinde 
</HEADLINE>
<TEXT>


Milli Güvenlik Siyaset Belgesi'nin içeriği basında yer alınca Bakan Gül, istihbarattan belgeyi sızdıran yetkililerin bulunmasını istedi 

GÖKÇER TAHİNCİOĞLU - UTKU ÇAKIRÖZER Ankara 


Hükümet, MGK'nın 24 Ekim'deki toplantısında kabul edilen Milli Güvenlik Siyaset Belgesi'nin MGSB içeriğini basına sızdıran yetkililerin bulunmasını istedi. 
Dışişleri Bakanı Abdullah Gül'ün istihbarat birimlerine bu konuda talimat verdiğini belirten Bakanlık Sözcüsü Namık Tan, "Bilgileri sızdıran sorumsuz kişiler ciddi suç işlemektedir" dedi. 
MGSB hakkındaki haber ve yorumların "maksatlı sızdırmaların ürünü" olarak değerlendirildiğini vurgulayan Tan, yazılı açıklamasında şunları kaydetti 

'Yalan - yanlış bilgiler' 
"Yalan - yanlış bilgilerin sorumsuzca sızdırılması, devletimizin çıkarlarını tehlikeli şekilde zedelemektedir. Bakanımızca, Başbakan Vekili sıfatıyla, bilgilerin kimlerce, nasıl ve hangi yöntemlerle sızdırıldığının araştırılması, sorumluların tespiti için istihbarat birimlerine talimat verilmiştir." 
Belgeyi kimin sızdırdığı belirlenebilirse, savcılık ceza soruşturması açacak. TCK'nın "Devlet sırlarına karşı suçlar" başlıklı bölümüne göre, niteliği itibariyle devletin güvenliği açısından gizli kalması gereken bilgileri temin eden ve açıklayanlara ayrı ayrı cezalar öngörülüyor. 

8 yıla kadar hapis 
Savcılık, belgeyi sızdıran bu kişi hakkında 3 - 8 yıl hapis istemiyle dava açabilecek. Gerek görürse ceza artırıcı hükümleri uygulayabilecek. 
Yeni TCK'ya göre, bu nitelikteki bilgileri öğrenmek, "temin etmek" suçunun oluşması için yeterli. Suçun oluşması için bilgileri açıklamak gerekmiyor. 
Aynı zamanda bir veya birden fazla kişiye bildirilmesi "ayrı suç" kabul ediliyor. Belgeyi haberleştiren gazeteciler de, gerek görülmesi halinde 8 yıla kadar hapis istemiyle soruşturulabilecek. 

'Gazetecinin görevi iletmek' 

ÖNDER YILMAZ Ankara, İSTANBUL Milliyet 

Gül'ün talimatına, kabine, muhalefet ve basın örgütlerinden gelen tepkiler şöyle 
Adalet Bakanı Cemil Çiçek Özgürlükler sınırsız değildir. Gizlilik kuralı varsa, çiğneyemezsiniz. Bir yasak varsa o yasağa herkes uymalı. Süleyman Sarıbaş ANAP Grup Başkan Vekili Ya Başbakanlık elemanları ya da MGK'nın diğer üyeleri sızdırdı. Ama muhalefet sızdırmadı. Bakan MİT'e talimat vereceğine, kendi elemanlarını kontrol etsin. Ali Kemal Kumkumoğlu CHP Milletvekili Bakan kimi kime şik yet ediyor Sızdıran da kendileri, 'kim' diye arayan da. Bakanın izlediği yöntem tartışma yaratacak bir yöntem. Bu konuda basının yazdıkları Türkiye için neyin tehlike olduğunu kamuoyuna bildirilmesinden ibarettir. Türkiye Gazeteciler Cemiyeti Başkanı Orhan Erinç Bu hükümetin kendi iç sorunu. Elbette gazeteciler haberleri öğrenip, okurlarına aktarmak durumunda. Gazetecilerin görevi, Türkiye'nin önemli konularında neler olup bittiğini öğrenip kamuoyuna iletmek. Konunun, gazetecilerle ilgili bir tarafının olmaması lazım. Basın Konseyi Başkanı Oktay Ekşi Sayın Bakan, haber kaynaklarını bulma peşine düşmeden önce, 'Türkiye'de hangi belge veya bilgi hangi gizlilik derecesine sahiptir' konusunun çözümüne katkıda bulunsa daha doğru ve keyfilikten uzak bir iş yapmış olur. 

</TEXT>
</DOC>
