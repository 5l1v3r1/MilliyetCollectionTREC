<DOC>
<DOCNO> 394526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko02.html </URL>
<DATE> 2005/11/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Telekom'da devir zamanı 
</HEADLINE>
<TEXT>

     Türkiye’nin en büyük özelleştirmesi olan Türk Telekom’da devir için geri sayım sona eriyor. Telekom’da yüzde 55 oranındaki kamu hissesinin, alıcı firma olan Oger Telecom’a devri yarın gerçekleştirilecek. 
     A.A muhabirinin edindiği bilgiye göre, hisse devir sözleşmesinin yarın hangi saatte ve nerede imzalanacağına dair Özelleştirme İdaresi’nden yarın sabah saatlerinde bir açıklama yapılması bekleniyor. 
     Temmuz ayı başında Türk Telekom’un yüzde 55’inin blok satışına ilişkin ihalede en yüksek teklifi 6 milyar 550 milyon dolar ile Oger Telecom vermiş ve bu bedeli vadeli olarak ödeyeceğini açıklamıştı. 
     Bu durumda, alıcı firmanın yaklaşık 1.3 milyar dolarlık peşinat yatırması gerekiyor. Vadeli seçenekte, yüzde 20’si peşin, kalan tutar ise 5 yıllık sürede ve 5 eşit taksitle, yıllık anapara taksitleri ve her yıl henüz ödenmemiş tutar üzerinden hesap edilecek yıllık faiziyle birlikte yıllık LIBOR 2.5 faiz ödeme imkanı bulunuyor. Bugün geçerli olan LIBOR değerinin dönem boyunca sabit kalacağı varsayımından hareketle, yatırımcının ödeyeceği bedel 6 milyar 550 milyon dolardan yaklaşık 7 milyar 540 milyon dolara kadar çıkıyor. 
     Bu arada, Türk Telekom hisse devri sonrasında, şirketin yaratacağı kardan hissedarlarına vereceği temettü, hisse tutarına göre dağıtılacak. 
     
</TEXT>
</DOC>
