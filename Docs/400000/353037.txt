<DOC>
<DOCNO> 353037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur14.html </URL>
<DATE> 2005/06/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
50 yerinden bıçaklayıp, boğazını kestiler 
</HEADLINE>
<TEXT>

     Soner KOCAER ANTALYA, DHA 

      ANTALYA'da bir restoranda komi olarak çalışan 22 yaşındaki Abdurrahman Gündoğdu, 50 yerinden bıçaklandıktan sonra boğazı kesilerek öldürülmüş halde bulundu. 
     Olay, Haşim İşcan Mahallesi Atatürk Caddesi üzerinde bulunan Şato Restaurant'da yaşandı. Restoranda komi olarak çalışan ve geceleri de burada kalan Abdurrahman Gündoğdu, bu sabah mesaiye gelen arkadaşları tarafından işyerinde 50 yerinden bıçaklanmış ve boğazı kesilmiş halde bulundu. Gündoğdu'nun mesai arkadaşları, arkadaşlarının cesediyle karşılaşınca polisi arayarak, yardım istedi. Olay yerine gelen polis, ilk incelemesinde, öldürülen Gündoğdu'nun kan gölü haline gelen işyerinde katiliyle uzun süre boğuştuğunu belirledi. Olay yerine gelen Cumhuriyet Savcısı'nın incelemesinin ardından Gündoğdu'nun cesedi, otopsi yapılmak üzere Adli Tıp Kurumu'na götürüldü. 
     Kimliği belirlenemeyen katilin, Gündoğdu'yu katlettikten sonra bahçe kapısından çıkıp, duvardan atlayarak olay yerinden kaçtığı tesbit edildi. İlk incelemede, cinayetin dün geceyarısı işlendiği belirlendi. Ayrıca aynı restoranda çalışan ve kimliği açıklanmayan bir gencin iki gündür kayıp olduğu bildirildi. Polis, katil ya da katilleri bulmak için çalışma başlattı. 
     
</TEXT>
</DOC>
