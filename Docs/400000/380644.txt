<DOC>
<DOCNO> 380644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonspo26.html </URL>
<DATE> 2005/09/22/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Hidayet "NBA'de oyandığımız için daha fazla eleştiriliyoruz" 
</HEADLINE>
<TEXT>

     ABD Profesyonel Basketbol Ligi’nde NBA forma giyen, A Milli Basketbol Takımı’nın yıldız oyuncusu Mehmet Okur, Avrupa Şampiyonası’ndan elenmeleri üzerine yapılan eleştirileri yanıtlarken, "Milli takım için her zaman seve seve oynuyoruz, sakatlık riskini göze alarak buraya geliyoruz" dedi. 
     NVT’de canlı yayına katılan Mehmet Okur, burada soruları yanıtladı. Milli takımın soyunma odasında konuşulanların dışarıya nasıl yansıdığını anlamadığını vurgulayan Okur, bazı arkadaşlarının dışarıda akıl veren ağabeyleri olduğunu ve yönlendirildiklerini iddia etti. 
     Bulgaristan maçı sonrası soyunma odasında Basketbol Federasyonu Başkanı Turgay Demirel’in de bulunduğunu ve Tanjevic’in sorusuna yanıt vermemesi gibi bir durumun yaşanmadığını ifade eden Mehmet, "Takım içinde sevgi ve saygı mutlaka olmalı. Biz milli takım için her zaman seve seve oynuyoruz. Sakatlık riskini göze alarak buraya geliyoruz" diye konuştu. 
     
     5 NUMARA DEĞİLİM 
     Mehmet Okur, hiçbir zaman 5 numara olmadığını ve pota altında sıkıntı yaşamak zorunda kaldığını, oyun kurgusu nedeniyle de fazla yorulduğunu söyledi. 
     İlk yarı iyi oynayıp, neden ikinci yarıda kötü olduklarının sorulması gerektiğini kaydeden Okur, herkesin çok yorulduğunu, oysa şampiyona öncesi iki ay boyunca herkesin çok arzulu çalıştığını ifade etti. 
     Milli Takımlar Genel Menajeri Doğan Hakyemez’in, kendileri hakkındaki eleştirilerini "Talihsiz açıklama" olarak gördüğünü belirten Mehmet Okur, genel menajerin kendilerini koruması gerektiğini dile getirdi. 
     Mehmet, eleştirileri hak etmediğini, milli takımda da küskünlük diye bir şeyin olamayacağını vurgularken, "Mirsad varsa ben yokum" diye bir şey söylemesinin söz konusu olamayacağını kaydetti. 
     
     YAYINA TELEFON BAĞLANTISI 
     Canlı yayına telefon bağlantısıyla katılan Milli Takımlar Genel Menajeri Doğan Hakyemez ise ne Mehmet Okur, ne de Kerem Tunçeri hakkında konuştuğunu belirtirken, Mirsad’ın ise özel toplantıların ardından basınla konuştuğunu söyledi. 
     Yayına yine telefonla bağlanan milli oyuncu Hidayet Türkoğlu da Mehmet ve kendisinin, NBA’de oynadıkları için daha çok eleştirildiklerini kaydetti. 
     NBA’de 100’e yakın maç oynadıklarını, ama yine de İstanbul’a gelerek otelde kalmayı göze aldıklarını anlatan Hidayet, "Burada ailemizi göremiyoruz. Önemli değil, çünkü önemli olan milli takımın başarısıdır" dedi. 
     Hidayet, yarın aynı programa katılmak istediğini ve bazı açıklamaları olacağını da sözlerine ekledi. 
     
</TEXT>
</DOC>
