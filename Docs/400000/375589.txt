<DOC>
<DOCNO> 375589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur19.html </URL>
<DATE> 2005/09/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gemlik'teki eyleme katılmak isteyen 40 otobüs İnegöl'de durduruldu 
</HEADLINE>
<TEXT>

     Tutuklu Hükümlü Aileleri Hukuk Dayanışma Dernekleri Federasyonu TUHAD-FED tarafından Bursa'nın Gemlik İlçesi'nde düzenlenmek istenen basın açıklamasına katılmak üzere, Doğu ve Güneydoğu bölgelerinden gelen yaklaşık 40 otobüs ve 20 minibüs, İnegöl'de durduruldu. 
     Alınan bilgiye göre, Bursa-Ankara karayolu Mezitler 3 mevkiinde, Bursa'dan gelen çevik kuvvet ve jandarma ekiplerince otobüslerden indirilen gruplar, üst aramaları yapıldıktan sonra boş bir arazide bekletilmeye başlandı. 
     Törör örgütü elebaşı Abdullah Öcalan lehine slogan atan ve posterler taşıyan kalabalık adına DEHAP Bursa İl Başkanı Murat Avcı ve beraberindekiler, Bursa Emniyet Müdür Yardımcısı Metin Orakoğlu ile görüştü. Orakoğlu, basın açıklamasının izinsiz olduğu gerekçesiyle grubun, Gemlik'e gitmesine izin vermeyeceklerini söyledi. 
     DEHAP Bursa İl Başkanı Murat Avcı ise seyahat özgürlüklerini kullandıklarını öne sürerek, Gemlik'e gitmek istediklerini belirtti. 
     Grubun bekleyişi sürdürürken, bölgede polis panzerlerinin de eşlik ettiği geniş güvenlik önlemleri alındı. 
     
     ŞÜPHELİ ARAÇLARA İZİN YOK 

     Yalova-Orhangazi Karayolu Güney Köyü mevkiinde de önlem alan güvenlik güçleri, şüpheli gördükleri araçların geçişine izin vermiyor. 
     Güney Köyü yakınlarında önlem alan polis ve jandarma ekipleri, İstanbul yönünden gelen tüm araçları durdurarak, kimlik kontrolü ve arama yaptı. 
     Güvenlik güçleri, şüpheli gördükleri 6 otomobil ve 1 minibüsün Gemlik yönüne gidişine izin vermedi. 
     İstanbul'dan saat 13.00'te Mudanya İskelesi'ne yanaşan deniz otobüsünden inen yolcular da aramadan geçirildi. 
     Bursa-Ankara Karayolu'nun İnegöl Kurşunlu mevkii ile Bozüyük arasının trafiğe kapatılmasının ardından, ulaşımın, Bilecik-Yenişehir-Bursa güzergahından sağlanıyor. 
     

     
</TEXT>
</DOC>
