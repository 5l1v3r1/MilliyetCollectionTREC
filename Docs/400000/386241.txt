<DOC>
<DOCNO> 386241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/siyaset/siy01.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol çıkış arıyor 
</HEADLINE>
<TEXT>


DİSK, Bolu'da solun geleceğinin tartışılacağı bir toplantı düzenleyecek. DİSK Başkanı Çelebi, "Toplantının amacı solda sağlıklı, sistematik ve objektif bir tartışma süreci başlatmaktır" dedi 

Tahsin Aksu - İstanbul 


Türkiye Devrimci İşçi Sendikaları Konfederasyonu DİSK , gazeteciler, akademisyenler, araştırmacılar ve siyasetçilerin katılımıyla Bolu'da düzenleyeceği iki günlük toplantıda, Türkiye'nin ve solun geleceğini masaya yatıracak. 
DİSK Başkanı Süleyman Çelebi, girişimin partileşme olarak değerlendirilmemesi gerektiğini belirterek, "Bu toplantının bugüne ve geleceğe ışık tutacağına inanıyoruz" dedi. 
DİSK Genel Merkezi'nde dün basın toplantısı düzenleyen Çelebi, 14-15 Ekim tarihleri arasında Bolu'daki Koru Oteli'nde yapılacak "Türkiye Solunun Genel Durumu ve Geleceği" toplantıyla ilgili şu bilgileri verdi 
"Bu toplantıda dünyada ve Türkiye'deki son gelişmeleri, ekonomide yaşananları, siyasette ve dış politikadaki gelişmeleri ve bütün bunlar ışığında Türkiye'nin ve solun genel durumunu tartışacağız. Bu toplantının amacı solda sağlıklı, sistematik ve objektif bir tartışma süreci başlatmaktır. 
Elbette DİSK bir sendikal örgüttür, kendisini parti yerine koymaz, parti işlevi üstlenmez. DİSK hiçbir zaman partiler üstü sendikacılık da yapmamış, siyasette de soldan yana taraf olmuş bir konfederasyondur. DİSK'in tarihsel ilkeleri, gelenekleri ve kararları, DİSK'e solun bu ülkede güçlenmesi ve iktidar olması için çaba gösterme görevi yüklemektedir." 

'Solda geniş ittifak gerekli' 
Siyasette yeni bir çıkışın zorunlu hale geldiğini kaydeden Çelebi, "Bu çıkışın solda olması, solun iktidar olmasıyla halkın sorunlarına çare bulunması beklentimizdir, talebimizdir. Bu, halkın da talebidir. Sol siyasetteki boşluk her geçen gün kendini daha fazla hissettirmekte, solda duran hiçbir parti topluma iktidar seçeneği sunamadığı gibi güçlü bir siyasal muhalefet de üretememektedir. Bu koşullarda sağın alternatifinin yeniden sağ olması tehlikesi belirmektedir" dedi. 
Sol eksenin yeniden kurulması ve güçlendirilmesi, buradan hareketle de solda en geniş ittifakın sağlanması ihtiyacının en üst düzeyde olduğunu belirten Çelebi, DİSK'in bu sürece katkıda bulunmayı bir sorumluluk olarak gördüğünü söyledi. 
Türkiye'nin izlenen politikalarla umutsuz ve karamsar insanların ülkesi haline geldiğini ileri süren Çelebi, "Bolu'daki toplantı için yaptırdığımız kamuoyu araştırması bunu açıkça ortaya koymaktadır. Araştırma sonuçlarına göre halkın yarıya yakını Türkiye'nin kötüye gittiğini ve geleceğin güven altında olmadığını düşünmektedir. Yine sonuçlara göre mevcut hiçbir siyasi parti umut vermemektedir. Araştırmanın ayrıntılarını 14 Ekim'deki toplantıda sunacağız" dedi. 

Toplantıya katılanlar 

Aydın Engin, Bengi Semerci, Burhan Şenatalar, Bülent Tanla, Can Dündar, Celal Toprak, Derya Sazak, Ece Temelkuran, Erinç Yeldan, Erol Katırcıoğlu, Erol Tuncer, Ersin Salman, Faik Öztrak, Hikmet Çetinkaya, İbrahim Kaboğlu, Kuvvet Lordoğlu, Meryem Koray, Necdet İpekyüz, Oral Çalışlar, Osman Arolat, Rıdvan Akar, Sadun Aren, Tarık Akan, Türkel Minibaş, Turgut Tarhanlı, Yalçın Doğan, Yavuz Baydar, Zekeriya Temizel, Zeki Kılıçaslan. 


</TEXT>
</DOC>
