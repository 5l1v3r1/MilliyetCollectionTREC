<DOC>
<DOCNO> 387750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur33.html </URL>
<DATE> 2005/10/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Belediyenin eğitim bursuna 83 bin başvuru... 
</HEADLINE>
<TEXT>

     İstanbul Büyükşehir Belediyesi’nin bu yıl 37 bin 500 üniversite öğrencisine vereceği karşılıksız burs için 83 bin 157 başvuru yapıldı. 
     AA muhabirinin İstanbul Büyükşehir Belediyesi Sosyal Hizmetler ve Özürlüler Şube Müdürlüğü’nden aldığı bilgiye göre, 23 Eylül 2005 tarihinde internet üzerinden yapılan burs başvuruları, dün gece yarısı sona erdi. Bu süre içinde, 83 bin 157 başvuru alındı. 
     Büyükşehir Belediyesi, 35 bin ön lisans ve lisans öğrencisine 7 ay süreyle ayda 80 YTL, 2 bin yüksek lisans öğrencisine aylık 130 YTL, 500 doktora öğrencisine de aylık 200 YTL eğitim yardımı yapacak. 
     Belediye böylece, 2005-2006 eğitim ve öğretim dönemi boyunca 37 bin 500 öğrenciye toplam 22 milyon 120 bin YTL eğitim yardımında bulunmuş 
     olacak. 
     Sosyal Hizmetler ve Özürlüler Şube Müdürlüğü, bu yıl, burs başvurularında haksızlık olmaması için öğrencilerin doldurdukları formlara ÖSYM gibi kriterler koydu. 
     Her soruyu puanlandırarak en çok ihtiyaç sahibi olandan burs vermeye başlayacak olan müdürlük tarafından belirlenen burs kriterleri şöyle 
     "Anne ve babadan biri vefat etmişse 15 puan, her ikisi birden vefat etmişse 20 puan, baba şehit ise 22 puan. Babanın geliri 400 YTL’den az ise 15 puan, işsiz ise 12 puan, öğrenci evli ise 5 puan, 4’ten fazla kardeşi varsa 15 puan." 
     Büyükşehir Belediyesi, burs kazanan öğrencileri 25 Ekim 2005 tarihinde açıklayacak. İlk taksit ödemesi de 19 Aralık 2005’te başlayacak. 
     Bu yıl ilk kez, ÖSYM tarafından burslu olarak özel vakıf üniversitelerine yerleştirilen öğrencilere de eğitim yardımı yapılacak. 
     Öğrenciler, bu yıl Ziraat Bankası ile yapılan anlaşma çerçevesinde eğitim yardımlarını banka kartlarıyla her ay şubelerden alabilecek. 
     
</TEXT>
</DOC>
