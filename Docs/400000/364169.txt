<DOC>
<DOCNO> 364169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sontur31.html </URL>
<DATE> 2005/07/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Eşinin 'Mısır’ hayali uğruna öldü 
</HEADLINE>
<TEXT>

     Hasan KIRMIZITAŞ, Ökkeş İŞÇİ, Mehmet BULUT GAZİANTEP, DHA 

MISIR’ın tatil cenneti Şarm el Şeyh’de düzenlenen bombalı saldırıda hayatını kaybeden Türk vatandaşı 28 yaşındaki Bilgehan Yalçın’ın Gaziantep’teki ailesi, yasa büründü. İstanbul’da bir ilaç firmasında mümessil olarak çalışan Bilgehan Yalçın’ın ölüm haberinin ulaşmasının ardından Karataş Mahallesi’ndeki evlerini hüzün kaplarken, Yalçın’ın eniştesi 32 yaşındaki Halil Arıca, Bilgehan’ın eşinin en büyük hayali Mısır’ı görmekti, eşinin hayali uğruna öldü'' dedi. 
     Bilgehan Yalçın’ın kısa süre önce Sakarya Üniversitesi Mühendislik Fakültesi’nden yüksek endüstri mühendisi olarak mezun olduğu ve eşi Çağla ile birlikte hem bunu kutlamak hem de eşinin en büyük hayalini gerçekleştirmek için Mısır’a gittikleri öğrenildi. Taziye ziyaretleriyle dolup taşan Bilgehan Yalçın’ın babasının Gaziantep’teki evinde konuşan ablası Berna’nın eşi Halil Arıca, ölen kayınbiraderinin uzun yıllardır İstanbul’da kaldığını ve bu sırada tanıştığı Çağla ile 11 ay önce evlendiğini söyledi. Bilgehan’ın yeni mezun olduğunu ve öğretmen olan eşiyle birlikte Mısır’a bir yıllık birikimlerini harcayarak gittiklerini belirten Halil Arıca, Amcasının düğünü vardı. Kendisi eşinin hayali olan Mısır’a gidecekleri için gelemeyeceğini söyledi. Eşini çok seviyordu ve hem onun hayalini gerçekleştirmek hem de mezuniyetini kutlamak için Mısır’a gitti. Fakat hayalleri uğruna öldü'' dedi. 
     
     GELİNİNİ GÖRMEYE GİTTİ 

     Bilgehan Yalçın’ın emekli öğretmen babası Kemal Yalçın, bombalı saldırıda vücudunun büyük bölümü yanan ve özel bir uçakla Ankara GATA’da tedaviye alınan gelinlerini görmek için Ankara’ya gidip geldiklerini söyledi. Oğullarının ölüm haberiyle şoke olduklarını belirten 5 çocuk babası 55 yaşındaki Yalçın şunları söyledi 
     Kayıp Türkler olduğunu öğrenci büyük bir şok yaşadık. Dışişleri Bakanlığı ve bazı tur şirketlerini arayıp bilgi almak istedik. Sonra gelinimin yaralı olduğunu ve Ankara’ya gönderildiğini öğrenince ben de Ankara’ya gittim. Ankara’da gelinim hastanede tedavi altına alındı, geri dönerken yolda kayıp olan oğlumun öldüğünü öğrendim. Şimdi oğlumun cenazesinin gelmesini bekliyoruz. Bu gece ambulans uçak ile İstanbul’a gelecek oradan da sabah aktarmalı uçak ile Gaziantep’e gelecek biz de burada toprağa vereceğiz. Acımız büyük, bunun tarifi yok.'' Yalçın’ın cenazenin yarın Gaziantep Asri Mezarlığı’nda toprağa verilmesi bekleniyor. 
     
</TEXT>
</DOC>
