<DOC>
<DOCNO> 352406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/magazin/amag.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen, Beyaz'a tarih verdi ama... 
</HEADLINE>
<TEXT>


Ajda Pekkan'ın programına katılan Sezen Aksu, bir yıldır kendisini şovuna davet eden Beyaz'ın teklifini kabul etti ancak yanlış güne randevu verdi 

İlknur Gülmez 

Kanal D ekranları önceki gece pop müziğin divalarının şovuna tanık oldu. Sezen Aksu, yıllardır televizyon şovlarına konuk olmama kuralını '30 yıllık arkadaşı' Ajda Pekkan'ın programı için bozdu. 
Aksu, Murathan Mungan'ın da kısa süre katıldığı canlı yayında Pekkan'la şarkı söyleyip göbek attı tüm özel sorulara da açıklıkla yanıt verdi. Şehrazat, Emel Sayın, Sertab Erener, Nükhet Duru ve Beyazıt Öztürk de telefonla programa katıldı. 
Öztürk, "Sezen Hanım için bir yıldır kampanya düzenliyorum ama programıma katılmadı. Şimdi anladım ki Sezen Aksu'nun gelmesi için 30 yıllık dostluğumuzun olması gerekiyormuş" dedi ve teklifini bir kez daha yeniledi. 

Tam tatile girecekken 
Aksu, bunun üzerine 'Beyaz Show'a programın olmadığı 23 Haziran'da katılma sözü verdi. Ancak Öztürk, 17 Haziran'daki son canlı yayınının ardından yaz tatiline çıkmayı planlıyordu. Şimdi Aksu 24 Haziran Cuma günü canlı yayını kabul ederse, 'Beyaz Show'un yaz tatiline girme tarihi bir hafta ertelenecek. Yoksa program banttan yapılmayacak. 



</TEXT>
</DOC>
