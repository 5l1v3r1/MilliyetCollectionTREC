<DOC>
<DOCNO> 383413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonyas05.html </URL>
<DATE> 2005/10/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Güzelleşmek için 45 dakika güneşin altında bekliyorlar 
</HEADLINE>
<TEXT>

     Muğla'nın Ortaca İlçesi'ne bağlı Dalyan Beldesi'ndeki çamur banyoları, turistlerden yoğun ilgi görüyor. 
     Kaunos Antik Kenti, Kaya Mezarları ve caretta caretta kaplumbağalarıyla ünlü Dalyan'da, günde 600 yerli ve yabancı turistin geldiği çamur banyolarında, ziyaretçiler, çamur banyosuna girdikten sonra vücutlarındaki çamurun kuruması ve ciltlerinin gerilmesi için yaklaşık 45 dakika güneşin altında bekliyor. 
     Daha sonra duş alan turistler, kendilerine ikram edilen yayık ayranını içiyor. 
     Çamur banyosuna özellikle yabancı turistlerin yoğun ilgi gösterdiğini ifade eden çamur banyosu işletmecisi Hasan Hüseyin Özgür, çamur banyolarında 2 havuz ile duş, kafe, dinlenme, tuvalet ve soyunma odaları gibi üniteler yer aldığını söyledi. 
     Özgür, tesiste turistlerin içinde çamur bulunan havuzlara girerek vücutlarını çamurla kapladıklarını ve vücutlarına sürdükleri çamurla yaklaşık 45 dakika güneşin altında beklediklerini ifade etti. 
     Kuruyan çamurun deriyi gerdiğini ve gözenekleri temizlediğini belirten Özgür, ''Duşlarda çamur temizlendikten sonra kaplıca havuzuna giriliyor. Burada 30 dakika kalmak yararlı oluyor'' dedi. 
     Özgür, klorür, sodyum, hidrojensülfür, florür ve radyoaktif radon gazı içeren 39 derece sıcaklıktaki kükürtlü sularla oluşturulan çamur banyolarının romatizma, siyatik, kireçlenme, cilt hastalıkları, mantar, basur, mayasıl, kaşıntı, kadın hastalıkları, damar sertliği, tansiyon, böbrek taşı gibi çeşitli hastalıklara iyi geldiğini ifade etti. 
     Çamur banyolarına gelen turistlere en iyi hizmeti sunarak Türk konukseverliğini gösterdiklerini belirten Özgür, şöyle konuştu 
     ''Çamur banyolarına ilk yıllarda daha çok İngiliz, Alman ve Avustralyalı turistler ilgi gösteriyordu. İlerleyen yıllarda İtalya ve Fransa'dan tatilciler bölgeye gelmeye başladı. Ancak son 5 yıldan bu yana Rusya, Hırvatistan, Çek Cumhuriyeti, Makedonya gibi ülkelerin vatandaşları da bölgeye geliyor. Bu da Dalyan Beldesi'ndeki çamur banyolarının tüm dünyaca tanındığının göstergesidir.'' 
     
     ÇAMUR BANYOSU, ÜNLÜLERİN DE İLGİ ODAĞI 

     Her yıl binlerce turistin uğrak yeri olan Dalyan'daki çamur banyolarına siyasetçilerden ünlü sanatçılara kadar pek çok kişinin şifa bulmak için geldiğini kaydeden Özgür, şunları söyledi 
     ''İngiltere Kraliçesi'nin kız kardeşi Prenses Margareth, Prenses Anne, basın imparatoru olarak bilinen Robert Maxwell, Suudi Arabistan Kralı Fahd'ın yeğeni ve damadı Genelkurmay Başkanı Prens Halit Bin Abdullah, İspanya Prensi Felipe De Carlos ile eşi Prenses Alexia, sinema oyuncuları Dustin Hoffman ve Jack Nicholson, şarkıcılar Sting ve David Bowie, Fransa eski Cumhurbaşkanı Truoudu, İsmailiye mezhebi lideri Kerim Ağa Han, UEFA Başkanı Johansen, Ürdün Prensi Hasan'ın eşi Sarvath ile kızları ve damadı, Meksikalı tekila kralı Antonio Simon Perez, çamur banyolarına gelen ünlü isimler arasında yer alıyor.'' Amerikalı yazar Barbara Ashley'nin hazırladığı ''Seyahat ve Gezi'' isimli kitapta Dalyan çamur banyolarına yer verileceğini belirten Özgür, böylelikle çamur banyolarının daha iyi tanıtılacağını sözlerine ekledi. 

     
</TEXT>
</DOC>
