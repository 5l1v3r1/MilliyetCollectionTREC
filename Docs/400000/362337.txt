<DOC>
<DOCNO> 362337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun09.html </URL>
<DATE> 2005/07/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Vietnam'da ABD kuvvetlerinin komutanı General Westmoreland öldü 
</HEADLINE>
<TEXT>

     ABD’nin tarihte kaybettiği tek savaş olan Vietnam Savaşı’nda 1965-1968 yılları arasında Amerikan askerlerinin komutanlığını yapan General William Westmoreland öldü. 
     Amerikalı generalin oğlu James Ripley Westmoreland, babasının yıllardır eşiyle birlikte yaşadığı Charleston’daki Bishop Gadsden huzurevinde dün gece 91 yaşında eceliyle hayata veda ettiğini açıkladı. 
     2. Dünya Savaşı sırasında Kuzey Afrika ile Avrupa’da görev yapan 
     ve 30 yaşında albaylık rütbesine yükselen William Westmoreland, Kore Savaşı’nda tuğgeneralliğe yükseltilmişti. Daha sonra West Point’teki Amerikan Askeri Akademisi komutanı olan General William Westmoreland, ABD’nin Güneydoğu Asya’da girdiği savaşı kaybetmediği iddiasında bulunmuştu. Vietnam Savaşı ile ilgili olarak "Ülkemizin, Güney Vietnam’a verdiği taahhüdü yerine getiremediğini söylemek daha doğru olur" diyen Westmoreland, 1982 yılı kasım ayında Washington’da binlerce gaziyle birlikte Vietnam Savaşı anısına bir yürüyüş düzenlemişti. General William Westmoreland, 1982 yılında "The Uncounted Enemy A Vietnam Deception" Önemsenmeyen Düşman Vietnam Yalanı adlı belgeseli yayınlayan CBS televizyonuna, belgeselde ABD Başkanı Lyndon B. Johnson ve kamuoyunu, Vietnam’daki düşman askerinin gücü konusunda aldattığı ima edildiği gerekçesiyle 120 milyon dolarlık tazminat davası açmıştı. Dava, 18 hafta süren duruşmalardan sonra jüriye gitmeden hemen önce sonuca bağlanmıştı. 
     
     VİETNAM SAVAŞI 

     ABD, Vietnam Savaşı’nda 1965-1973 bu ülkeye 3 milyondan fazla asker gönderdi. Bunların 543 bini savaşın en zorlu günlerinde cephedeydi. Amerikan ordusu, toplam 58 bin 235 kayıp verdi. 1968 ve 1969 yıllarında ayda ortalama 3 bin Amerikan askeri öldü. 
     ABD’nin Vietnam’daki varlığı, ABD tarihi bakımından olduğu kadar, savaş sonrası uluslararası ilişkilerin gelişmesi açısından da önemli sonuçlara neden oldu. 
     Vietnam Savaşı sırasında ABD kamuoyunda büyük bir savaş karşıtı hareket başladı. Vietnam sendromu, hem savaşa gidenler hem de halk tarafından yıllarca atlatılamadı. 
     
</TEXT>
</DOC>
