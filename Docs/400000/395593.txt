<DOC>
<DOCNO> 395593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas11.html </URL>
<DATE> 2005/11/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mevlana çizgi filmi gösterime hazır 
</HEADLINE>
<TEXT>

     Yaklaşık 400 bin YTL’ye mal olan Mevlana çizgi filminin dublaj ve film müziği gibi tüm ayrıntılarının tamamlandığı, kopyalarının da kısa süre içinde hazırlanacağı bildirildi. 
     Konya Büyükşehir Belediye Başkanı Tahir Akyürek, AA muhabirine yaptığı açıklamada, Mevlana’yı çocuklara tanıtma amacıyla yaklaşık 6 ay önce çalışmalarına başlanan çizgi filmin tamamlandığını söyledi. 
     Çizgi filmde küçük de olsa gerçeğe aykırı bir husus olmaması için Selçuk Üniversitesi Mevlana Araştırma ve Uygulama Merkezi Müdürü Yrd. 
     Doç. Dr. Nuri Şimşekler’den danışmanlık hizmeti aldıklarını vurgulayan Akyürek, çizgi film ile Türkiye ve yurtdışında milyonlarca çocuğa Mevlana’yı daha iyi tanıtma imkanı bulacaklarını bildirdi. 
     Sadece çocuklar değil, gençler ve büyüklerin bile ilgiyle izleyeceği profesyonelce hazırlanan filmin yaklaşık 400 bin YTL’ye mal olduğunu vurgulayan Akyürek, şunları kaydetti 
     "Tamamen uzman bir ekip tarafından hazırlanan filmin dublaj ve film müziği gibi tüm ayrıntıları tamamlandı. Ülke genelinde gösterileceği için kopyaları hazırlanmaya başlanacak. Mevlana’yı Anma Törenleri’nin ilk günü olan 7 Aralık’ta Mevlana Kültür Merkezi’nde galası yapılacak çizgi film, 11 gün boyunca 15 büyük şehirde gösterime girerek, binlerce çocukla buluşacak. Daha sonra film, ülkenin bütün illerinde sinemalarda gösterime girecek. Mevlana’nın hayatının anlatıldığı çizgi film, yaklaşık 70 dakika olacak." 
     
     MEVLANA ÇOK FARKLI KARŞIMIZA ÇIKACAK 
     Akyürek, çizgi film gösterime girdiğinde genç yaşlı herkesin Mevlana’yı görünce şaşıracağını belirterek, "Çizgi film için Mevlana tiplemesinde kitaplardan yararlandık. Gerçek verilere dayanarak Mevlana’nın çizimi yapıldı. Herkesin hafif şişman, uzun sakallı oturmuş şekilde tanıdığı Mevlana çok farklı karşımıza çıkacak. 
     Oluşturulan tiplemede Mevlana, ince ve kısa sakallı olarak ortaya çıktı" dedi. 
     Filme şimdiden yurtdışından talep geldiğini, çok yakında birçok ülkede de gösterime gireceğini ifade eden Akyürek, "Biz 52 haftalık çizgi dizi hazırlamayı da planlıyoruz. Her hafta yaklaşık 30 dakikalık yayınlanacak bir Mevlana Çizgi Dizisi ile sadece Türkiye değil dünyanın birçok ülkesinde çocuklara Mevlana’yı tanıtmayı amaçlıyoruz. 
     Bu çalışmaların tamamı turizm olarak bize geri dönecek" diye konuştu. 
     
</TEXT>
</DOC>
