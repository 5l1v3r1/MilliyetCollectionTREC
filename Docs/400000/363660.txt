<DOC>
<DOCNO> 363660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sonsiy01.html </URL>
<DATE> 2005/07/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erdoğan'dan 'PKK'ya açık destek' suçlaması 
</HEADLINE>
<TEXT>

     
     Osman Sert CNN TÜRK 


     Başbakan Recep Tayyip Erdoğan, bir İskandinav ülkesindeki bir siyasi partinin terör örgütü PKK'ya açıktan mali destek verdiğini söyledi. 
     Başbakan Erdoğan, Moğolistan ziyaretinden dönüşte yaptığı açıklamalarda PKK'ya yabancı ülkelerden verilen destekten duyduğu rahatsızlığı dile getirdi. 
     Üstü kapalı adres de gösteren Erdoğan, "İskandinav ülkelerinden birinde bir siyasi parti, Türkiye'deki terör örgütünün uzantılarını orada parasal olarak destekliyor" dedi. 
     Söz konusu ülkenin neresi olduğunu söylemeyen Erdoğan, şikayeti adını vermediği ülkenin başbakanına ilettiğini kaydetti. 
     Erdoğan Avrupa'nın kuzeyindeki dört İskandinav ülkesi Norveç, Danimarka, İsveç ve Finlandiya'dan son olarak geçtiğimiz nisan ayında Norveç'e gitmiş, burada Norveç Başbakanı Kjell Magne Bondevik ile görüşmüştü. Bu nedenle Başbakan'ın açıklaması akıllara ilk olarak Norveç'i getirdi. 
     Dört İstandinav ülkesi de fikir özgürlüğü konusundaki esnek yapıları nedeniyle PKK yanlısı derneklerin faaliyetine izin veriyorlar. 
     
     Norveç 
     Norveç, Türkiye'nin tüm itirazlarına rağmen PKK'nın siyasi kolu olan ERNK'nın Eniya Rızgariya Netawiya Kürdistan - Kürdistan Ulusal Kurtuluş Cephesi 1999 yılında büro açmasına izin verdi. Terör örgütü üyeleri Norveç'teki Türklerden para topluyor, PKKlıların sığınma taleplerine olumlu cevap veriliyor. 
     
     Finlandiya 
     Fin-Kürt Dostluk Derneği, Kürt Enformasyon Merkezi gibi kuruluşlarla PKK uzantısı dernekler faaliyetlerine devam ediyor. PKK sempatizanları 'bağış' adı altında para topluyor. Türk makamları, itirazlara rağmen Finlandiya'nın işbirliği konusunda gerekli hassasiyeti göstermediğini söylüyorlar. 
     
     İsveç 
     PKK'nın 'terör örgütü' olduğunu kabul eden İsveç, ERNK başka olmak üzere örgüt uzantılı faaliyetlere izin veriyor, burada da örgüt için para toplanıyor. 40'ın üzerinde Kürt derneği, 'İsveç Kürt Dernekleri Federasyonu' adı altında faaliyet gösteriyor. 
     
     Danimarka 
     1995'te ERNK'nın ofis açmasına izin veren Danimarka, Fransa'nın yayın lisansını iptal ettiği Med-TV'nin devamı olan Roj TV'ye de kapılarını açtı. 
     11 eylül sonrasında teröre karşı işbirliği çağrıları ve Birleşmiş Millet Güvenlik Konseyi'nin terörle mücadele konusunda aldığı kararlar İskandinav ülkeleri ile Türkiye'nin terör bakışını birbirine yaklaştırdı. 
     Ancak Dışişleri Bakanlığı yetkililerine göre, özellikle PKK'ya karşı mücadelede hala daha yapılacak çok iş var. 
     
     Avrupa yapılanmasına takip 
     CNN TÜRK muhabiri Kemal Yurteri'nin haberine göre, Türkiye başta PKK olmak üzere terör örgütlerinin Avrupa'daki örgütlenmesini yeniden incelemeye aldı. İstihbarat birimleri tarafından hazırlanan raporun PKK başlığı çarpıcı detaylar içeriyor. 
     İstihbarat birimlerinin yaptığı çalışmada, örgütün Avrupa ülkelerinde federasyonlar, dernekler ve birlikler vasıtasıyla teşkilatlandığı ve örgüte sempatizan kazandırdığı belirlendi. 
     Çalışmada, PKK'nın öncelikle Almanya, İngiltere ve Belçika'da ciddi yapılanma içinde olduğuna dikkat çekildi. 
     Raporda, PKK'nın Avrupa yapılanması detaylı olarak anlatılıyor, örgüte ait bürolar, yayın evleri, yayın kuruluşları ve sempatizan sayısı belirtiliyor. 
     
     Almanya ilk sırada 
     PKK'nın Avrupa listesinde ilk sırayı Almanya alıyor. Örgütün, Almanya'da 189 dernek, federasyon ve kulüp gibi oluşum ve Almanya Kürt Dernekleri Federasyonu çatısı altında çok sayıda büro ile 13 dergisi bulunuyor. 
     Raporda, örgütün Avrupaülkelerindeki yapılanması sayesinde başta uyuşturucu ve insan kaçakçılığı olmak üzere ciddi gelir sağladığı ve bu gelirle de Kuzey Irak ve Türkiye'deki kamplardaki elemanlarına silah gibi lojistik destek aktarıldığı belirtildi. 
     
     Raporda, örgütün diğer Avrupa ülkelerindeki teşkilat yapısı ise şöyle aktarılıyor 
     Avusturya 9 dernek. 
     Belçika KONKURD Avrupa Kürt Dernekleri Konfederasyonu çatısında 9 federasyon 11 dernek, 2 spor kulübü. 
     Fransa 11 dernek. 
     Hollanda 11 dernek, 4 birlik 1 komite, Heerburg'da eğitim merkezi. 
     İngiltere 9 dernek, 1 komite. 
     İsviçre 20 dernek 5 birlik. 
     İtalya 3 dernek, 2 büro. 
     Yunanistan 10 kuruluş. 
     İspanya 3 dernek. 
     Çalışmada, örgütün insan hakları gibi gerekçelerle gördüğü destek sayesinde, Türkiye'deki eylemlerini finanse edebildiği, militanlara ideolojik eğitim verdiği, basın yayın organlarıyla çok yönlü proganga yapabildiği ifade edildi, "örgütün Türkiye'deki çalışmalarını kontrol edilebilir seviyeye gelmesine karşın yurtdışı destekle ayakta kalmayı başarıyor" denildi. 
     
</TEXT>
</DOC>
