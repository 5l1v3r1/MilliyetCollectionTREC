<DOC>
<DOCNO> 364652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun40.html </URL>
<DATE> 2005/07/27/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Londra'da iki eve baskın... Bombacılardan biri yakalandı mı 
</HEADLINE>
<TEXT>

     İngiltere'de başkent Londra'da 21 temmuzda düzenlenen saldırılarla ilgili olarak bu sabah tutuklanan dört kişiden birinin aranan bombacılardan Yasin Hasan Ömer olduğu öne sürüldü. 
     İngiliz SKY televizyonu, Birmingham kentinde tutuklanan dört kişiden birinin, Somali doğumlu Yasin Hasan Ömer adlı zanlı olduğunu duyurdu. İngiliz polisi, konuyla ilgili herhangi bir açıklama yapmadı. 
     Londra yakınlarındaki Luton havaalanında da, Fransa'nın Nimes kentine gitmeye hazırlanan bir kişi gözaltına alındı. 
     Havaalanındaki operasyon sırasında güvenlik alarmı verildi ve bir süre uçaklar başka havaalanlarına yönlendirildi. Şüphelinin yakalanmasının ardından güvenlik alarmı kaldırıldı. 
     Operasyonlar çerçevesinde Londra'da iki eve daha baskın düzenledi. Zanlılardan birinin yanında bulunan şüpheli bir paket de incelemeye alındı. 
     Saldırganların kullandığı sanılan bir arabaya da ulaşıldı. 
     İngiliz Daily Telegraph gazetesi ise, bir otobüse bomba yerleştirdiği şüphesiyle aranan Muhtar Said İbrahim'in, 1996 yılında hırsızlık suçundan beş yıl hapis cezasına çarptırıldığını belirtti. 
     Haberde, şüphelinin cezaevinde olduğu süre içinde, İngiliz adalet sistemi karşıtı duygular geliştirdiği ileri sürüldü. 
     
     Şu ana kadar sekiz kişi tutuklandı 

     Operasyonlar kapsamında şu ana kadar tutuklananların sayısı ise Luton havaalanında tutuklanan kişiyle birlikte sekize çıktı. 
     Londra polisi 21 temmuzda üç ayrı metro istasyonu ile bir otobüse saldırı girişiminde bulunan dört eylemcinin güvenlik kameralarına yansıyan görüntülerini ertesi gün basına dağıtmıştı. 
     Aynı günün gecesi polis, Birmingham kentinde bir kişiyi tutuklamıştı. 
     Ertesi sabah da bir başka kişi Stockwell'de tutuklanmıştı. 24 temmuz akşamı da üçüncü şüpheli Londra'nın güneyinde tutuklandı. 
     
     Polis, operasyonları artırdı 

     Londra'da saldırıların arkasındaki intihar eylemcilerini bulmak için başlatılan insan avı ise sürüyor. 
     Polis 27 yaşındaki Muhtar Said İbrahim ve SKY televizyonunun bu sabahki operasyonda yakalandığını öne sürdüğü 24 yaşındaki Yasin Hasan Ömer hakkında bilgi topluyor. 
     Zanlıların devletten aldıkları yardımla geçindikleri de ortaya çıktı. İbrahim ve Ömer'in kuzey Londra'daki bir belediye binasında aynı daireyi paylaştıkları ve yıllardır devletten aldıkları maddi yardımların binlerce sterlini bulduğu öne sürüldü. 
     
</TEXT>
</DOC>
