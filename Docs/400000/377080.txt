<DOC>
<DOCNO> 377080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonsiy07.html </URL>
<DATE> 2005/09/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
3 Ekim öncesi sivil toplum örgütleri ile iç zirve 
</HEADLINE>
<TEXT>

     Ece Ertem cnnturk 

Sivil toplum örgütleri ile biraraya gelen hükümet, ''Türkiye ile ilgili önyargılardan kaynaklanan olumsuz bakış açısının giderilmesi öncelikli hedefimizdir'' mesajı verdi. 
     Başmüzakereci Ali Babacan'ın evsahipliğinde yapılan ve sivil toplum örgütleriyle Avrupa Birliği sürecinin değerlendirildiği toplantıda öne çıkan mesajlar şöyle 
     Başmüzakereci Ali Babacan "Türkiye ile ilgili olumsuz algılamalar giderilecek" Dışişleri Bakanı Abdullah Gül "Atılmış olan imzalar, verilmiş olan kararlar en son kararlardır. AB organlarının atılmış olan imzalar doğrultusunda hareket edeceğine inanıyorum" Başbakan Recep Tayyip Erdoğan "Demokratik ortam için reformlarımız devam ediyor" 
     
     Başmüzakereci Ali Babacan 

     "Türkiye olarak 3 ekimde müzakarelerin başlaması için gereken tüm yükümlülüklerimizi yerine getirdik" diyen Devlet Bakanı ve başmüzakereci Ali Babacan, "Türkiye tarama sürecine tam olarak hazırlıklı ve donanımlıdır. Ancak bu süreç zor ve çetin geçecektir" diye konuştu. 
     Ali Babacan, "Fransa ve Hollanda'da yapılan referandumlardan sonra, kamuoyu desteği olmadan AB'de bazı adımların atılmasının daha güç olacağı ortaya çıkmıştır" dedi. Babacan, Avrupa'da Türkiye'ye yönelik olumsuz algılamaların giderilmesinin öncelikli hedefleri olduğunun da altını çizdi. 
     Müzakerelerin 35 konu başlığı altında yürüteceğini belirten başmüzakereci, "her alanda köklü değişimi gerçekleştirmek zorundayız. Müzakerelerin başında tarama süreci yapılacak. Kendi mevzuatımız nerede, AB müktesebatı nerede. Adeta bunun fotoğrafı çekilecek" dedi. 
     Babacan, müzakere sürecinin sivil toplum örgütlerinin desteği olmaksızın gerçekleştirilemeyeceğini ifade ederek, "AB projesi bir Türkiye projesidir ve ülkemizde büyük bir kesim bu projeye destek vermektedir" şeklinde konuştu. 
     
     Dışişleri Bakanı Abdullah Gül 

     Dışişleri Bakanı ve Başbakan Yardımcısı Abdullah Gül, Türkiye’nin AB ile müzakerelere başlayacağı 3 Ekim’e az zaman kaldığını hatırlatarak, bu kritik süreci herkesin en iyi şekilde yönetmesi gerektiğini söyledi. 
     Gül, Devlet Konukevi’nde yapılan, Başbakan Recep Tayyip Erdoğan, Devlet Bakanı ve Başmüzakereci Ali Babacan ile sivil toplum örgütleri temsilcilerinin katıldığı "Sivil Toplum Zirvesi"nin açılışında yaptığı konuşmada, müzakerelerin başlamasına bir aydan daha az zaman kaldığını belirterek, böyle bir toplantının çok önemli olduğunu ifade etti. 
     Müzakerelerin 3 Ekim’de başlayacağını söyleyen Gül, bu kararın 17 Aralık 2004 tarihinde verildiğini belirtti ve şunları kaydetti 
     "17 Aralık 2004 tarihinde Türkiye ile tam üyelik müzakerelerine başlama kararını veren liderler, bugün yine kendi makamlarında, ülkelerinin, hükümetlerinin başında. Dolayısıyla AB’nin önemli kararlarını alıyorlar. Atılmış olan imzalar, verilmiş olan kararlar eski kararlar değildir, en son kararlardır. Bu doğrultuda AB organlarının, kurumlarının hareket edeceğine inanıyorum. Şüphesiz ki bu kritik süreci hepimizin çok iyi yönetmesi gerekmektedir gerek Türkiye olarak bizim, gerekse AB olarak, bütün AB’den sorumlu olan herkesin..." Türkiye’nin bütün şartları ve üzerine düşen sorumlulukları yerine getirdiğini, dolayısıyla herhangi bir engelin çıkmaması gerektiğini ümit ettiğini söyleyen Gül, 17 Aralık’ta AB’nin Türkiye’den iki beklentisi olduğunu, Türkiye’nin her ikisini de gerçekleştirdiğini söyledi. 
     Gül, çıkarılması beklenen 6 kanunun çıkarılarak uygulanmakta olduğunu, Gümrük Birliği’ni bütün yeni üyelere şamil kılmak olan ikinci şartın da yerine getirildiğini belirtti. 
     Dışişleri Bakanı Gül, şöyle devam etti 
     "Türkiye, bütün sorumluluklarını yerine getirdi. Şüphesiz ki Türkiye, çıkardığı kanunları, altına imza attığı uluslararası anlaşmaların hepsini dürüstlük ve samimiyetle uygulamaya başlamıştır. 
     Burada en önemli olan nokta şudur 17 Aralık’ta karar alınırken Kopenhag Siyasi Kriterleri’nin Türkiye’de uygulanıp uygulanmadığına bakıldı. Tek şart buydu. Bu şartı yerine getirmek için Türkiye çok köklü adımlar attı. Bütün dünyanın adeta sessiz devrim dediği demokratikleşme paketlerini gerçekleştirdi." Bu sürecin sivil toplum örgütlerinin büyük desteğiyle gerçekleştiğini ifade eden Gül, "Bu demokratik değişim, Türkiye’de demokrasinin derinleşmesi, genişletilmesi, yaygınlaştırılması, şüphesiz ki hükümetin kararlı tutumu, ama sizlerin de desteğiyle oldu. 
     Bunu her zaman takdir ettik ve iş muhakkak bundan sonra devam edecektir" dedi. 
     Ankara kriterlerinin Türk halkı için yapıldığını kaydeden Gül, "Keşke önceden AB bağlantısı yokken yapılmış olsaydı. Bunlar daha da derinleştirilerek geliştirilecektir ve uygulamalarında herhangi aksaklık olmayacaktır" diye konuştu. 
     İnsan hakları, demokrasi ve serbest piyasa ekonomisinin sadece AB’nin değil, bugünkü modern dünyanın değerleri olduğunu ifade eden Gül, bunların Türkiye’nin de değerleri olduğunu, ancak bunlarla bir ülkenin güçlü hale geleceğini kaydetti. 
     Hükümetin özellikle insan hakları boyutuna önem verdiğini belirten Gül, demokrasinin derinleşmesi çerçevesinde sivil toplum örgütlerine büyük ihtiyaç bulunduğunu kaydetti. Bundan sonra da işbirliği içinde çalışılacağını söyleyen Gül, müzakere süreci başladıktan sonra da sivil toplum örgütlerini yanlarında görmek istediklerini belirtti. 
     Bundan sonraki çalışmaların şeklinin değişebileceğini ifade eden Gül, Türkiye içinde yapılacak çalışmalar bulunduğu gibi, Türkiye dışında da yapılacak çalışmalar olacağını söyledi. Gül, özellikle AB ülkelerinin kamuoylarını hazırlamak, Türkiye’yi çok daha iyi tanıtma yönünde elbirliğiyle yapılacak çalışmalar olacağını sözlerine ekledi. 
     
     Başbakan Recep Tayyip Erdoğan 

     Başbakan Recep Tayyip Erdoğan, "uzlaşma ve diyalog ortamını çekemeyenler, kıskananlar ya da istismar etmek isteyenler olabileceğini" belirterek, "Bunlara bugüne kadar izin vermedik, bundan sonra da izin vermeyeceğiz" dedi. 
     Erdoğan, Devlet Konukevi’nde düzenlenen "Avrupa Birliği" konulu "Sivil Toplum Zirvesi"ne katıldı. 
     Başbakan Erdoğan, zirvenin açılışında yaptığı konuşmada, 3 Ekim müzakereleri öncesinde toplantının tarihi bir önem taşıdığını söyledi. 
     Türkiye’nin, geride bırakılan 3 yıl boyunca ekonomi, siyaset, dış politika ve sosyal yaşam başta olmak üzere her alanda köklü bir değişimi yaşadığını kaydeden Erdoğan, zaman geçtikçe bu 3 yılın günlük hayattaki etkinliğinin çok daha yakından hissedileceğini ifade etti. 
     Zorlu bir uygulama sürecinin içinde olduklarını belirten Erdoğan, enflasyonun tek haneli rakamlara indirildiğini, Türk lirasından 6 sıfırın atıldığını, büyüme oranlarında ve ihracatta rekorların gerçekleştirildiğini anlattı. Erdoğan, şöyle devam etti 
     "Siyasete yeni bir anlayış getirdik. Popülizme, oy avcılığına, istismara prim verilmemiştir. Demokratikleşme ve insan hakları konusunda cesur ve rahatlatıcı düzenlemeler bu dönemde gerçekleştirilmiştir. Dış politikada tarihi adımlar atılmış ve atılmaya devam edecektir. Son dönemde Türkiye daha önce hiçbir dönemde olmadığı kadar sözü dinlenen ve itibarlı bir ülke olmuştur. 
     Şimdi bu tarihi dönüm noktalarına 3 Ekim 2005’te inşallah bir yenisini daha ekleyeceğiz. AB ile tam üyelik için müzakerelere başlayacağız. Ülkemizde tam anlamıyla demokratik bir ortam oluşturmaya, milletimizin huzur ve güvenini teminat altına almaya yönelik reformlarımızı uygulama alanında ilerletmeye devam edeceğiz. 
     Pekçok kişinin ’sessiz devrim’ dediği reformları kararlılıkla uygulama gayreti içindeyiz. 3 Ekim müzakere tarihi ile birlikte bu uygulamalar daha da ivme kazanacak, ülkemizin, milletimizin bu noktadaki standartları çok daha yükselmiş olacaktır." Müzakerelerin başlamasının Türkiye’nin hedeflerine ulaşmasında daha büyük katkı sağlayacağını ifade eden Başbakan Erdoğan, reformların da pekiştirileceğini dile getirdi. 
     Erdoğan, hükümet olarak attıkları adımları ilgili kuruluşların tam mutabakatı ile gerçekleştirmeye özen gösterdiklerini anlatarak, eksikler olabileceğini ifade etti. Erdoğan, "Bu millet her ne çektiyse tepeden inme politikalardan, dayatmalardan, oldu-bittilerden çekti. Halktan kopuk, milletin hedeflerinden kopuk, millete rağmen üretilen politikalar, Türkiye’yi hep hak ettiği yerin arkasında kalmaya mahkum etmiştir" diye konuştu. 
     Hükümetin hiçbir zaman halka rağmen bir şeyler yapma amacında olmadığını vurgulayan Erdoğan, yakalanan uzlaşma ve diyalog ortamının barışın, huzurun, demokrasinin ve insan haklarının tam olarak yerleşmesi için Türkiye’ye tarihinde görülmemiş imkanlar sunduğunu ifade etti. 
     Erdoğan, şunları kaydetti 
     "Geçmişi özleyenler olabilir. Dayatmaları, emrivakileri, oldu-bittileri arzulayanlar olabilir. Bunun yanında bu uzlaşma ve diyalog ortamını çekemeyenler, kıskananlar olabilir ya da istismar etmek isteyenler olabilir. Bunlara bugüne kadar izin vermedik. Bundan sonra da vermeyeceğiz. Asıl hedefimiz, özgürlükleri olabildiğince genişletmenin gayreti içerisinde olmaktır. Ne güvenlik adına özgürlüklerden taviz verdik, ne de özgürlükler adına güvenliğimizi şu ana kadar ihmal ettik. 
     Biz halkımızın özgür, demokratik müreffeh bir Türkiye özlemini icraata geçirmek için işbaşındayız. Bunu da özgürlüklerle güvenlik arasında ideal dengeyi kurarak başarmaktan başka bir yol göremiyoruz. 
     Bunu istismar edip de başkasının özgürlük alanına müdahale edilmeye kalkışılırsa kusura bakmasınlar o zaman da üzerimize düşen görevi sonuna kadar yapmak durumundayız. Bu uzlaşma ortamını, bu diyalog ortamını, bu ortak hedeflerde kenetlenme ortamını kim bozmaya kalkarsa şüphesiz ki, gerekli cevabı vermek durumundayız. 3 Ekim AB müzakere sürecinin yürütülmesinde de temel yaklaşımımız, anlayışımız bu olacaktır." Sivil toplum kavramının Türkiye için yeni bir kavram olmadığını belirten Erdoğan, Ahilik teşkilatı ve vakıflar örneklerini verdi. 
     Geçmişte yapılan bu uygulamaların tüm dünyaya örnek olduğunu anlatan Erdoğan, önümüzdeki dönemde vakıf yasasını çıkaracaklarını ve vakıfların sorunlarını büyük ölçüde gidereceklerini kaydetti. 
     AB müzakare sürecinde sivil toplum kuruluşlarının katkısının önemine de değinen Başbakan Erdoğan, "Eğer sivil toplum desteği ve katkısı olmazsa müzakere süreci aksak kalacak, topal ilerleyecektir" dedi. 
     Erdoğan, konuşmasının sonunda, AB sürecindeki katkılarından dolayı sivil toplum kuruluşlarına teşekkür etti. 
     Devlet Konukevi’nde gerçekleştirilen zirveye, Başbakan Erdoğan’ın yanı sıra Dışişleri Bakanı ve Başbakan Yardımcısı Abdullah Gül, Devlet Bakanı ve Baş müzakereci Ali Babacan, Başbakan Erdoğan’ın Dış Politika Danışmanı ve İstanbul milletvekili Egemen Bağış, Siyasi Danışmanı ve Adana Milletvekili Ömer Çelik, başdanışmanları Akif Beki ve Yalçın Akdoğan ile bürokratlar ve 50 sivil toplum kuruluşunun temsilcileri katıldı. 
     Sivil Toplum Zirvesi, Erdoğan’ın konuşmasının ardından basına kapalı olarak devam ediyor. 
     
</TEXT>
</DOC>
