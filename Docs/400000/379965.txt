<DOC>
<DOCNO> 379965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko42.html </URL>
<DATE> 2005/09/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Royal Caribbean, Galataport Projesi'nin bedelini 49 yılda ödeyecek 
</HEADLINE>
<TEXT>

     İstanbul Salıpazarı Karaköy Kruvaziyer Liman Turizm Ticaret Kompleksi Galataport ''yap-işlet-devret'' ihalesinde en yüksek teklifi veren Royal Caribbean Cruises Ltd. önderliğindeki konsorsiyumunun, ihale bedelini 4'ncü yıldan itibaren KDV hariç 3.5 milyon Avro başlangıç taksidi ve her yıl yüzde 10.75'lik artış ile 49 yılda ödeyeceği öğrenildi. 
     A.A muhabirinin Royal Caribbean Konsorsiyumu'nda yer alan Çeçen Holding'in Yönetim Kurulu Başkanı İbrahim Çeçen'den aldığı bilgiye göre, şirketin 15'nci yılda ödeyeceği taksit KDV hariç 10 milyon 760 bin Avro olacak. Şirket, 20'inci yılda 17 milyon 929 bin, 30'uncu yılda 49 milyon 774 bin, 40'ıncı yılda 138 milyon 179 bin, 49'uncu yılda 346 milyon 367 bin Avro taksit ödeyecek. Toplam taksit ödemesi 3 milyar 8 milyon 449 bin 233 Avro olacak. 
     İhale Türkiye Denizcilik İşletmeleri TDİ Yönetim Kurulu tarafından onaylanmak üzere Özelleştirme İdaresi Başkanlığı'na arz edilecek. Özelleştirme İdaresi, konuyu Yüksek Planlama Kurulu'na intikal ettirecek. İhale Yüksek Planlama Kurulu onayının ardından sonuçlanacak. 
     Royal Caribbean Konsorsiyumu'nda, Royal Caribbean Cruises yüzde 21, Global Yatırım Holding yüzde 21, Çeçen Holding IC Antbel Antalya Belek Turizm Yatırımları A.Ş yüzde 20, Limak İnşaat yüzde 3 paya sahip bulunuyor. Geriye kalan paylar ise Sasso Holding ve Triparty Miscellaneous LLC firmasına ait durumda. Projede inşaatların Çeçen Holding ile Limak tarafından yapımı öngörülüyor. 
     Galataport, 100 bin metrekare alanı kapsayan bir proje. Projede 4-5 yıldızlı otellerin yanı sıra free shop, fast-food yerleri ile 600 metre uzunluğunda bir kruvaziyer limanı, gümrük ve yolcu salonları bulunuyor. 
     Proje, Karaköy İskelesi'nden başlayarak yaklaşık 1200 metrelik sahil şeridinde gerçekleştirilecek. Projenin süresi, 3 yılı yatırım, 46 yılı da işletme süresi olmak üzere toplam 49 yıl olacak. 
     Tesis, en az 1'i uluslararası standartlarda 5 yıldızlı olmak üzere uluslararası zincirler tarafından işletilecek nitelikte 2 adet otel, apart oteller ve dükkanlar, satış ünitelerinin yeme içme alanları, sinema, müze gibi eğlence tesisleri, otopark, kapalı garaj gibi yapılar ve bunlara ilişkin altyapı ile teknik mahallerden oluşacak. 
     
</TEXT>
</DOC>
