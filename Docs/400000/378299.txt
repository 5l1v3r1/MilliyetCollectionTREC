<DOC>
<DOCNO> 378299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sondun13.html </URL>
<DATE> 2005/09/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiltere Türkiye'nin üyeliği için seçim lüksümüz yok 
</HEADLINE>
<TEXT>

     İngiltere Dışişleri Bakanı Jack Straw, Türkiye'nin AB üyeliği için siyasi gerekçelerin ekonomik nedenlerden daha önemli olduğunu belirtti. 
     Straw, Alman ''Rheinische Post'' gazetesi için yazdığı makalede, Türkiye'nin AB üyeliğini neden gerekli gördüğünü anlatarak, ''Türkiye'nin yaptığı ticaretin yarısından fazlası daha şimdiden AB ülkeleriyle. Türkiye daha şimdiden AB'nin en fazla ihracat yaptığı ülkelerden biri. Türkiye'nin AB üyeliği için siyasi gerekçeler, ekonomik nedenlerden daha da ağır basıyor. Türkiye'nin üyeliği, kültürel ve dini çeşitlilikle ortak hedeflerin birbirine aykırı düşmediğini gösterecektir'' ifadesini kullandı. 
     Jack Straw, istikrarlı, refah düzeyi yüksek ve Müslüman nüfuslu laik bir Türkiye'nin AB'ye alınması durumunda, bunun gözden kaçmayacak kadar önemli bir işaret vereceğini kaydetti. 
     Önlerinde iki seçeneğin bulunduğunu, AB'nin ya komşularına karşı içine kapanacağını ya da istikrarlı ve refah içinde yaşayan yeni demokrasiler yaratmak amacıyla genişleyeceğini ifade eden Straw, ''Aslında seçim lüksümüz yok. Global sorunların ve global rekabetlerin yaşandığı bir dünyadayız. Bu dünyada durgun bir Avrupa rekabet edemez. Genişlemeyi durdurmak yönünde atılacak her adım, Avrupa'nın, Asya'da kalkınmakta olan ülkelere karşı rekabet yeteneğini zayıflatacaktır'' dedi. 
     AB'nin genişlemesinin üye ülkelerin istikrarına ve refahına hiçbir şekilde zarar vermediğini, aksine Avrupa'nın büyük bölümünü uzun yıllar süren ayrılık ve bölünmüşlükten sonra barışta birleştirdiğini belirten Straw, şunları kaydetti 
     ''AB, Avrupa'nın dünyadaki nüfuzunu artırdı. Neden şimdi ve neden Türkiye eksik kalsın Türkiye'deki ekonomik büyümenin gelecek yıl yüzde 10 civarında olması bekleniyor. Bu her bir AB ülkesindeki büyümeden daha fazla.'' 
     
</TEXT>
</DOC>
