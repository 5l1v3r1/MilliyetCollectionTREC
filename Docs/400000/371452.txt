<DOC>
<DOCNO> 371452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko06.html </URL>
<DATE> 2005/08/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
TOKİ, konutların teslim süresini uzatıyor... 
</HEADLINE>
<TEXT>

     
     Fatma Coşkunoğlu 


     Şimdiye kadar, yaptığı konutları 12-13 ayda alıcılarına teslim eden Toplu Konut İdaresi TOKİ , bürokratik engeller nedeniyle, doğalgaz, su elektrik aboneliklerinde sorun yaşanınca, vatandaşların mağdur olmaması için konut teslim sürelerini 3 ay uzatıyor. 
     A.A muhabirinin edindiği bilgiye göre, TOKİ, bundan böyle, satışını gerçekleştireceği projelerde, vatandaşlar ile ''sözleşme tarihinden itibaren 16 ay sonra konutların teslimini'' öngören sözleşmeler yapacak. 
     İdare, en son Ankara-Mamak'ta Mayıs sonundan itibaren vatandaşlara verilmeye başlanan 620 konutun, su, elektrik ve doğalgaz aboneliklerinde yaşanan sorunlar üzerine, konutların teslim süresini uzatma kararı aldı. 
     Verilen bilgiye göre, yılbaşında değiştirilen Türk Ceza Kanunu'nda, gecekondulaşmayı önlemek için iskan ruhsatı olmayan konutlara doğalgaz, su, elektrik, telefon gibi hizmetler için abonelik veren belediye ve kurumlardaki görevlilere, 2 yıla kadar hapis cezası verilmesini öngören hükümlere yer verildi. Bunun üzerine, Ankara-Mamak'ta, Mayıs sonundan itibaren hak sahiplerine teslim edilmeye başlanan 620 konutu alan vatandaşlar, aboneliklerde sorun yaşamaya başladı. Abone olmaları uygun görülmediği için, elektrik, su ve doğalgaz kullanamayan vatandaşların büyük bölümü konutlarına taşınamadı. Konutlarına taşınan 100 civarındaki vatandaş ise 2 aydır, elektriksiz ve şantiye suyu ile idare etmeye çalışıyor. 
     TOKİ, sorunun çözümü için belediye ve ilgili kurumlar ile sürekli görüşüyor. Ancak, ilgili kurum ve belediyeler, TCK'nın ilgili maddesi nedeniyle, buralara abonelik vermekten çekiniyor. 
     
     GEÇİCİ ÇÖZÜM 
     Binalara iskan ruhsatı almanın çok uzun bir prosedürü bulunduğunu anlatan yetkililer, vatandaşların sorununu geçici olarak çözmek için TEDAŞ'ın genelgesine dayanarak, yapı ruhsatı ile elektrik aboneliği yapılmasına olanak sağlandığını bildirdiler. Elektrik aboneliğinden sonra, apartmanların depolarına da su doldurularak, vatandaşlara bir süre bu depolardan su verilmesi öngörülüyor. Su aboneliği ile ilgili sorunun da 15-20 gün içinde çözülmesi için çalışılıyor. Vatandaşlar, daha sonra doğalgaz abonesi de olabilecek. 
     
     HALKALI 3. ETAP'TA RUHSATLAR, TESLİMDEN 4 YIL SONRA ALINDI 
     Verilen bilgiye göre, değişik kurumlardan yaklaşık 60 imzalı belgenin toplanması gerekiyor. Bunun için, konutların geçici kabullerinin yapılması, müteahhide borcun ödenmesi, müteahhidin işin bittiğine dair belgeyi SSK'ya sunması, prim, elektrik, su, vergi borcu olmadığına ilişkin birçok belgeyi tamamlaması gerekiyor. 
     Söz konusu prosedür nedeniyle, Halkalı 3. etapta 4 yıl önce teslim edilen konutların iskan ruhsatının daha yeni alındığı kaydedildi. 
     
     YASA, GECEKONDULARI DEĞİL, TOKİ'Yİ ENGELLEDİ 
     Ancak, şimdiye kadar iskan ruhsatı alınmaması çok önemli sorun yaratmazken, yılbaşından itibaren, gecekondulaşmayı önlemek için, iskan ruhsatı olmayan konutlara elektrik, su, telefon ve doğalgaz abonelikleri verilmesi halinde ceza uygulaması başlatıldı. Gecekondulaşmayı önlemek için getirilen yasal düzenleme sonuçta, planlı kentleşme, gecekondulaşmayı önlemek için konut üreten TOKİ'yi olumsuz etkiledi. 
     Türkiye'de kaçak elektrik kullanım oranının yüksekliğine işaret eden TOKİ yetkilileri, imar projeli, planlı, altyapılı üretilen konut projelerine abonelikte sorun çıkarılmasının çelişki olduğunu vurguladılar. Yetkililer, gerçekleştirilen projelerde, kanalizasyon, yol, telefon santralı, elektrik trafosu, doğalgaz ve su dağıtımına ilişkin bütün altyapıyı TOKİ'nin yapmasına, kurumlara sıfır maliyetle yeni aboneler kazandırmalarına karşın, belediyelerin gereken kolaylığı göstermediğini belirttiler. 
     Özellikle, küçük yerleşim yerlerinde, yatırım bütçesi yetersiz olan belediyelerin, TOKİ'den, projelerde gereken kapasitenin üzerindeki büyüklüklerde kanalizasyon, santral, yol, trafo yapılmasını istediği, ''kendi işini TOKİ'ye yaptırmaya çalıştığı'' ifade edilirken, aksi takdirde çeşitli ruhsat aşamalarında sorun yaşandığı anlatıldı. 
     
</TEXT>
</DOC>
