<DOC>
<DOCNO> 377913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/ekonomi/eko03.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme hız kesti 
</HEADLINE>
<TEXT>


Bir önceki yılın aynı döneminde yüzde 15.7 olan büyüme oranı bu yılın ikinci üç ayında yüzde 3.4 olarak gerçekleşti. Sektörler itibarıyla en hızlı büyüme yüzde 22.2 oranıyla inşaatta yaşandı 

ANKARA Milliyet 

Bu yılın ikinci üç aylık döneminde nisan - haziran ekonomi yüzde 3.4 büyüdü. İlk üç aydaki büyüme oranı yüzde 5.3 olmuştu. Geçen yılın ikinci üç aylık dönemindeki büyüme hızı ise yüzde 15.7 olarak gerçekleşmişti. 
Bu yılın birinci üç aylık dönemindeki büyümenin geçen yılki yüzde 13.9'un altında kalması ve ikinci çeyrekteki büyüme hızının önemli ölçüde düşmesi nedeniyle, geçen yılın ilk altı ayında yüzde 14.9 olan gayri safi milli hasıla GSMH büyüme hızı bu yılın altı ayında yüzde 4.3'te kaldı. Yıl sonunda yüzde 5'lik büyüme hedefinin gerçekleşebilmesi için ikinci yarıdaki büyümenin yüzde 5.6 düzeyinde gerçekleşmesi gerektiği hesaplanıyor. 
Son açıklanan rakamlara göre ekonomi 2001 krizinden sonra 14 çeyrektir üst üste büyüme kaydetti. Ancak, bu yılın ikinci çeyreğindeki büyüme oranı 2002'nin birinci üç aylık dönemindeki yüzde 0.6'lık orandan sonra kaydedilen en düşük rakam oldu. 
Devlet İstatistik Enstitüsü'nün DİE yaptığı açıklamaya göre bu yılın ikinci üç aylık döneminde GSMH cari fiyatlarla yüzde 14.2 artarak 109.3 milyar YTL'ye ulaştı. Sabit fiyatlarla ise yüzde 3.4 büyüyen GSMH 33.8 milyon YTL'ye yükseldi. GSMH dolar cinsinden ise döviz kurlarındaki düşüşün de etkisiyle yılın ikinci çeyreğinde yüzde 21.9 artarak 80.1 milyar dolar oldu. 

Baz etkisi ve petrol etkili oldu 
Aynı dönemde gayri safi yurt içi hasıla GSYİH cari fiyatlarla yüzde 14.8 'lik artışla 110 milyar YTL'ye, sabit fiyatlarla yüzde 4.2 büyüyerek 34.3 milyon YTL'ye çıktı. İlk altı aydaki GSMH cari fiyatlarla yüzde 15.9 artarak 202.3 milyar YTL, sabit fiyatlarla 63 milyon YTL olarak gerçekleşti. İlk altı aydaki GSMH dolar cinsinden yüzde 19.3 artarak 150.3 milyar dolar oldu. 
Yılın ikinci çeyreğindeki büyüme hızının düşük kalmasında geçen yılın ilk çeyreğindeki yüzde 15.7'lik büyümenin baz etkisinin yanı sıra sanayi ve ticaret sektörlerinin hız kesmesi de belirleyici oldu. Bu dönemde en hızlı büyüme ise yüzde 22.2 ile inşaat sektöründe yaşandı. İnşaat sektörü GSMH büyümesine 1 puana yakın katkı yaptı. 

'Yüzde 5 hedefi gerçekleşir' 
Devlet Bakanı ve Başbakan Yardımcısı Abdüllatif Şener, "Altı ayda yüzde 4.5 civarındaki büyümeyi tartışmamız, beklentilerimizin iyileştiğini, ekonomiye bakışın olumlu olduğunu gösteriyor" dedi. 
Geçen yılın ikinci çeyreğindeki büyümenin yüzde 15.7 olduğunu hatırlatan Şener, bu yılın ikinci çeyreğindeki oranın bu yüksek rakama göre değerlendirildiğini, ayrıca, yüksek petrol fiyatlarının, büyüme oranına olumsuz etkisinin dikkate alınması gereğini kaydederek, "Yüzde 5'lik yıl sonu hedefi gerçekleşebilecek durumda" dedi. 




</TEXT>
</DOC>
