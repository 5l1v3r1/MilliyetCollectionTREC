<DOC>
<DOCNO> 392477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/guncel/gun02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye bülteninin 'altın adam'ı 
</HEADLINE>
<TEXT>


Büyükşehir Belediyesi'nin İstanbul Bülteni'nin ekim sayısı, Başkan Topbaş için övgüler yağdırıyor 

MEHMET DEMİRKAYA İstanbul 

Semazen heykeli, trafik sorunu, Göztepe Parkı'na cami, Dubaililerin inşa edeceği burgulu gökdelen, İstanbul Boğazı'na üçüncü köprü konularında eleştirilere hedef olan İstanbul Büyükşehir Belediye Başkanı Kadir Topbaş'a, belediyenin ücretsiz dağıttığı "İstanbul Bülteni" moral verdi. 
Büyükşehir Belediyesi'nin yayımladığı derginin ekim sayısında, İstanbul Metropolitan Planlama ve Kentsel Tasarım Merkezi İMP tanıtıldı. 

İlk mimar belediye başkanı 
"İMP'ye sorulmadan İstanbul'da tek bir çivi çakılmayacak" başlıklı altı sayfalık haberle ilgili 10. sayfada yer alan bir fotoğrafaltı yazısında ise şöyle denildi 
"İstanbul'un ilk mimar Belediye Başkanı Kadir Topbaş, projeksiyonların başarıya ulaşmasıyla, 'İstanbul'u yeniden kuran adam olarak' adını tarihe altın harflerle yazdıracak." 
Aynı ifade, haberde ise "Topbaş, yapılan projeksiyonların başarıya ulaşmasıyla belki de 'İstanbul'u yeniden kuran adam olarak', adını İstanbul tarihinin altın sayfalarına yazdıracak" şeklinde yer aldı. 




</TEXT>
</DOC>
