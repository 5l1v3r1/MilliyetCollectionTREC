<DOC>
<DOCNO> 366358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sondun35.html </URL>
<DATE> 2005/08/02/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İran gözünü kararttı Avrupa'dan sert tepki, Rusya'dan destek 
</HEADLINE>
<TEXT>

     AB’nin üç büyüğü İngiltere, Fransa ve Almanya, İran’ın nükleer faaliyetlerine yeniden başlaması halinde, bu ülkeyle nükleer programı konusunda yürütülen görüşmelerin sona ereceği uyarısında bulundu. 
     AB üçlüsü ve Avrupa Birliği AB Ortak Savunma ve Dış Politika Yüksek Temsilcisi Javier Solana’nın, İran’ın nükleer baş görüşmecisi ve Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani’ye gönderdiği mektupta, "İran askıya aldığı faaliyetlerine yeniden başladığında, görüşmelerimiz sona erecektir ve diğer yolları izlemekten başka seçeneğimiz kalmayacaktır. İran’a, askıya alınmış faaliyetlerine yeniden başlamaması ya da tek taraflı adımlar atmaması çağrısında bulunuyoruz" ifadeleri kullanıldı. 
     İran’ın, AB’nin önerilerini sunmadan önce diyoloğu sona erdirecek bir adım atmasından kaygı duyulduğu ifade edilen mektupta, AB’nin, Uluslararası Atom Enerjisi Kurumu UAEA Yönetim Kurulu’nun bundan sonraki dönemi tartışmak üzere önümüzdeki birkaç gün içinde özel bir toplantı yapması için çalışmalar yürüttüğü kaydedildi. 
     İran Atom Enerjisi Kurumu Başkan Yardımcısı Muhammed Saidi, İsfahan yakınındaki nükleer tesiste uranyum cevherini gaza dönüştürme çalışmalarına iki gün içinde yeniden başlayacaklarını söylemişti. 
     
     FRANSA BÜYÜK BİR ULUSLARARASI KRİZ ÇIKABİLİR 
     Fransa, İran’ın kararından vazgeçmemesi halinde, büyük bir uluslararası krizi başlatabileceği uyarısında bulundu. 
     Fransa Dışişleri Bakanı Philippe Douste-Blazy, kabine toplantısından sonra gazetecilere yaptığı açıklamada, "Sanırım bu İran meselesi çok ciddi ve bu, büyük bir krizi başlatabilir" dedi. 
     
     ALMANYA PROGRAM DURSUN 
     Almanya Başbakanı Gerhard Schröder de, İran yönetiminden, nükleer programını sürdürmemesini istedi. 
     Schröder, Berlin'de yaptığı açıklamada, İran'ın nükleer programını yeniden gündeme getirerek, Avrupalıları bölme çabalarında başarılı olma şansının bulunmadığını söyledi. 
     Başbakan Schröder, İran'ın tek taraflı bir karar alarak, Almanya, Fransa ve İngiltere ile görüşmelerden vazgeçmemesini de istedi. 
     Avrupalıların ekonomik taviz vermeye hazır olduğunu ifade eden Schröder, İran'dan da kendilerine yaklaşmasını istediklerini kaydetti. Schröder, İran yönetiminin, Batılı ülkelerin İran'ın nükleer silahlara sahip olmaması yönündeki kararlılığından şüphe duymaması gerektiğini sözlerine ekledi. 
     
     RUSYA DESTEĞİMİZ SÜRECEK 
     Rusya, İran’ın uranyum zenginleştirme çalışmalarına yeniden başlama kararına rağmen, bu ülkenin nükleer programına desteğini sürdüreceğini bildirdi. 
     İnterfaks haber ajansının bildirdiğine göre, Rusya Atom Enerjisi Kurumu sözcüsü Nikolai Şingaryov, "Her zaman İran’ın nükleer yakıt dönüşümünü geliştirme hakkına sahip olduğunu söyledik, bununla birlikte nükleer yakıt dönüşümüne sahip olmayan ülkelerin bunu geliştirmekten kaçınması çağrısında da bulunduk" dedi. 
     Sözcü, sadece BM’nin alacağı bir karar ya da Uluslararası Atom Enerjisi Ajansı’nın UAEA bir kararının, Rusya’nın İran ile anlaşmalarını bozması ve bu ülkeyle çalışmasını durdurması için yasal zemin oluşturacağını belirtti. 
     
</TEXT>
</DOC>
