<DOC>
<DOCNO> 396590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/guncel/gun01.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gül Çocukları' için ilk adım 
</HEADLINE>
<TEXT>


LUBE AYAR İstanbul 

KADIN ve Aileden Sorumlu Devlet Bakanı Nimet Çubukçu, Gaziosmanpaşa Belediyesi'nin başlattığı "Gül Çocukları Projesi" adlı sokak çocuklarına yönelik çalışma kapsamında, 'İlk Adım İstasyonu'nun açılışını yaptı. 
Çubukçu, önce Gaziosmanpaşa Belediyesi'nin 'Dünya Çocuk Hakları Günü' nedeniyle düzenlediği 'AB Sürecinde Çocuk Hakları' konulu sempozyuma katıldı. Çubukçu konuşmasında, şunları söyledi "Çocukların sokaklardan kurtulması için daha çok sosyal projeye ihtiyacımız var. 

Sorumluluk herkesin 
Sokak çocuklarının siyasi ve idari sorumluluğu bizleri aittir. Fakat vicdani ve sosyal sorumluluğu herkese aittir. Onlar sokakta, soğukta kaldığı, güvensiz yaşadığı sürece hiçbirimizin vicdanen rahat ve kendimizi güvende hissetmememiz gerekir. Karanlığa sövmek yerine, herkes bir mum yakmalı." 
Çubukçu daha sonra Gaziosmanpaşa Cebeci Mahallesi'nde yapılan 'İlk adım İstasyonu'nun açılışını yaptı. Merkezin, bölgedeki sokak çocuklarının sosyal rehabilitasyon merkezlerine gönderilmek üzere ikna yöntemleriyle toplanması ve gecelik misafir olarak ağırlanmaları amacıyla hazırlandığı bildirildi. Misafir çocuklar için revir, banyo ve yemekhanenin yanı sıra psikolog, sosyal hizmet uzmanı ve akran abilerin de yer aldığı yaklaşık 200 metrekarelik istasyonda, çocukların 30 günden fazla barınamayacağı öğrenildi. 



</TEXT>
</DOC>
