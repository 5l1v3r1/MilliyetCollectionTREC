<DOC>
<DOCNO> 394631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/guncel/agun.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rütbeliler de soruşturulacak 
</HEADLINE>
<TEXT>


Şemdinli'de soruşturma, astsubaylara görev emrini veren rütbelileri kapsayacak biçimde genişletilebilecek. İtirafçı Ateş'in telefon görüşmeleri de incelenecek 

TOLGA ŞARDAN Şemdinli GÖKÇER TAHİNCİOĞLU Ankara 

Hakk ri'nin Şemdinli ilçesindeki soruşturma, 9 Kasım'daki bombalı saldırıdan sonra yakalanan ancak delil yetersizliğinden tutuksuz yargılanmak üzere serbest bırakılan iki astsubaya istihbarat çalışması yapma emrini veren rütbelilere kadar genişleyebilecek. 

Savcı koruma istedi 
PKK itirafçısı Veysel Ateş tarafından atıldığı iddia edilen bombaya ilişkin soruşturmayı yürüten Cumhuriyet Savcısı Harun Ayık da, emniyetten yakın koruma isteme kararı aldı. Ayık, keşif yaptığı sırada uzman çavuş Tanju Çavuş'un açtığı ateş üzerine çalışmasını yarıda kesmişti. 
9 Kasım'da bombalanan Umut Kitabevi'nin bulunduğu pasajdan kaçarken halk tarafından yakalanan PKK itirafçısı Veysel Ateş, cuma günü tutuklandı. Ateş'in binerek kaçmaya çalıştığı 30 AK 933 plakalı araçta bulunan Jandarma İstihbarat astsubaylar Ali Kaya ve Özcan İloğlu ise tutuksuz yargılanmak üzere serbest bırakıldı. 
Savcı Ayık'ın keşif yaptığı sırada kalabalığın üzerine ateş ederek 1 kişinin ölümüne neden olan Jandarma Uzman Çavuş Tanju Çavuş da, tutuklanan ikinci isim oldu. 
Bırakılan astsubaylar, ifadelerinde, 1 Kasım'daki patlamalarla ilgili istihbarat çalışması yapmakla görevlendirildiklerini, eski PKK'lı Seferi Yılmaz'ı araştırdıkları sırada patlamanın meydana geldiğini söylediler. 
Şemdinli'de önceki bombalı saldırılarla ilgili istihbarat çalışması ve adli soruşturmayı yürütmekle emniyet görevli olmasına rağmen astsubayların bu konuda çalışma yaptıklarını belirtmeleri şüphe uyandırdı. Astsubaylar Kaya ve İloğlu'nun görevlendirme yazılarının, "ilçe merkezinde değil, kırsal alanda" geçerli olması, istihbari çalışmanın da yasal olmadığı yorumlarına neden oldu. 
Savcılığın, astsubaylara verilen görev emrinde imzası bulunan rütbeli jandarma personelini de kapsayacak biçimde soruşturmayı genişletebileceği öğrenildi. Jandarmanın bu tür bir görev emri verebilmek için valilikten onay alması ve ilgili savcıyı haberdar etmesi gerektiği belirtildi. 
PKK itirafçısı Ateş'in, patlamadan birkaç saniye sonra cep telefonuyla bir yeri arayarak "Paketi bıraktım, şu an neredesiniz " dediği iddiaları da mercek altına alındı. Savcılık, Ateş'e görgü tanıklarının bu yöndeki ifadelerini sordu ancak Ateş kimseyi aramadığını söyledi. Savcılığın Ateş'in kullandığı telefon ile astsubayların kullandıkları telefonlarla yapılan görüşmeleri araştıracağı öğrenildi. 
Öte yandan bombalı saldırının ardından araçtan çıkan kroki, kimlik kartı ve izin yazısına 105 kişinin isminin olduğu 3 liste eklendi. 

2 müfettiş görevli 
İçişleri Bakanı Abdülkadir Aksu, Şemdinli'deki olaylar için 2 mülkiye müfettişi görevlendirdiğini belirterek, olayın bütün boyutlarının inceleneceğini söyledi. Aksu, DYP Genel Başkanı Mehmet Ağar'ı aradığı öne sürülen polis memurunun da açığa alınmadığını kaydetti. 

Askerden kaçıp PKK'lı oldu 

ÖZGÜR CEBE Diyarbakır DHA 
Şemdinli'deki bombalı saldırının ardından tutuklanan PKK itirafçısı Veysel Ateş'in 4 yıl önce Diyarbakır 2 No'lu DGM'de yargılanarak serbest kaldığı ortaya çıktı. 1986'da 15 aylık askerken Kütahya Hava Er Eğitim Tugayı'nda firar eden Ateş'in 1991'de Yunanistan'a kaçtığı, 1997'de PKK'ya katıldığı, Kuzey Irak'ta sığındığı KDP güçlerince de 2000'de Türkiye'ye teslim edildiği belirlendi. Ateş, o dönem Silopi Jandarma Komutanlığı'nda verdiği ifadede şunları söyledi 

'6 kişi öldü, ben teslim oldum' 
"Yunanistan'a kaçtıktan 6 ay sonra Yunanistan'ı terk etmem için baskı yapıldı. Polis benimle fazla uğraşmadı. PKK'nın Yunanistan sorumlusu Mehmet Tanboğa ile tanıştım. Larnaka üzerinden Tahran'a gittik. Tahran ve Urumiye'nin ardından Kelaşin ve Dolaaşuti kamplarında kaldım. Hakurk'ta bulunduğumuz sırada Kobra helikopterleri bulunduğumuz tepeyi bombaladı, peşmergeler baskın yaptı. Çatışmada 6 örgüt mensubu öldü, ben teslim oldum." 

Işık söndürme eylemi başladı 

Akşam saatlerinde Şemdinli Cumhuriyet Caddesi'nde toplanan bir grup, ellerinde meşale ve mum yakarak Cumhuriyet Meydanı'na kadar yürüdü. Terör örgütü PKK lehine slogan atarak yürüyen grup, bir süre Cumhuriyet Meydanı'nda bekledi. Grup adına açıklama yapan DEHAP İlçe Teşkilatı yönetim kurulu üyesi Nevzat Geylani, "Karanlığa Karşı Aydınlık" sloganıyla yürüyüş yaptıklarını ifade etti. Geylani, bir hafta boyunca her gece saat 21.00'da ışık söndürme eylemi yapacaklarını bildirdi. 

DTP'liler Hakk ri'de 
Bu arada, Demokratik Toplum Partisi DTP eşbaşkanları Ahmet Türk ve Aysel Tuğluk'un da aralarında bulunduğu bir heyet, Hakk ri'ye geldi. Tuğluk ve Türk'e Diyarbakır Büyükşehir Belediye Başkanı Osman Baydemir, Şırnak Belediye Başkanı Ahmet Ertak ile Batman Belediye Başkanı Hüseyin Kalkan da eşlik etti. Baydemir, "Hakk ri'de valilik ve belediyeyi ziyaret ettikten sonra Şemdinli'de incelemelerde bulunacağız" dedi. 



</TEXT>
</DOC>
