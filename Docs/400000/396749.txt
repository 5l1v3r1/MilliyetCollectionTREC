<DOC>
<DOCNO> 396749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonsiy16.html </URL>
<DATE> 2005/11/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
AKP'li Çelik Şemdinli için araştırma önergeleri 23 Kasım'da görüşülecek 
</HEADLINE>
<TEXT>

     AK Parti Grup Başkanvekili Faruk Çelik, CHP, Anavatan Partisi ve AK Parti milletvekilleri tarafından, Hakkari’nin Şemdinli İlçesi’ndeki olaylarla ilgili verilen araştırma önergelerinin, 23 Kasım Çarşamba günü TBMM Genel Kurulu’nda görüşüleceğini söyledi. 
     Çelik, parlamento muhabirleriyle düzenlediği sohbet toplantısında, Şemdinli’deki olayların ardından önce CHP, daha sonra ANAVATAN ve AK Parti’li milletvekilleri tarafından verilen araştırma önergelerinin, birleştirilerek ele alınacağını kaydetti. 
     Çelik, Şemdinli olaylarının ardından ortaya atılan "derin devlet" iddialarına ilişkin, "Hem Ecevit hem de Demirel, ’Derin devlet var’ diyor. Biz devleti o boyutuyla görmedik" dedi. 
     TBMM’de gazetecilerle sohbet eden Çelik, Genel Kurul’un bu haftaki gündemiyle ilgili bilgi verdi. Genel Kurul’da yarın Kamu Mali Yönetimi ve Kontrol Yasa Tasarısı’nın ele alınacağını belirten Çelik, Şemdinli olaylarıyla ilgili araştırma önergelerinin yarın görüşülmesinin planlandığını, ancak bakanların bölgede olması ve dönüşlerinde gecikme olabileceği hesaba katılarak 23 Kasım Çarşamba gününe alındığını bildirdi. 
     Çelik, kamuya ait okulların Milli Eğitim Bakanlığı’na devrini öngören yasa tasarısının da 24 Kasım Perşembe günü ele alınacağını bildirdi. 
     Gazetecilerin, "Şemdinli olaylarının ardından eski Başbakan Bülent Ecevit’in derin devlet uyarısını nasıl değerlendiriyorsunuz " sorusuna karşılık Çelik, hem Ecevit hem de eski Cumhurbaşkanı Süleyman Demirel’in "derin devlet var" dediğini belirterek, şunları kaydetti 
     "Biz devleti o boyutuyla görmedik. Onlar yıllarca Türkiye’nin son 30-40 yıllık siyasetinde varolan kişiler.... Üzerine basa basa derin 
     devletten bahsediyorlar. ’Çok anlamsız cümleler olmasa gerek’ diye düşünüyorum. Bu çerçevede Sayın Ecevit, Şemdinli’ye atıfta bulunuyor. 
     Başbakan’ın açıklaması çok net. Yürütme işin peşinde, yasama da Çarşamba günü düğmeye basıyor. Milletimiz bu olaylara karşı duyarlı ve hassas. Milletimiz de ciddi bir takipte. Konu zaten yargıda. Umarız ki eski başbakanları doğrulayan bir neticeyle karşılaşmayız." "Olayların arkasında ABD olduğu" iddialarına Çelik, "Bir kuyruk yakalandı da... Bunun o kadar uzun olduğu kanaatinde değilim. O kadar nasıl uzattılar bilemiyorum" dedi. 
     Şemdinli olaylarının ardından Terörle Mücadele Yasa Taslağı’nın gündeme gelip gelmeyeceği sorusuna Çelik, "İnşallah bu ve benzeri olaylar, bu taslakla bağlantılı değildir" karşılığını verdi. 
     Faruk Çelik, Anavatan Partisi İstanbul Milletvekili Emin Şirin’in "araştırma komisyonundan bir şey çıkmaz" sözlerinin hatırlatılması üzerine, başkaları inanmasa da Meclis’teki her faaliyetin önemine inandıklarını belirterek, "Buradan çıkacak tespitlerin işe yaramayacağına inananlar varsa, kendilerine Meclis’te durmamalarını tavsiye ederiz" dedi. 
     Çelik, siyasi partilerin, Şemdinli olaylarının araştırılmasını istediklerini, Meclis’te önergelerinin görüşmelerinin ardından kurulacak araştırma komisyonunun çalışmalarının ve çıkacak raporun daha önemli olduğuna işaret etti. 
     
</TEXT>
</DOC>
