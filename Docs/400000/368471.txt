<DOC>
<DOCNO> 368471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas10.html </URL>
<DATE> 2005/08/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ve Discovery Dünya'ya döndü... 
</HEADLINE>
<TEXT>

     Discovery uzay mekiği, California'daki Edwards Hava Üssü'ne saat 15.12'de indi. 
     Kötü hava koşullarının sürmesi nedeniyle Florida'daki Kennedy Uzay Merkezi yerine California'daki Edwards Hava Üssü'ne yönlendirilen uzay mekiğinin inişi belirlenen saatte gerçekleşti. 
     İniş anı Amerikan televizyonları tarafından canlı yayınlandı. 
     26 Temmuz'da 7 kişilik mürettabatıyla uzay yolculuğuna çıkan mekik, uzayda 14 gün kaldı. Birkaç kere dönüşü ertelenen Discovery, sonunda yeryüzüne sağ salim inmeyi başardı. 
     Mekikte, mürettebatın lideri Eileen Collins, pilot James Kelly, uçuş mühendisi Stephen Robinson, Japon astronot Soichi Noguchi ile NASA'nın astronotları Andrew Thomas, Wendy Lawrence ve Charles Carmada bulunuyor. 
     Mekik, kötü hava koşulları nedeniyle Florida'daki Kennedy Uzay Merkezi yerine California'daki Edwards Hava Üssü'ne yönlendirilmişti. 
     Amerikan Uzay ve Havacılık Dairesi NASA, Florida'daki Kennedy Uzay Merkezi'nde havanın bulutlu olması yüzünden dün TSİ 11.46'da inmesi planlanan Discovery'nin dönüşünü 90 dakika ertelemişti. Kötü hava koşullarında düzelme olmaması üzerine iniş bugüne kalmıştı. 
     Discovery'nin salı günkü fırlatılışında, tırmanışının ilk iki dakikası sırasında gövdesindeki yakıt tankından iki parçanın koptuğu tespit edilmişti. 
     İnişten yaklaşık bir saat önce başlayan atmosfere giriş safhası, Columbia uzay mekiğinin 2,5 yıl önce iniş sırasında parçalanarak 7 astronotun ölümüne neden olmasından ötürü NASA için gergin bir bekleyiş oldu. 
     NASA, bu dramın tekrarlanmasını önlemek için Discovery'nin 13 günlük görevinin büyük bölümünü, yakıt tankından kopan parçaların gövdeye zarar verip vermediğini anlamak ve dönüşü güvenceye alacak onarımlara ayırmıştı. 
     NASA, Şubat 2003'te Columbia mekiğinin uzaydan dönüş yolunda atmosferde parçalanması ve 7 astronotun hayatını kaybetmesinden bu yana uzaya mekik göndermemişti. 
     
</TEXT>
</DOC>
