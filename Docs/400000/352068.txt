<DOC>
<DOCNO> 352068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/spor/spo04.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zurawski gelecek' 
</HEADLINE>
<TEXT>


Trabzonsporlu yönetici Murat Bozoğlu, Celtic ve A.Wien'in de yakın takibine giren Polonyalı futbolcunun Bordo - Mavili formaya yakın olduğunu iddia etti 


Bordo - Mavililer uzun bir süredir gündemlerinde yer alan Polonyalı Zurawski konusunda artık geri sayıma geçti. Son dakikada İskoçya'nın Celtic takımının da devre girmesiyle transfer pazarı iyice kızıştı. 
Avusturya Wien'in de gündeminde yer alan Zurawski konusunda transferi yakından takip eden yönetici Murat Bozoğlu, önemli açıklamalar yaptı. Bozoğlu, "Wisla Krakow Başkanı, ülkenin yedinci zengini. Onlardan oyuncu almak gerçekten çok zor. Bonservis konusunda ortak bir noktaya ulaştık. Ancak ödemenin nasıl yapılacağı konusunda fikir ayrılıkları yaşıyoruz. Biz aynı sıkıntıları Szymkowiak'ta yaşadık ama mutlu sona ulaştık. Zurawski'nin de talibi çok. Ancak oyuncu bize yakın. İnanıyorum ki hafta sonu Türkiye'de olacak" dedi. 
Polonyalı futbolcunun transferini bitirmek için yöneticiler Önder Bülbüloğlu ve Metin Akbaşoğlu'nun bugün Polonya'ya gideceği öğrenildi. Bülbüloğlu ve Akbaşoğlu, Türkiye'ye Zurawski ile birlikte dönmek istiyor. 

Hüseyin'den yeşil ışık 

Trabzonspor'da iç transfer görüşmeleri devam ederken, anlaşmasının uzatılması gündemde olan Hüseyin, yönetime sorun çıkarmayacağını açıkladı. Yıldız futbolcu, "Yönetimimiz geçen sezon iyileştirme sözü verdi. Biz de bu çerçevede yeniden masaya oturup, anlaşma zemini arayacağız. Hüseyin hiçbir zaman Trabzonspor yönetimleri için sorun olmamıştır. 'Bana şu takım talip, bu takım şu kadar para veriyor' diyerek pisayası kızıştıramam. Hakkım neyse onu alırım" dedi. Öte yandan ön protokol yapılan İstanbulsporlu Güven Kocabal'ın bugün Trabzon'a gelip, sözleşme imzalayacağı açıklandı. 

Kökten çözüm 

Trabzonspor'da fıkralara konu olacak bir olayın yaşandığı ortaya çıktı. Bordo - Mavili kulüpte bahçıvan olarak görev yapan Hasan Birinci'nin, tesislere 1984 yılında dikilen tüm ağaçları köklerinden kestirmesi herkesi şaşkına çevirdi. İdari İşler Sorumlusu Osman Aydın'ın, Birinci'den ağaçları sadece budamasını istediği öğrenildi. Birinci talimatı yanlış anlayınca görevinden oldu. 

Kriz kapıda 

Yabancı transfer arayışlarını yoğun bir şekilde sürdüren Trabzonspor'da Petkoviç ile D'Haene'nin kulüp bulamaması yöneticileri tedirgin ediyor. Yeni sezon kadrosunda düşünülmeyen iki oyuncunun da görüştükleri takımlarla anlaşamaması kontenjan krizini gündeme getirdi. Bordo - Mavililer, Petkoviç ve D'Haene'nin menajerlerini ellerini çabuk tutmaları konusunda uyardı. 

Ceni ısrarı 

Trabzonspor, Brezilya'nın gözde kalecileri arasında yer alan Rogerio Ceni'nin transferi için kolları sıvadı. Kaleciliğinin yanı sıra frikikten attığı gollerle de tanınan Ceni'nin bonservisinin 1 milyon dolar olduğu bildirildi. 


</TEXT>
</DOC>
