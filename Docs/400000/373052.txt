<DOC>
<DOCNO> 373052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun39.html </URL>
<DATE> 2005/08/26/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Almanya'da yaşayan Türk aile Sırbistan'da rehin tutuldu... 
</HEADLINE>
<TEXT>

     Almanya’nın Gelsenkirchen kentinde oturan Çorumlu Çınar ailesi, Türkiye’de yaptıkları tatil dönüşü sırasında Sırbistan’da 5 oto tamircisi tarafından silahla rehin tutuldu. 
     Sırbistan’ın Niş kenti yakınlarında otomobili arızalanan Mithat Çınar, burada eşi ve beraberindeki 3 çocuğu ile birlikte Sırp tamirciler tarafından 1 gün boyunca silahla rehin tutulduğunu söyledi. 
     Bu konuda A.A muhabirine açıklama yapan Çınar, dağ başında arıza yapan otomobilini götürdüğü tamirhanede aracına sağlam parçaların yerine eskilerinin takıldığını, kendisine 1300 avro masraf çıkartıldığını ve Alman Otomobil Kurumu’nun ADAC verdiği çekleri de imzalamaya zorlandığını belirtti. 
     Çınar, "Aracımız dağ başında arıza yaptı. Benim gibi Türkiye’den dönen bir vatandaşımızın yardımıyla bir Sırp tamirhanesine gittik. 
     Bize 1300 avro tamir parası çıkarttılar. Küçük bir parçanın bu kadar tutmaması gerektiğini söyleyince silah çekerek ’sizi öldürürüz’ diye tehdit ettiler. Pasaportlarımızı ve telefonlarımızı elimizden aldılar. 
     Eşim ve çocuklarımla bizi 24 saat tamirhane içinde rehin tuttular. 
     Kaçmamamız için 2 kişi kapıda nöbet tuttu" dedi. 
     Çınar, para bulmak için Sırp tamircileri ikna ederek karayolundan transit geçiş yapanlardan yardım istediğini belirterek, "Tatilden dönen ve Avusturya’da yaşayan bir vatandaşımıza durumu ağlayarak anlattım. Ondan borç para aldım. Bozuk araçla Almanya’ya döndüğümde ADAC’nin merkezine giderek durumu anlattım ve imzaladığım çeklerden dolayı ödeme yapmamalarını istedim. Bana ’Ödemezsek Sırbistan’da kötü reklam oluruz’ denildi" diye konuştu. 
     Çınar, ADAC yetkililerinin daha sonra otomobilini kontrol ederek yeni parçaların yerine eski parçaların takıldığını tespit ettiklerini ve durumu avukatına bildirdiğini kaydetti. 
     
</TEXT>
</DOC>
