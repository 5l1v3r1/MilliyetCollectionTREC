<DOC>
<DOCNO> 397776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/ekonomi/eko02.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pazarlamada büyüyeceğiz' 
</HEADLINE>
<TEXT>


Shell yöneticisi Rob Routs, Tüpraş'ta halen yüzde 10 olan paylarının değişip değişmeyeceğinin devir sonrası ortaya çıkacağını belirtti. Routs, 'Türkiye'de rafinajda değil, pazarlamada büyümek istiyoruz' dedi 

EVRİM ERGİN 

Shell Petrol Ürünleri ve Kimyasallar Grup Başkanı Rob Routs, Tüpraş'ta halen yüzde 10 olan hisse oranlarının artıp artmayacağı sorusuna, "Bu konuda bir şey söyleyemem. 'God knows' Tanrı bilir diye yanıt verdi. Shell Türkiye Genel Müdürü Canan Ediboğlu ise hisse artırımının söz konusu olmadığını dile getirdi. 
İstanbul'da bir basın toplantısı yapan Routs, bu yıl pazarlama ve rafinaj faaliyetleri için 15 milyar dolarlık bir yatırım bütçesi ayırdıklarını söyledi. 
Routs, "Bunun 12 milyarı arama ve üretim, 3 milyar doları da rafineri, dağıtım ve pazarlama faaliyetlerini kapsıyor. Ayrıca bizim doğal olarak temmettü dağıtım yükümlülüğümüz var. Bu yıl dağıtacağımız temettü miktarı 10 milyar dolar. 15 milyar dolar artı 10 milyar doları eklediğimiz zaman şirket kasasından toplam 25 milyar dolar nakit çıkışı olacak." 

Türkiye, 6 ülkeden biri 
Türkiye'de arama ve üretimden çok pazarlama alanında faaliyetlerini genişletmek istediklerini belirten Routs, şöyle konuştu 
"Türkiye, pazarlamada büyümeyi planladığı stratejik 6 ülkeden biridir. Çünkü yüksek büyüme potansiyeli olan bir ülke. Tüpraş ihalesine katılımımız, Turcas'la ortaklık girişimimiz bu stratejimizin sonucudur. Hedefimiz pazarda ya 1 ya da 2. olmaktır." 

'Petkim bizim için uygun bir tesis değil' Tüpraş'taki süreci de değerlendiren Routs şöyle konuştu 
"Tüpraş'ın yeni sahiplerine devri henüz neticelenmedi. Tüpraş'ın mülkiyetinde ne kadar payımız olduğunun çok fazla önemi yok. Önemli olan Shell'in rafineri alanında dünya çapındaki deneyimini Tüpraş'ın hizmetine sunacak olmasıdır. Ortaklık payımız da, tüm süreçler neticelendiğinde açıklığa kavuşacak." 
Routs, 'Petkimle ilgileniyor musunuz ' sorusuna petrokimya üretim tesisleriyle ilgilendiklerini ancak Petkim'in tam olarak bu konsepte girmediğini söyledi. 
Bazı petrol şirketlerinin yenilenebilir enerjilere karşı tavır içerisinde olduklarını kabul eden Routs, "Bu alanda birkaç oyuncu var. Hakikaten yenilenebilir enerji kaynaklarına bakıyorlar. Birkaç tane oyuncu var ki bunu hiç düşünmek bile istemiyorlar" dedi. 


</TEXT>
</DOC>
