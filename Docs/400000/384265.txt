<DOC>
<DOCNO> 384265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonspo31.html </URL>
<DATE> 2005/10/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gaziantespor'da Tolgahan ile Murat Yılmaz genç milli takıma çağrıldı 
</HEADLINE>
<TEXT>

     Turkcell Süper Ligi'nde Diyarbakırspor ile deplasmanda karşılaşacak Gaziantepspor, hazırlıklarını sürdürüyor. 
     Milli maçlar nedeniyle lige verilen arayı en iyi şekilde değerlendirmek isteyen kırmızı-siyahlılar, ligin 9. haftasında Diyarbakırspor deplasmanından galibiyetle dönmek için çalışmalarını sıkı bir tempoda sürdürüyor. 
     Kırmızı-siyahlılar, bugün Celal Doğan tesislerinde salonda çalıştılar. Teknik direktör Faruk Hadzıbegiç yönetiminde yapılan antrenmana, Gençlerbirliği maçında sağ kasığında gerilme olan ve bu nedenle tedavi gören Abdel Fahmi katılmadı. Yine aynı maçta aldığı darbe sonucu ayak bileğinde ödem oluşan ve bu nedenle hafta başından beri dinlendirilen kaptan Erdal Güneş ise bugünkü çalışmalara katıldı. 
     Gaziantepspor'un genç file bekçileri Kaya Tarakçı, Tolgahan Acar ile Ferhat Kaya ise antrenör yardımcısı İrfan Can tarafından özel olarak çalıştırıldı. Milli maçlar nedeniyle ülkelerine giden Lazarov, Kenan Hasagiç, Tarık Ettayib ile ümit milli takım kampına çağrılan Bekir İrtegün'ün katılmadığı çalışmalara, bu akşam devam edilecek. 
     Bu arada, Gaziantepspor'un genç file bekçisi Tolgahan Acar ve Murat Yılmaz da U-20 milli takım kampına çağrıldı. Her iki futbolcunun yarın İstanbul'a gidecekleri açıklandı. Genç milli futbol takımımız 8 ve 10 Ekim günleri Rusya'da iki karşılaşma yapacak. 
     
</TEXT>
</DOC>
