<DOC>
<DOCNO> 369347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur18.html </URL>
<DATE> 2005/08/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ağrı Dağı zirvesinde Türk ve Yunan bayrağı 
</HEADLINE>
<TEXT>

     DHA 

AĞRI Dağı’na Yunan ve Kıbrıs Rum kesimi bayrakları ile Patrikhane flamasını dikeceklerini açıklayınca izinleri iptal edilen, daha sonra Yunanistan’ın Ankara Büyükelçisi George Yennimatas’ın iki ülke ilişkilerine zarar verecek girişimlerde bulunulmayacağı teminatı vermesiyle koşullu’ izin verilen 5'i kadın 16 Yunanlı dağcı, zirvede Yunan bayrağı, yanlarındaki rehberler de Türk bayrağını dikti. Yunanlı dağcıların lideri Atina Alpin Kulubü Başkanı Konstantinos Tsivelekas, Bu kadar spekülasyondan sonra çıktığımız zirvede Türk ve Yunan bayrakları dalgalandırdık. Biz her zaman dostuz. Dostluk tırmanışı için gelmiştik. Bunu yaptık'' dedi. 
     Atina’daki Alpin Dağcılık Kulübü'nden 16 dağcı, Ağrı Dağı'na tırmanmak üzere İstanbul üzerinden 6 ağustos cumartesi günü Van’a geldi. Yunanlı dağcıların, zirveye Yunan ve Kıbrıs Rum Kesimi bayrağı ile Patrikhane flması dikeceklerini açıklamaları üzerine tırmanış izinleri iptal edildi. 
     Van’da bir gece kaldıktan sonra Ağrı’nın Doğubeyazıt ilçesine geçen dağcılara, dönüş yolculuğu için hazırlık yaparken, devreye giren Yunanistan’ın Ankara Büyükelçisi George Yennimatas’ın özel ricası üzerine koşullu izin verildi. Büyükelçi Yennimatas’ın Yunanlı dağcıların, tüm kurallara uyacağına, iki ülke ilişkilerine zarar verecek davranışta bulunmayacaklarına dair teminat vermesi üzerine, komşu ülkenin dağcıları Ağrı Dağı’na sportif amaçlı tırmanışa 9 Ağustos çarşamba günü akşam üzeri başladı. 
     
     DÜN GECE DÖNDÜLER 

     Alpin Dağcılık Kulübü Başkanı Janni Konstantinou’nun liderliğindeki dağcılar, rehberleri Celil Şen ve Ercüment Kurtoğlu ile birlikte ilk gün 3 bin 200 metredeki anakampa çıkarak çadırlarda kaldı. 10 Ağustos'ta 4 bin 200 metreye, 11 Ağustos'ta ise iki grup halinde Ağrı Dağı’nın 5 bin 137 metre yükseklikteki zirvesine çıkmayı başaran Alpin Dağcılık Kulübü üyeleri dün saat 22.30’da Doğubeyazıt’a indi. 
     Rehber Celil Şen’in deneyimi ve cesareti sayesinde 16 dağcının da zirve yaptığına işaret eden Yunanlı dağcılar, Ağrı’ya çıkmak gerçekten zordu'' dedi. Rehber Celil Şen, kötü hava koşullarına 4 bin 200 metre yükseklikte yakalandıklarını anımsatarak, Şapka buzulların olduğu kesimde yaz günü tipiye yakalandık. Adım atmanın dahi imkansızlaştığı bir sırada Yunanlı dağcılarla omuz omuza vererek zirveye çıkmayı başardık. Biz Türk, onlar da Yunan bayrağı açtık'' dedi. 
     
     TÜRK YETKİLİLERE TEŞEKKÜR 

     Atina Alpin Dağcılık Kulübü Başkanı Konstantinos Tsivelakas, Türk ve Yunanların her zaman dost olduğunu ve bu dostluğu zirvede açtığımız Türk ve Yunan Bayraklarıyla kanıtladıklarını belirterek, şöyle konuştu 
     Önceki yanlış anlaşılmalardan dolayı iptal edilen iznimiz Türklerin iyi niyeti sonucu tekrar verildi. Bu bizi mutlu etti. Türk yetkililerine teşekkür ediyoruz. Zirvede Türk ve Yunan bayrağı açarak dostluk adına mesaj vermek bizi sevindirdi. Hava şartlarının çok kötü olmasına rağmen zirve yapmanın mutluluğunu yaşadık.'' Yunanlı dağcılar, Ağrı’dan otobüsle geldikleri Van’da Ferit Melen Havaalanı’ndan uçakla İstanbul’a, ardından da Yunanistan’a gidecek. 
     
</TEXT>
</DOC>
