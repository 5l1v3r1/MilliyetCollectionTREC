<DOC>
<DOCNO> 399267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko15.html </URL>
<DATE> 2005/11/30/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Taşıt kredisi kulanımı yılın 2. çeyreğinde azaldı 
</HEADLINE>
<TEXT>

     Türkiye'de yılın 2. çeyreğinde, geçen yılın aynı dönemine oranla taşıt kredisi kullananların sayısı yüzde 24, alınan kredi tutarı da yüzde 27 geriledi. 
     Türkiye Bankalar Birliği ve Tüketici Finansman Derneği verileriyle Otomotiv Sanayii Derneği OSD tarafından hazırlanan, yılın 2. çeyreğine ilişkin ''Tüketici Taşıt Kredileri'' raporuna göre, bu yılın ilk 3 ayında 84 bin 450 kişi taşıt kredisi kullanırken, sayı 2. çeyrekte 117 bin 873 kişi oldu. 
     Ancak, geçen yılın 2. çeyreğinde 154 bin 820 olarak gerçekleşen taşıt kredisi kullanımı ile kıyaslandığında, sayıda bu yıl aynı dönemde yüzde 24 azalma belirlendi. 
     Geçen yıl ilk çeyrekte kredi kullananların sayısı 121 bin 103 kişi olarak belirlenmişti. 
     
     PAZARDAKİ DARALMANIN ETKİSİ 
     Raporda, bu yıl ikinci 3 aylık dönemde, hafif araç pazarının da 2004 yılının aynı dönemine göre yüzde 13 daralmasının, kredili satış oranında düşmeye neden olduğu kaydedildi. 
     Geçen yıl ikinci 3 aylık dönemde, kredili satış oranı yüzde 72 düzeyindeyken, bu yıl aynı dönemde rakam yüzde 64 oldu. 
     Bu yıl ikinci 3 aylık dönemde 2 milyar 206 milyon YTL taşıt kredisi kullanıldı. Rakam, 2004 yılının aynı dönemiyle kıyaslandığında yüzde 27 azaldı, 2005 yılı ilk 3 aylık döneme göre ise yüzde 20 oranında artış kaydetti. 
     Geçen yıl ilk çeyrekte 2 milyar 412 milyon YTL, ikinci çeyrekte 3 milyar 28 milyon YTL olan kredi kullanım tutarı, bu yıl ilk çeyrekte 1 milyar 836 milyon YTL olarak gerçekleşmişti. 
     
</TEXT>
</DOC>
