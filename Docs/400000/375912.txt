<DOC>
<DOCNO> 375912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/ekonomi/eko07.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Enka'nın Rusya yatırımları 800 milyon doları aştı 
</HEADLINE>
<TEXT>


CENK BAŞLAMIŞ Moskova 

Enka tarafından yapılan Swissotel Moscow, Moskova'nın 858. kuruluş yıldönümünde resmen hizmete girdi. 
95 milyon dolara mal olan otelin açılışına Enka Holding Onursal Başkanı Şarık Tara, Swissotel'in bağlı olduğu Raffles Holding'in Başkanı Cheng Wai Keung, Moskova Belediye Başkan Yardımcısı İosif Orconikidze ile Türkiye, İsviçre ve Singapur büyükelçileri katıldı. 

'Moskovalı gibiyim' 
Tara, ilk Türk yatırımcı olarak geldikleri Rusya'da şu ana kadar 200'ün üzerinde binanın yapımını tamamladıklarını belirterek, "İstanbul'dan sonra en çok sevdiğim şehir Moskova. Kendimi artık Moskovalı gibi görüyorum" deyince büyük alkış topladı. 
Swissotel'in hisselerinin yüzde 52'si Enka'ya ait. Swissotel'le şirketin Rusya'daki yatırımlarının tutarı 800 milyon doları aştı. 
Swissotel Moskova'da bir kral dairesi, 21 "Executive Suit" ve altı normal suit olmak üzere toplam 235 oda bulunuyor. 200 metrekare olan kral dairesinin hafta içi geceliği bin 500 euro, hafta sonu 2 bin euro, normal odaların fiyatı 400 euro civarında olacak. 


</TEXT>
</DOC>
