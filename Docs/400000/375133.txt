<DOC>
<DOCNO> 375133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo27.html </URL>
<DATE> 2005/09/02/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Vestel Manisaspor'da oyuncualra ceza gündemde... 
</HEADLINE>
<TEXT>

     Türkiye Kupası 1. Kademe karşılaşmasında Turgutluspor’a elenen Vestel Manisaspor’da, Profesyonel Şube Sorumlusu Semih Vardarer, takıma ceza verilmesi yönünde yönetim kuruluna tavsiyede bulunacaklarını bildirdi. 
     Semih Vardarer yaptığı açıklamada, Turgutluspor karşılaşmasında, teknik direktör Levent Eriş’in lig maçlarında forma giyemeyen oyunculara şans tanıdığını, ancak oyuncuların bu fırsatı değerlendiremediğini kaydetti. 
     Türkiye Kupası’ndan elenmelerini üzüntüyle karşıladıklarını belirten Vardarer, "Bu yenilgi biraz vurdumduymazlıktan kaynaklandı. 
     Sonuçta Türkiye Kupası’ndan elendik. Profesyonel Şube Yönetimi olarak, yönetim kuruluna bu maçta forma giyen oyunculara ceza verilmesi yönünde teklifte bulunacağız" diye konuştu. 
     Gaziantepspor ve Sivasspor karşılaşmalarındaki yenilgileri bir an önce telafi etmek istediklerini kaydeden Vardarer, "Kurduğumuz takıma güveniyoruz. Kısa sürede toparlanacağımıza inanıyorum. Zoltan Böör’ün de takıma katılmasıyla çıkışa geçeriz" dedi. 
     Vardarer, Gaziantepspor karşılaşmasında gördüğü kırmızı kart nedeniyle Meduna’ya 3 maç ceza verilmesine değinerek, "Ağır bir ceza. 
     Tahkim Kurulu’na itiraz edeceğiz, ama pek umutlu değilim" diye konuştu. 
     Öte yandan, ülkelerinden dönen yabancı oyuncular Meduna, D’Haene ve Petr Johana, siyah-beyazlı takıma katıldı. Macar Milli Takımı kadrosunda yer alan Zoltan Böör’ün ise 8 Eylül Perşembe günü takımla antrenmanlara başlayacağı belirtildi. 
     
     DUARTE 1 AY YOK 
     Turgutluspor maçında sakatlanan Brezilyalı orta saha oyuncusu Duarte’nin sol ayak arka adalesinde yırtık olduğu belirlendi. 
     Oyuncunun en erken 1 ay sonra takımla antrenmanlara başlayabileceği bildirildi. 
     Öte yandan karşılaşmada sakatlanan bir diğer oyuncu Kenan Aslanoğlu’nun durumunun ciddi olmadığı ifade edildi. 
     
</TEXT>
</DOC>
