<DOC>
<DOCNO> 378165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur18.html </URL>
<DATE> 2005/09/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Cem Uzan yargılandığı davada ifade verdi 
</HEADLINE>
<TEXT>

     Cem Uzan, hakkında "Tasarruf Mevduatı Sigorta Fonu’na TMSF tehdit ve hakarette bulunduğu" iddiasıyla açılan davada ifade verdi. 
     Şişli 3. Asliye Ceza Mahkemesi’ndeki duruşmaya, tutuksuz yargılanan Cem Uzan katıldı. 
     Duruşmada ifadesi alınan Uzan, suçlamaları kabul etmediğini belirterek, dava konusu ihtarnameyi avukatının hazırladığını söyledi. 
     İhtarnamedeki yazıların hiçbir tehdit ve hakaret içermediğini savunan Uzan, TMSF tarafından şirketlere atanan yöneticiler ile fonun yöneticilerine çekilen ihtarnamenin TMSF’nin hükmü şahsiyetine gönderilmediğini kaydetti. 
     "Şikayette bulunanın ise fonun hükmü şahsiyeti olduğunu" dile getiren Uzan, "Hukukçuların hazırladıkları bir ihtarnamede suç unsuru bulunması mümkün değildir. Beraatımı talep ediyorum" dedi. 
     Duruşma, dosyadaki eksikliklerin giderilmesi için ertelendi. 
     Şişli Cumhuriyet Savcılığı’nca hazırlanan iddianamede, Cem Uzan’ın İmar Bankası’na el konulmasından sonra TMSF’ye noter aracılığıyla bir yazı gönderdiği belirtiliyor. İddianamede, "bu yazıda TMSF Yönetim Kurulu’na ve diğer görevlilerine hakaret edildiği, ayrıca yasalara göre görev yapan memurlara karşı tehdit olduğu" kaydediliyor. 
     Aynı iddianamede, Uzan’ın, "tehdit" ve "hakaret" gerekçesiyle 8 aydan 4.5 yıla kadar hapisle cezalandırılması isteniyor. 
     
</TEXT>
</DOC>
