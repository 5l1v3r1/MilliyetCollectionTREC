<DOC>
<DOCNO> 383943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo17.html </URL>
<DATE> 2005/10/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
A Milli Takım'da Nihat takımla idman yaptı, Emre salonda çalıştı 
</HEADLINE>
<TEXT>

     A Milli Futbol Takımı, 8 Ekim Cumartesi günü İstanbul'da Almanya ile yapacağı özel, 12 Ekim Çarşamba günü de Tiran'da Arnavutluk ile yapacağı 18. Dünya Kupası Avrupa Eleme Grubu maçlarının hazırlıklarını yaptığı antrenmanla sürdürdü. 
     Milli Takımlar Teknik Direktörü Fatih Terim yönetiminde, BJK Nevzat Demir Tesisleri'nde gerçekleştirilen ve ilk 15 dakikası basına açık olan antrenmanda, dün akşam kampa katılan Nihat Kahveci takımla birlikte çalıştı. 
     Nihat gibi dün akşam kampa katılan oyunculardan Emre Belözoğlu salonda çalışırken, Nuri Şahin ise otelde dinlendi. 
     Dünkü antrenmanda sağ ayak bileğinde zorlanma olan Hasan da Emre ile birlikte salonda idman yaptı. 
     A Milli Takım Doktoru Cengiz Dinç, Hasan'ın kontrollerini bugün yapacaklarını belirterek, ''Kontroller sonunda durumuna bakacağız. Emre ise yüzde yüz hazır değil, ama her geçen gün daha iyiye gideceğini düşünüyoruz. Emre'yi Arnavutluk maçına yetiştirmeye çalışacağız. Uzun bir yolculuktan sonra Peru'dan İstanbul'a gelen Nuri ise yol yorgunu olduğu için otelde dinleniyor. Nuri, akşam antrenmanına katılabilir'' diye konuştu. 
     Bu arada, henüz kampa katılmayan Tolga Seyhan'ın bu akşam İstanbul'a gelip, yarınki antrenmana katılacağı bildirildi. 
     Milliler, bu akşam basına kapalı yapacakları antrenmanla hazırlıklarını sürdürecek. 
     
</TEXT>
</DOC>
