<DOC>
<DOCNO> 383607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonsiy17.html </URL>
<DATE> 2005/10/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Rice ile görüştüm 
</HEADLINE>
<TEXT>

     Başbakan Recep Tayyip Erdoğan, ABD Dışişleri Bakanı Condoleezza Rice ile görüştüğünü bildirerek, Lüksemburg’taki gelişmelerle ilgili, "Biz her şeyimizi yaptık. Teste tabi olacak olan artık Türkiye değil. Teste tabi olacak Avrupa Birliği’dir. Onları bekliyoruz. Son noktaya kadar ümidimizi kesmeyeceğiz" dedi. 
     Başbakan Erdoğan, AK Parti 5. İstişare ve Değerlendirme Toplantısı’ndan ayrıldıktan sonra Kızılcahamam’da yol güzergahında bulunan Perihan Erdoğan İlköğretim Okulu’nun önünde öğrencileri gördü ve makam aracını durdurdu. Başbakan Erdoğan, öğrencilere gofret verirken öğrenciler de başbakan Erdoğan’ın elini öptü. 
     Karayolu ile Ankara’ya hareket eden Başbakan Erdoğan, Saray Köyü’nde makam aracını durdurdu ve yaklaşık 25 dakika süren bir telefon görüşmesi yaptı. Bu arada Başbakan Erdoğan’ın görüşmesini bitirmesinin ardından yol kenarındaki çiftliğin sahibi Şahinde Demirbağ, Başbakan Erdoğan’a bahçesinden topladığı elmaları ikram etti ve Başbakan Erdoğan’ı çiftliğine davet etti. Başbakan Erdoğan da Şahinde Demirbağ’ı kıramayarak, Devlet Bakanı Beşir Atalay, milletvekilleri ve danışmanlarıyla birlikte çiftliğin bahçesinde bir süre dinlendi. 
     Başbakan Erdoğan, çiftlikten ayrılırken telefon görüşmesi ile ilgili soru üzerine, "ABD Dışişleri Bakanı Condoleezza Rice ile görüştüm. Şu anda süreci devam ettiriyoruz. Takip ediyoruz. Görüşmeler yapılıyor. Dışişlerinde başta bakanımız olmak üzere arkadaşlarımızın yaptığı görüşmeler devam ediyor. Bu trafik devam edecek" diye konuştu. 
     Erdoğan, "Avusturya’nın geri adım attığı söyleniyor. Bu doğru mu " sorusuna da, "Daha bana öyle bir haber gelmedi" yanıtını verdi. 
     Başbakan, "Condoleezza Rice’ın mesajı ne oldu, Türkiye’ye desteklerini sürdürüyorlar mı " sorusuna yanıt verirken de, "Ondan hiç şüpheniz olmasın diyorlar." dedi. 
     Erdoğan, "umutlu musunuz " şeklindeki soruya ise, "Biz her şeyimizi yaptık. Teste tabi olacak olan artık Türkiye değil. Teste tabi olacak Avrupa Birliği’dir. Onları bekliyoruz. Son noktaya kadar ümidimizi kesmeyeceğiz. 17 Aralıkta da biliyorsunuz böyle olmuştu" dedi. 
     
</TEXT>
</DOC>
