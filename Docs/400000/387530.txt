<DOC>
<DOCNO> 387530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/spo04.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongre kaçınılmaz 
</HEADLINE>
<TEXT>


HABERYORUM ERGUN ATA 


Samsun yenilgisinin "bardağı taşıran son damla" olarak nitelendirildiği Trabzonspor camiasında, Aralık'taki Mali Genel Kurul'un gündemine seçim maddesinin eklenmesine yönelik beklentiler de arttı. Bu durum, Atay Aktuğ ve yönetiminin, "Başarısız olup gitmektense, direnip, işleri yoluna koyduktan sonra genel kurul yapmak" düşüncesini hayata geçirme şansını da ortadan kaldırdı. 
Trabzonspor'u bugünkü noktaya getiren süreç, Şenol Güneş'in, "Futbol AŞ Genel Müdürlüğü" teklifini kabul etmemesiyle başladı. Güneş transfere de hiç karışmadı. B planı olmayan yönetim, bu nedenle transfer işini acemi ellere bıraktı. Güneş kamp çalışmalarına yeterli özeni göstermedi. Trabzon'daki bir yol açılışına, Şampiyonlar Ligi Ön Eleme maçındaki rakipleri izlemekten daha çok önem verdi. Transferi yürütmek yerine, "Ön plana çıkma uğruna" kavgayı tercih eden komite üyelerinin getirdiği kaleci Jefferson, Petkoviç'in, stoper Eller de Tolga'nın boşluğunu dolduramadı. 

Güneş'in faturası 
Atay Aktuğ, transfer komitesinin komik hali nedeniyle "duruma el koyarak" daha büyük bir yanlış yaptı ve Lange olayında kulübü milyonlarca dolar zarara uğratan menajere kanarak Jun'u aldı. Anorthosis Famagusta'ya eleniş, kamuoyunda Trabzonspor sempatisini bitirdi. 
Ligle birlikte çözülüş de başladı. Şenol Güneş, hatalarının bedelini istifa etmekle ödedi. Ama ağır bir fatura bıraktı. Gökdeniz skandalı, Szmykowiak'ın ayağının kırılması, Fatih'in sakatlığı gibi şanssızlıklar da üstüne eklendi. Güneş'e karşı B planı olmayan, transferde fiyaskoya imza atan, iyileştirme komedisini yaşatan yönetim, son bir çırpınışla Halilhodziç'i getirtti. Boşnak Hoca'nın şanssızlığı Eller'in de sakatlanması oldu ve Samsun karşısındaki yenilgiyle 4'te 4 yapılarak Süper Lig tarihinde bir ilke imza atıldı. 

Siyaset devrede 
İsmet Arzuman'ın son maçta Trabzon aleyhine çok kolay penaltı vermesi, lehine olması gereken çok daha net pozisyonu devam ettirmesi, Hüseyin'i çok rahat dışarı atması, camiada, federasyonun da yönetime çok sıcak bakmadığı havasını doğurdu. AKP Trabzon İl Teşkilatı ve milletvekillerinin Faruk Özak dışında çok açık şekilde bazı yerel medya organlarının da desteğini alarak yönetimi kongreye zorlaması AKP-Federasyon ilişkisini gündeme getirdi. Gelinen noktada bazı yöneticiler, bu ilişkinin bile kongreyi zorunlu kıldığını belirterek, yapıldığı taktirde bu akşamki toplantıda seçimi hayata geçirmeye çalışacak. Bize göre de yönetimin başka alternatifi kalmadı. AKP İl Teşkilatı ve milletvekillerinin, Trabzonspor üzerindeki bu baskısını ise tarih yargılayacak. 

Gökdeniz sahaya indi 

PFDK'nın 10 ay ceza verdiği Gökdeniz, 1.5 ay sonra dün takımla çalışmalara başladı. Gökdeniz, Başkan Atay Aktuğ'un kendisine konuşma yasağı getirdiğini söyledi. Antenmanda sakat Fatih, Hasan Sönmez ve Eller ayrı koşu yaparken, Szmykowiak salonda çalıştı. Fatih'in, Erciyes önünde görev alabileceği bildirildi. Halilhodziç, isteksiz gördüğü Özgür'ü salona gönderdi. Boşnak hocanın, ara transferde 2'si yabancı, 3 oyuncu istediği bildirildi. 


</TEXT>
</DOC>
