<DOC>
<DOCNO> 369932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko11.html </URL>
<DATE> 2005/08/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ayakkabıcılar umudunu kışa bağladı... 
</HEADLINE>
<TEXT>

     Konya'da geçtiğimiz günlerde gerçekleştirilen 16. Konya Ayakkabı ve Yan Sanayi Fuarı'nda beklediklerini tam olarak bulamayan ayakkabıcılar, umudunu yaklaşan kış sezonuna bağladı. 
     Konya Ayakkabıcılar Odası Başkanı Hasan Uzman, AA muhabirine yaptığı açıklamada, Türkiye'de özellikle erkek ayakkabısı üretimi ve ürün kalitesiyle lider konumda olan Konya'da faaliyet gösteren firmaların ithalat baskısı, vergi ve ekonomideki durgunluk nedeniyle zor günler geçirdiğini belirtti. 
     Ağustos ayının başında Konya'da gerçekleştirilen 16. Konya Ayakkabı ve Yan Sanayi Fuarı'nın Konyalı ayakkabı firmalarının içinde bulundukları darboğazı aşmaları konusunda olumlu getirileri olduğunu vurgulayan Uzman, şunları söyledi 
     ''Şüphesiz Konya'da gerçekleştirilen fuar, sektörde bir hareketlilik getirdi. Konya'dan 100'e yakın firmanın katıldığı fuarda, üreticilerimiz, ülke çapında ufak tefek de olsa bazı bağlantılar kurmayı başarmıştır. Ancak genel olarak bakıldığında fuar, Konyalı firmaları rahatlatmamıştır. Artık önümüzdeki kış sezonunu bekliyoruz. Umarız, yaklaşan kış sezonu uzun geçer. Yoksa zaten zor durumda olan ayakkabıcılar, daha da zor duruma düşebilir.'' Uzman, Konya'da önemli istihdam olanakları yaratan ayakkabı imalat sektörünün, içinde bulunduğu darboğazdan kurtarılması ve daha da gelişmesi için bazı tedbirler alınması gerektiğini ifade ederken, özellikle Uzakdoğu ülkelerinden gelen ucuz ve kalitesiz malların ithalatının önlenmesi, haksız rekabetin ortadan kaldırılması için aşırı vergi yükleri ve girdi maliyetlerinin düşürülmesi gerektiğini anlattı. 
     Uzman, hiç bir zaman karamsarlığa kapılmadıklarını, Konyalı ayakkabıcıların tüm olumsuzluklara karşın yurt dışına açılarak sektörde daha da iyi noktalara gelebileceğini, bunu başarabilecek güçte olduklarını sözlerine ekledi. 
     
</TEXT>
</DOC>
