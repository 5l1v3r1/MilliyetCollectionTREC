<DOC>
<DOCNO> 381343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun13.html </URL>
<DATE> 2005/09/25/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rum Yönetimi Türkiye bizi şimdi tanımayacak 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, Türkiye'nin Rum yönetimini yakın bir zamanda tanıyacağına inanmadığını ifade ederek, Türkiye'nin şu anda ''Kıbrıs Cumhuriyeti''ni tanımasının söz konusu olmadığını söyledi. 
     Güney Kıbrıs'ta yayımlanan Politis gazetesine demeç veren Yakovu, şu görüşleri savundu 
     ''Tüm olanların ardından Türkiye'nin 'Kıbrıs Cumhuriyeti'ni de facto tanıması sağlanmıştır. Bakanlar Konseyi'nin hukuk komisyonunun yazılı raporundan bu sonuca varılmaktadır. Ayrıca bu, AB karşı deklarasyonunda ve müzakere çerçevesinde yer alan, Türkiye'nin, 'Kıbrıs Cumhuriyeti'ne isim olarak da değinildiği tüm AB üyesi ülkelerle ilişkilerini normalleştirmesi gerektiği ifadesinde de belirtilmektedir. Bu, Türkiye'nin antipati duyduğu ve bunu da gizlemediği, ileriye doğru büyük bir adımdır.'' 
     
     'NORMALLEŞME 3 EKİM'DEN SONRA' 

     ''Kıbrıs Rum kesimi için ilişkilerin normalleşmesinin 3 Ekim'den itibaren başlayacağını'' savunan Yakovu, ''Türkiye ile AB katılım müzakeresi çerçevesinde gerçekleştirilecek hiçbir temasın, Kıbrıs sorununun özüne ilişkin konuların görüşülmesine varmayacağı görüşüyle de hemfikir olduğunu'' ifade etti. 
     Yakovu, ''2006 yılında Türkiye'nin ilişkilerini normalleştirmesine dair kontrol mekanizmasının başlayacağını'' belirterek, ''bu noktada Türkiye ile Rum yönetimi arasında farklı bir ölçütün yaratılacağı'' değerlendirmesinde bulundu. 
     Rum Bakan, herkesin umudunun, Kıbrıs sorununa çözüm bulunması için paralel ilerleyecek bir sürecin, BM Genel Sekreteri Kofi Annan'ın, 3 Ekim sonrasında ortaya çıkacak koşulları değerlendirmesini sağlayacağı şeklinde olduğunu ifade ederek, ''ne Genel Sekreter ne de kendilerinin Kıbrıs sorununu 3 Ekim ile ilişkilendirdiklerini, ancak bunun yeni bir çağ olduğunu'' söyledi. 
     Yakovu, Ekim ayında Annan'ın da harekete geçeceğine ve Annan'ın tarafların görüşlerini almak üzere bölgeye özel görevliler göndereceğine inandığını kaydetti. 
     Kıbrıs sorununa çözüm bulunması sürecinin tamamen BM Genel Sekreteri'nin yetkisinde bulunduğunu belirten Yakovu, AB'nin Genel Sekretere katkıda bulunacağını, ancak yerini almasının söz konusu olmadığını söyledi. 
     ''Türkiye'nin artık AB Komisyonu'na karşı çıkmayacağından emin olduğunu'' savunan Yakovu, ''koşulların, Kıbrıs sorununun çözümünü belli olmayan bir zamana değil, gözle görülür bir zamana getirecek şekilde olduğuna inandığını'' belirtti. 
     
</TEXT>
</DOC>
