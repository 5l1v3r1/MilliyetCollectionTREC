<DOC>
<DOCNO> 352504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun25.html </URL>
<DATE> 2005/06/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hamas'ın belediye başkanları AB ile görüşünce, İsrail köpürdü 
</HEADLINE>
<TEXT>

     İsrail, AB ülkelerinden diplomatların Filistin topraklarında Hamas üyesi belediye başkanlarıyla görüşmesini protesto etti. 
     Dışişleri Bakanlığı'ndan yapılan açıklamada, AB'nin Hamas ile artan temasının protesto edildiği kaydedildi. 
     Açıklamada, AB yetkililerinden, resmen bir terörist grup olarak niteledikleri Hamas'ı bu şekilde görmeye devam etmelerinin istendiği belirtildi. 
     Dışişleri Bakanlığı sözcüsü Mark Regev, açıklamasında, ''Avrupalıların aşırı uçları yatıştırmalarını değil, ılımlı Filistinlileri güçlendirmeleri gerektiğine inanıyoruz'' ifadesine yer verdi. 
     Hamas sözcüsü Muşir El Masri de, açıklamasında, geçen aylarda yapılan yerel seçimlerde belirlenen belediye başkanlarının, yakın zamanda AB diplomatlarıyla yaptıkları görüşmelerde uluslararası yardım ve İsrail ile ateşkesi ele aldıklarını söylemişti. 
     
     AB 'TEKNİK DÜZEYDEKİ' GÖRÜŞMEYİ DOĞRULADI 

     AB, diplomatlarının Hamas üyesi belediye başkanlarıyla görüşmesini doğrulayarak, bu görüşmenin "teknik düzeyde" olduğunu, örgütü "terörist örgüt" olarak kabul etmeye devam edeceğini belirtti. 
     Adını açıklamak istemeyen Avrupalı bir yetkili, "Hamas'la teknik diplomatik temaslarımız oldu, ancak bu temaslar, Avrupa'nın, halen AB'nin terörist örgütler listesinde yer alan Hamas'a karşı politikasında bir değişiklik anlamına gelmemektedir. Hamas'ın terörist örgüt olarak kabul edilmemesi için, şiddetten vazgeçmesi, İsrail devletini ve İsrail-Filistin çatışmasının çözüm temellerini kabul etmesi gerekmektedir" dedi. 
     Hamas, eylül 2003'den beri AB'nin terörist örgütler listesinde bulunuyor. 
     Hamas sözcüsü Sami Ebu Zohri de bu görüşmeleri doğrulayarak, "AB ile Hamas arasında çeşitli düzeylerde görüşmeler olmuştur. Bu görüşmelerden bazıları Gazze Şeridi ile Batı Şeria'da, diğerleri de Filistin toprakları dışında yapılmıştır. Bu görüşmeler, Hamas, Filistin topraklarındaki yerel seçimleri kazandıktan sonra yapılmıştır. AB, Ortadoğu'da düzenin Hamas olmadan mümkün olmayacağını anlamıştır" dedi. 
     
</TEXT>
</DOC>
