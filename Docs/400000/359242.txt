<DOC>
<DOCNO> 359242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/yazar/pulur.html </URL>
<DATE> 2005/07/08/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Meğer sırada neler varmış 
</HEADLINE>
<TEXT>


DOĞRUSU, bunu beklemiyorduk, daha doğrusu bilmiyorduk, bilseydik sıraya koyardık... 
Kıbrıs gidecek diyorduk, gidiyor. 
Günlerdir Ankara'da "Hem protokolü imzalarız, hem de itirazımızı yaparız" diye "kelime toplantıları" yapılıyor, hangi kelimeyi itiraza koyarsak zevahiri kurtarırız diye diplomatik lisanın bütün incelikleri tartışılıyor. 

ERMENİSTAN konusu sırada... 
İlk başta tazminat vermesek de, önce sınır kapısını açtıracaklar, sonra diğer istekleri sıraya girecek. Ellerini sağlam tutuyorlar, önce "sözde soykırım"ı kendi meclislerinde kabul ediyorlar, yerli işbirlikçileriyle birlikte kapıya dayanacaklar. 

YUNANİSTAN belli, biz ha orada, ha burada diye yalpalarken, adamlar "megalo idea"dan bir santim bile sapmazlar. 
Az çok ne istediklerini biliriz de, doğrusu Gökçeada ve Bozcaada'ya "özerklik" isteyeceklerini hiç düşünmemiştik... 
Meğer bazı Yunan milletvekilleri, kendilerini bu adaların milletvekilleri gösteren kartvizit bile bastırıp Gökçeada'da, Bozcaada'da dağıtıyorlarmış bununla yetinseler neyse, Avrupa Konseyi Parlamenterler Meclisi'nde özerklik isteklerini gündeme getirmişler. Bu işin başını kim çekiyor biliyor musunuz Bir zamanlar Yunan Dışişleri Bakanı olan ve Suriye'den kaçan, Abdullah Öcalan'ı kurtarıp himayelerine almak isteyen Pangalos... 
Pangalos ve 21 milletvekili -içlerinde Ermeni'si de var, Bulgar'ı da var, İtalyan'ı da var, Norveçlisi de- yerini bilmedikleri bu iki adanın özerkliği için çalışıyorlarmış 
Neden 
Her iki adada yaşayan Yunan azınlığı kendi anadilinde eğitim yapamıyormuş, okulları kapalıymış, dini eğitim kısıtlıymış... 
Gökçeada'da kilise açık, papaz ve cemaat istediği gibi ibadet ediyor. 

YA Yunanistan'ın Batı Trakya'da yaptıkları... 
Türklerin kendi seçtikleri müftüler bile hapse atılırken, başında "Türk" kelimesi olduğu için dernek bile kurulamazken, bu iki adanın özerkliğini isteyen Avrupa Konseyi milletvekillerinde ses bile yok, çünkü onların hukuku bu, herkes eşit ama, Türk ve Müslüman olanlar herkesten geride eşit... 

PEKİ, neden daha önceleri böyle talepler yoktu 
Çünkü "Olalım da, nasıl olursa olsun, Avrupalı olalım " politikasından önce bu talepler yoktu. Hangi Yunan milletvekilinin haddine düşmüş ki, gelip Gökçeada ve Bozcaada'da "Ben buranın milletvekiliyim " diye kartvizit dağıtmak... 
Jandarma başçavuşu, adamı kulağından tuttuğu gibi geldiği yere geri gönderirdi 

AMA şimdi 
Peki, neden 
Prof. Dr. Bayram Öztürk cevabını veriyor 
"Çünkü, hayali bir AB projesi peşine takılan, deyim yerindeyse kocaman bir balinadan, herkes bir parça koparma peşindedir. Üstelik o balina ki, kendi gücünün farkında olsa, bir kuyruk darbesiyle hepsini denizin dibine gönderecek güce sahipken..." Cumhuriyet, 29.06.2005 

YOO, hemen kızıp celallenmeyin, eğer sahip olduğunuz, ama farkında olmadığınız o güce sahipseniz, gidin Batı Trakya'ya "İskeçe ve Gümülcine milletvekili" diye kartvizit dağıtın... 
Kendileri olmasa bile, babaları, ya da dedeleri, Batı Trakyalı olan milletvekili yok mu 



</TEXT>
</DOC>
