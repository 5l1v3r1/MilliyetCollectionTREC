<DOC>
<DOCNO> 393777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko53.html </URL>
<DATE> 2005/11/10/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
TSKB'nin net karı 70 milyon YTL 
</HEADLINE>
<TEXT>

     TSKB'nin 9 aylık net karının 70 milyon YTL olduğu bildirildi. 
     TSKB'den yapılan açıklamada, Banka'nın 2005 yılının üçüncü çeyreğinde, brüt karını 98 milyon YTL'ye çıkardığı ve geçen yılın aynı dönemine göre yüzde 60'lık bir artışla, karşılık sonrası net karın 70 milyon YTL olduğu kaydedildi. 
     Açıklamada, Banka'nın, 2005'in dokuz ayında yıllık bazda ortalama özsermaye getiri oranının yüzde 21.2, ortalama aktif getiri oranının ise yüzde 3.5 olarak gerçekleştiği belirtildi. 
     TSKB'nin 2005 Eylül sonu itibariyle aktif büyüklüğünün geçen yılın aynı dönemine göre yüzde 42 artarak 2 milyar 123 milyon YTL'den, 3 milyar 20 milyon YTL'ye, özkaynaklarının ise yine yüzde 42'lik artışla 350 milyon YTL'den 499 milyon YTL'ye ulaştığı bildirildi. 
     Bankanın, tamamına yakını yabancı para cinsinden olan kredilerinin, 2005 yılı Eylül sonunda, 1 milyar 196 milyon dolar olduğu, 2005 yılının 9 ayında yapılan plasmanların tutarının ise 324 milyon dolar olarak gerçekleştiği ifade edildi. 
     2005 Eylül sonu itibariyle tamamına karşılık ayrılan takipteki kredilerin, brüt kredilere oranının yüzde 3.3, serbest sermayenin toplam aktiflere oranının ise geçmiş dönemlerle aynı seviyede yüzde 11 olarak kaldığı belirtildi. 
     
     KREDİ ANLAŞMALARI 
     Açıklamada, TSKB'nin Ekim ayında bir Türk bankası olarak bir ilki gerçekleştirdiği ve Bahreyn Şubesi aracılığıyla 5 ülkeden 8 ayrı bankanın katılımıyla yoğun ilgi gören 50 milyon dolar tutarındaki murabaha kredisini imzaladığı kaydedildi. 
     Ayrıca, TSKB ile Dünya Bankası arasında İhracat Finansmanı Aracılık Kredisi III EFIL III çerçevesinde, 201 milyon dolar ve 80 milyon avro olmak üzere yaklaşık 300 milyon dolar tutarında bir kredi anlaşması imzalandığı hatırlatıldı. 
     
</TEXT>
</DOC>
