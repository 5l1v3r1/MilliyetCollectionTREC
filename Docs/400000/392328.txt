<DOC>
<DOCNO> 392328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/yasam/axyas01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneden gönderildi, öldü 
</HEADLINE>
<TEXT>


Erzurum Zübeyde Hanım Çocuk Yuvası'nda kalan 13 aylık Olgun Akdeniz, zatürree teşhisine rağmen 'Endişelenecek bir durum yok' diyen doktorlarca geri gönderildi. Ancak Olgun bebek yaşamını yitirdi 

CEM BAKIRCI Erzurum DHA 

Malatya Çocuk Yuvası'nda kimsesiz çocuklara işkence görüntüleri henüz hafızalardan silinmeden, Erzurum Zübeyde Hanım Çocuk Yuvası'nda kalan 13 aylık Olgun Akdeniz "yüksek ateşe bağlı gribal enfeksiyon" sonucu yaşamını yitirdi. 
Ardahan'da oturan Saniye ve Osman Akdeniz çiftinin çocuğu Olgun, anne babasının ayrılmasının ardından, geçim sıkıntısı gerekçesiyle annesi tarafından 3 aylıkken yuvaya yerleştirildi. 
Olgun, önceki gün 10.00'da rahatsızlanınca Atatürk Üniversitesi Tıp Fakültesi'ne bağlı Aziziye Araştırma Hastanesi'ne kaldırıldı. Acil Servis'teki muayenin ardından Olgun bebek, Yakutiye Araştırma Hastanesi'ne sevk edildi. Dr. Oğuzhan Sepetçigil tarafından muayene edilen bebeğin tetkikleri yapıldı ve serum verildi. 
İddiaya göre doktorlar "Endişelenecek bir durum yok. İğne ve ilaç yazdık. Onlar kullanılsın, geçer" diyerek, bebeği yuvaya gönderdi. Akdeniz, dün sabaha karşı tekrar rahatsızlandı ve saat 04.30'da can verdi. 
"Göz nezlesi ve zatürree" teşhisi konulmasına rağmen yatakta tedavisi yapılmayan Akdeniz'in ölümü kayıtlara "Yüksek ateşe bağlı gribal enfeksiyon" olarak geçerken, kesin nedenin belirlenmesi için otopsi yapılması kararlaştırıldı. 

Anneden tecavüz iddiası 
Anne Saniye Akdeniz, geçen yıl köye düğün için gelen eniştesi Adem Kardeş'in tecavüzüne uğradığını söyledi. Akdeniz "Yılbaşı gecesi bana tecavüz etti. Annem, ablamın yuvası yıkılmasın diye suçu kardeşim G.A'nın üzerine atmamızı söyledi. Ama o haksız yere cezaevine girince eniştemin tecavüz ettiğini mahkemeye açıkladım. Sonucu DNA testi belirleyecek" dedi. 


</TEXT>
</DOC>
