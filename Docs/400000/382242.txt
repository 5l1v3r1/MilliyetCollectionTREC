<DOC>
<DOCNO> 382242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko33.html </URL>
<DATE> 2005/09/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Borcunu ödemeyene bir daha kredi kartı yok" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bir yılı aşkın süredir üzerinde çalışılan Banka ve Kredi Kartları Yasa Tasarısı Taslağını tamamladıklarını belirterek, "önümüzdeki ilk bakanlar kurulunda imzaya açacağız. TBMM'de öncelikli görüşülmesi için komisyon başkanlarıyla görüşeceğim" dedi. 
     Bakan Şener, Banka ve Kredi Kartları Kanun Taslağı hakkında bilgi vererek soruları yanıtladı. Şener, tamamlanan Yasa Taslağı hakkında gazetecilere açıklamalarda bulundu. 
     Kredi kartlarında son zamanlarda ''takibe düşen alacaklarda az da olsa artış olması, tüketicilerden gelen şikayetler ve hızla büyüyen kredi kartı hacmi'' nedeniyle bu yasayı çıkaracaklarını ifade eden Şener, bu kapsamda sözleşmelerden kaynaklanan sıkıntıların da yasa ile giderileceğini bildirdi. 
     Yenilikler kapsamında bankaların, talepte bulunmayanlara kredi kartı veremeyeceğini, borcunu ödemeyenlerin bir daha kart alamayacağını anlatan Şener, yeni düzenlemeyle kredi kartı limitlerinin de, ''aylık gelirinin iki katını'' aşamayacağını söyledi. 
     
     ''FAİZ ORANLARI İLE İLGİLİ KISITLAMA YOK'' 

     Faiz oranları ile ilgili bir kısıtlama getirilmediğini belirten Şener, ancak faiz oranları hesabına ilişkin bir düzenleme yapıldığını ve BDDK'nın bankaların belirlediği faiz oranlarını ''her ay ilan edeceğini'', tüketicilerin buna göre tercihte bulunacağını söyledi. 
     Şener ayrıca, bankaların hesabın tamamına değil, ödenmeyen kısmına faiz yürütülebileceğini, bileşik faiz uygulanamayacağını, faiz hesabının hesap kesim tarihinden başlayacağını ve gecikme faizinin borcun yüzde 30'unu geçemeyeceğini vurguladı. 
     Başbakan Yardımcısı Şener, bankaların Yasanın çıkmasından sonra faiz oranlarında bir ay, diğer hususlarda ise bir yıl içinde yasaya uyum sağlayacaklarını da kaydetti. 
     
     GECİKME FAİZİ YÜZDE 30'U GEÇEMEYECEK 

     Bankaların belirlediği kredi kartı kullanım sözleşmelerine müşterilerin katılmış olduğunu ve şartları belirlemede herhangi bir güce sahip olmadıklarını anlatan Şener, sözleşmelerin sayfalarca, çoğu zaman müşterilerin kavrayamayacağı ifadeleri içerdiğini ve ihtilaf konusunda müşterilerin kazanamayacağı metinlerin ortaya konduğunu söyledi. 
     Hazırlanan çerçeve kanununa göre, kart kullanan ve veren bankalara belirli yükümlülükler getirildiğini, sözleşmenin nasıl olacağının, sözleşmede bulunacak hususların BDDK tarafından belirleneceğini vurgulayan Şener, 12 punto ve koyu harflerle açık anlaşır düzenlenecek sözleşmelerde, tek taraflı haksız şartlara yer verilmeyeceğini anlatan Bakan Şener, faiz oranlarında değişiklik olduğunda hemen müşteriye haber verileceğinin ve değişiklikten sonraki hükümlerin geriye yürütülemeyeceğinin de kurala bağlandığını bildirdi. 
     Gecikme faizinin aktif faizin yüzde 30'unu geçemeyeceğini ifade eden Bakan Şener, müşterilere de "kredi kullanan müşterilerin, bütçe sınırını aşan harcamalarda bulunmaması temel kural olmalıdır. Dünyada herkesin imkanlarına ve bütçesine göre harcama yapması gerekir" uyarısında bulundu. 
     Bir soru üzerine Şener, kredi kartı kaç tane olursa olsun tüm kredi kartlarının toplam limitlerinin gözönünde tutulacağını ve ilgililerin gelir beyanının dikkate alınacağını söyledi. 
     Şener, yasayla ilgili ikincil düzenlemelerin BDDK'ca yapılacağını, taksit kartlar konusuyla ilgili de BDDK'ya yetki verildiğini, bu yetki çerçevesinde bazı alanlardaki detaylı düzenlemelerin yapılacağını kaydetti. 
     
     FAİZ DIŞI FAZLA HEDEFİ 

     Mevcut kredi kartları borçlarıyla ilgili bir düzenleme olup olmadığının sorulması üzerine, yasanın geriye işlemeyeceğini ve geçmişe dönük düzenlemelerin, hukuki ihtilaflara neden olacağından yapılmadığını belirten Bakan Şener, bunların, aralarındaki sözleşmeye göre çözüleceğini söyledi. 
     Özelleştirme gelirlerinin yüksek olması nedeniyle faiz dışı fazla hedefinin geri çekilebilirliği konusundaki tartışmaların sorulması üzerine de Bakan Şener şunları kaydetti 
     "2006 yılı için yapılan çalışmalarda yüzde 6.5 faiz dışı fazla öngörülmüştü. Ama geldiğimiz noktada şöyle bir değerlendirme yapılıyor. Tüpraş, Telekom gibi gelir fazlası kuruluşlar faiz dışı fazlayı olumlu etkilemektedir. Bu kuruluşların özelleştirme işlemleri tamamlandığına göre 2006 yılının faiz dışı fazlayı olumlu etkileyen bu kuruluşlara ait gelirler kamu hesaplarında görülmeyecek. Dolayısıyla 6.5 faiz dışı fazla öngördüğümüzde bazı dezavantajlar olacak. Bunları telafi edebilmek amacıyla bu kuruluşların gelirlerinin oluşturacağı oranın hedef orandan düşürülmesi mümkün müdür değil midir Tartışılan bu. 
     Faiz dışı fazla, konsolide bütçe faiz dışı fazlası ve kit faiz dışı fazlasından oluşmakta. Tartışmaların konsolide bütçe faiz dışı fazlasıyla ilgisi yok. Öngörülen faiz dışı fazla neyse o olmalıdır. Ama Kit faiz dışı fazlada gelir fazlası olan kuruluşların satılmış olmasını dikkate almamız daha gerçekçi olmaz mı Sorusu vardır. Bu IMF ile son görüşmelerde ele alınan konu budur. Bildiğim kadarıyla bu konuda tam verilmiş bir karar yok" İş çevrelerinin, özelleştirmeden sağlanacak gelirlerin borçların ödenmesinde kullanılmasına dönük taleplerini de değerlendiren Bakan Şener, Hazine'nin 2005 finansman programında toplam 172 milyar YTL borçlanılacağının belirtildiğine dikkati çekerek, özelleştirme gelirleri Hazine'ye aktarıldıkça finansman dengelerinde iyileşme meydana geleceğini, Hazine'nin daha az borçlanacağını, nihai olarak da borç stokunun azalmasını sağlayacağını anlattı. 
     Faiz dışı fazla hedefiyle zaten harcamalara sınır getirdiklerini ifade eden Şener, özelleştirme gelirleri faiz dışı fazla hesabına dahil edilmediğinden bu gelirlerin gider artışına imkan sağlamadığını vurguladı. 
     Galataport'un YPK'ya gelip gelmediğinin sorulması üzerine de Şener, YPK'da imzaya açılan bir karar talebinin gelmediğini, geldiğinde inceleneceğini söyledi. 

     
</TEXT>
</DOC>
