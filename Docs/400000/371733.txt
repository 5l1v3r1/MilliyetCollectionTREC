<DOC>
<DOCNO> 371733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/guncel/agun.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula'yı kaç yabancı izledi 
</HEADLINE>
<TEXT>


40 bin yabancının beklendiği Formula 1 Türkiye Grand Prix'si için seyahat acenteleri aracılığıyla 14 bin turist geldi. Organizasyonu üstlenen İstanbul Ticaret Odası'nın Başkanı Yalçıntaş ise yarışları 40-50 bin yabancının izlediğini iddia etti 

NUR DAŞAR- ÖZLEM BAY-DİLEK TAŞ 

Formula 1 Türkiye Grand Prix'si dün gerçekleşti. Bu organizasyon için 40 bin yabancının beklendiği açıklandı. Ancak Türkiye Seyahat Acenteleri Birliği TÜRSAB Başkanı Başaran Ulusoy, Formula 1'in İstanbul ayağı için yabancılara 14 bin bilet sattıklarını söyledi. Ulusoy, acenteler dışında bireysel katılımların ne kadar olduğunu bilemediklerini söyledi. 
Formula 1 için gelen yabancılara bilet satma yetkisinin TÜRSAB'da olduğunu söyleyen Ulusoy, başlangıçtan itibaren 135 farklı acenteyle çalıştıklarını söyledi. İlk hedeflerinin 20 bin yabancıya bilet satmak olduğunu belirten Ulusoy şöyle konuştu 

İlk yıl için rakam iyi 
"Biz 14 bin adet bilet sattık. 20 bin bilet satmayı bekliyorduk, ama bu rakam da bizim için çok iyi. 6 bin kişilik fark başarısızlık değil, ilk sene için bu rakam odukça iyi. Bu 14 bin biletin içinde organizasyonun başından beri burada olanlar da var, günübirlik gelenler de. Turizm geliri olarak şu anda net bir rakam vermek yanlış olur, ama gelen her turistin ortalama 1000 - 2000 dolar bırakacağını düşünebiliriz." 
Bu arada yoğun talep beklentisiyle yabancı ziyaretçileri ağırlamak üzere belediyenin tespit ettiği Tuzla'daki yazlıklara da talep olmadığı öğrenildi. 

Ekipten 7 bin kişi geldi 
Formula 1 organizasyonunu üstlenen İstanbul Ticaret Odası İTO Başkanı Yalçıntaş ise yarışlar için 40 - 50 bin yabancının geldiğini iddia etti. TÜRSAB'a verilen 14 bin bilet dışında yarışacak takımların ekiplerinden 7 bin kişinin geldiğini kaydeden Yalçıntaş, "Ayrıca Biletix'ten özellikle Bulgaristan, Romanya, Gürcistan, İran'dan da yerli müşteri gibi bilet alanlar olduğunu öğrendik" dedi. 
Yalçıntaş, yarış sürerken verdiği demeçte şunları söyledi "Bilet rakamına bakarak bugün için yaklaşık 100 bin rakamını düşünmüştüm. Şu anda baktığım kadarıyla, herkes içeriye girmeyi başarırsa, 100 bin rakamını da aşarız diye düşünüyorum. İzleyici sayısı saat 15.00'te 110 bine ulaştı." 
2. gün 53 bin değil 60-65 bin kişi, ilk gün de 40 bin kişinin yarışçıları izlediğini belirten Yalçıntaş, şöyle devam etti "Formula 1 tarihine baktığınız zaman, ilk defa yapılan yarışlara baktığınızda, bu da bir rekor aynı zamanda. Şu anda İngiltere pisti haricinde en fazla seyirci çeken pistlerden biri durumundayız. 
1.5 saatlik yarışın tanıtımını eğer parayla yaptırmaya çalışırsanız yaklaşık 4 milyar dolar olurdu. Birçok dünya televizyonu, 1.5-2 saatlik Türkiye'yi tanıtan programlar yayımlıyorlar. Türkiye, 7-8 milyar dolarlık bir tanıtım yaptı. 10 milyar dolar derseniz de yanılmamış olursunuz." 




Yarış alanına gitmek, yarıştan zordu 



Yarışseverler sabah erken saatlerde yola çıktı. Birçok kişinin toplu taşıma araçları yerine özel otomobillerini tercih etmesi nedeniyle trafiğin yükü daha da arttı. 


5 yıldızlı oteller doldu 

Formula 1 yarışları nedeniyle bazı otellerin fırsatçılık yaparak fiyatlarını aşırı oranlarda yükseltince yatakların boş kaldığı haberleri de yayıldı. Bu durumun kısmen doğru olduğu, ancak İstanbul'daki 5 yıldızlı otellerde Formula 1'le birlikte yüzde 100'e yakın doluluk yaşandığı belirtildi. Otel yöneticileri bu konuda şu bilgileri verdiler 
Ceylan InterContinental Yüzde 100 doluyuz. 380 odalı kapasitemizin tamamı dolu. 
Swiss Hotel Otelimizdeki 600 odanın tamamı dolu. F1'in İstanbul'da yapılacağının duyulmasından itibaren rezervasyonlarımız önceden doldu. 
Hyatt Regency Formula organizasyonu başladığından bu yana otelimizdeki doluluk oranı yüzde 100. Yani 4 gün boyunca bütün otel doluydu ve bunun önemli bir kısmı da yarışları izlemeye gelen turistlerdi. 
Ritz Carlton İstanbul Şu anda yüzde 90 dolulukla çalışıyoruz, yüzde 80'i Formula 1'le ilgili. Gelenlerin çoğu birkaç gece kaldı. 


</TEXT>
</DOC>
