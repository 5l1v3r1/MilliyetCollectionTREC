<DOC>
<DOCNO> 371636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sondun01.html </URL>
<DATE> 2005/08/21/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
WP Irak'ta peşmergeler terör estiriyor... 
</HEADLINE>
<TEXT>

     ABD’nin önde gelen gazetelerinden The Washington Post, peşmergelerin kuzey Irak’ta, Şii milislerin de güneyde, bulundukları bölgeleri tamamen kontrol altına almak amacıyla diğer etnik ve siyasi gruplar üzerinde adam kaçırma, cinayet ve diğer yıldırma faaliyetlerine giriştiğini yazdı. 
     Haberini siyasi liderler, insan hakları grupları ve yakınları tutuklananların ifadelerine dayandıran gazete, peşmergelerin, kuzey Irak’ta Türkmen, Sünni Arap ve diğer toplumlara mensup yüzlerce kişiyi kaçırarak bölgedeki 5 cezaevinde topladığını belirtti. 
     İnsan hakları grupları, kaçırılan kişilerin Musul’da toplandıktan sonra kuzey Irak’taki Erbil, Süleymaniye, Dohuk, Akra ve Şaklava kentlerindeki cezaevlerine hapsedildiğini anlattılar. Bu şekilde kaçırılarak hapsedilenlerin sayısının 500 civarında olduğu tahmin ediliyor. 
     The Washington Post, aslında Irak güvenlik güçlerinin mensubu konumundaki peşmergelerin, Kürt çıkarlarına aykırı davrandığını düşündükleri yetkilileri ve siyasi liderleri dövdüğünü ve tehdit ettiğini de kaydetti. Görgü tanıklarına dayanılarak verilen bir örnekte, yüzü gözü kanlar içindeki bir yetkilinin, bu halde bir kamyonetin arkasında bir kasabada ibret olsun diye dolaştırıldığı belirtildi. 
     Betnahreyn adlı insan hakları grubunun yöneticisi Nahreyn Toma, gazeteye açıklamasında, Kürt peşmergelerinin tutumunun ABD’nin güvenilirliğini de zedelediğine işaret ederek, "Saddam Hüseyin ile Kürtlerin uyguladığı yöntem arasında fark görmüyorum. Artık kimse Amerikalılarla çalışmak istemiyor. Neden Çünkü Amerikalılar, gücü Kürtlere ve Şiilere verdiler. Başka hiç kimsenin bir hakkı yok" dedi. 
     Iraklı Kürt yetkili Kerim Sincari ise Kürt cezaevlerinde hapsedilenlerin terör sanıkları olduğunu ve bu kampanyanın aslında ABD desteğindeki Irak hükümetince başlatıldığını iddia etti. 
     Amerikalı yetkililer, yargısız tutuklamalar konusunda ABD’nin hiçbir rolü olmadığını ve bu uygulamanın sona ermesi gerektiğini söylediler. 
     The Washington Post, güney Irak’ta da Şii milislerin, siyasi ve etnik rakiplerine karşı peşmergeler gibi davrandığını ve bazı kişilerin öldürüldüğünü kaydetti. 
     
</TEXT>
</DOC>
