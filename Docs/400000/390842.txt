<DOC>
<DOCNO> 390842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun14.html </URL>
<DATE> 2005/10/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
'Deşifre edilen ajan eşi ile Türk Büyükelçiliği'nde tanıştı' 
</HEADLINE>
<TEXT>

     ABD Başkan Yardımcısı Dick Cheney’in başdanışmanı Lewis Libby’nin büyük skandal yaratarak deşifre ettiği CİA ajanı Valerie Plame’nin eşi Büyükelçi Joseph Wilson ile Washington’daki Türk Büyükelçisince verilen bir resepsiyonda tanıştığını, aralarında "ilk bakışta aşk" olduğunu yazdı. 
     Pazar günleri İngiltere’de yayınlanan The Observer gazetesi, "Casus olarak üstün performans gösteren aptal sarışın" başlıklı haberinde, "ABD’nin en ünlü casusu" haline gelen Valerie Plame’nin öyüküsünü yazdı. Gazete, Plame’nin eşi Büyükelçi Joseph Wilson ile Washington’daki Türk Büyükelçisi tarafından verilen bir resepsiyonda tanıştığını, aralarında "ilk bakışta aşk" olduğunu belirtti. 
     Plame’nin ajan olarak ilk yurt dışı görevini 27 yaşındayken Atina’da üstlendiğini kaydeden gazete, Atina’nın Amerikan karşıtı olan eski ABD vatandaşı Andreas Papandreu’nun Başbakanlığı döneminde ilginç bir yer olduğunu belirtti. 
     Gazete, AK-47 makinalı tüfeği kullanmakta büyük bir yetenek gösteren Plame’nin casus olarak iyi bir peformans gösterdiğini, sonuçlar elde etmek için "aptal sarışın" rolünü oynamaya hazır olduğunu yazdı. Plame’nin Yunanistan’dan Londra’ya geçerek ünlü London School of Economics’ten mezun olduğunu belirten gazete, daha sonra Brüksel’de enerji işine girdiğini anlattı. 
     Emekli bir subay olan babası, ailesi ve dostlarının Plame’nin gerçek kimliğini bilmediğini, çifte ajan Aldrich Ames’in, Plame’yi de Ruslara ihbar etmiş olmasından korkulduğu için Plame’nin ABD’ye geri alındığını belirten gazete, "Orada Türk büyükelçisi tarafından verilen bir resepsiyonda gözlerini odada gezdirirken ABD büyükelçisi Josep C. Wilson’a ilişti" diye yazdı. 
     Wilson için, "Ondan 13 yaş daha büyüktü, başarılı ve yakışıklı idi" ifadesini kullanan gazete, Plame’nin Wilson’a ajan olduğunu birkaç hafta içinde yatakta aşk yaparken açıkladığını kaydetti. 

ANKA 

     
</TEXT>
</DOC>
