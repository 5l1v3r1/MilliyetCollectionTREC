<DOC>
<DOCNO> 395238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur28.html </URL>
<DATE> 2005/11/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kadınlar, tuvaletlerdeki sensörleri kamera zannedip, tahrip ediyor 
</HEADLINE>
<TEXT>

     Kayseri Büyükşehir Belediyesi Su ve Kanalizasyon İdaresi KASKİ Genel Müdürlüğü’nün umumi tuvaletlerde su tasarrufu sağlamak amacıyla kurduğu sensörlerin, kadınlar tarafından kamera zannedilerek tahrip edildiği bildirildi. 
     KASKİ Genel Müdürü Ender Batukan, yaptığı yazılı açıklamada, kent merkezindeki umumi tuvaletlere içerde kimsenin bulunmadığı zamanlarda suyu otomatik olarak kesen sensörler yerleştirdiklerini söyledi. 
     Bu sayede 26 umumi tuvalette ayda 9 bin ton su tasarrufu sağladıklarını ifade eden Batukan, şu bilgileri verdi 
     "Harekete duyarlı olan sensörler fotoselli sistemlerden oldukça farklı. Çünkü sadece lavabolarda değil, pisuvar ve tuvaletlerde de tasarruf sağlıyor. 26 tuvalete bu sistemi kurduk. Bu sayede sudan yüzde 80-90 oranında tasarruf sağlıyoruz. Sistem, sağladığı tasarruf sayesinde kurulma maliyetlerini de 7-8 ay içinde karşılıyor. Ancak son zamanlarda özellikle kadınlar tuvaletindeki sensörler tahrip edilmeye başlandı." Sensörlerin kadınlar tarafından kamera zannedilerek tahrip edildiğini belirten Batukan, vatandaşların bu konuda daha duyarlı olmalarını istedi. 
     
</TEXT>
</DOC>
