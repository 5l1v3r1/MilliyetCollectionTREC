<DOC>
<DOCNO> 363537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/ekonomi/eko04.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AHL'ye gürültü kısıtlaması gelebilir 
</HEADLINE>
<TEXT>


Ulaştırma Bakanı Yıldırım, AB'nin çevre uygulamaları gereği Atatürk Havalimanı'na gürültü nedeniyle uçuş kısıtlamaları gelebileceğini söyledi 


Ulaştırma Bakanı Binali Yıldırım, İstanbul'a, gelecek 10 yılda 40 milyon turist gelmesinin beklendiğini, Atatürk Havalimanı AHL için gürültü kirliliği gerekçesi ile uçuş kısıtlamaları gelebileceğini belirterek İstanbul'a üçüncü bir havaalanının şart olduğunu söyledi. 
Yıldırım, CHP Bursa Milletvekili Kemal Demirel'in yazılı soru önergesine verdiği cevapta, 2004 yılında Türkiye'deki toplam yolcu trafiğinin yaklaşık yüzde 34'ünün AHL'den yapıldığını söyledi. 

Talebi karşılayamıyor 
Yıldırım, şunları kaydetti 
"Bu liman Türkiye'de faaliyet gösteren birçok havayolu şirketinin de harekat üssü konumundadır. Uçak sayısı arttı, uçak gövdeleri büyüdü. Başta Rusya olmak üzere Birleşik Devletler Topluluğu ile Türk Cumhuriyetlerinden yoğun talepler var. AB kapsamında yürürlüğe girecek olan gürültü ve çevre kontrol konularının getireceği kısıtlılıklar nedeniyle Avrupa'daki bir kısım havaalanlarının belli saatler arasında gece uçuşlarına kapalı olması, AHL'nin de bu kısıtlamalara maruz kalabileceğini göstermektedir. Yeni bir havalimanı zorunluluğunu beraberinde getirmektedir." 
Yıldırım, çok sayıda uluslararası kongre nedeni ile AHL'nin kullanımının daha da artıracağını belirterek, "Bu bağlamda gelecek 10 yıllık süreçte 40 milyon civarında turistin İstanbul'a gelmesi de beklenmektedir" dedi. 
AHL'de fiziki genişlemenin mümkün olmadığını kaydeden Yıldırım, planlama ve etüt safhasında bulunan 3. havaalanının keşif ve projelendirme çalışmaları ile ihale yöntemine ilişkin çalışmaların devam ettiğini söyledi. 




</TEXT>
</DOC>
