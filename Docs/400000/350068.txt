<DOC>
<DOCNO> 350068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo31.html </URL>
<DATE> 2005/06/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Galatasaray Divan Kurulu Toplantısı'nda Aziz Yıldırım'a taş... 
</HEADLINE>
<TEXT>

     Galatasaray Kulübü Aylık Olağan Divan Kurulu toplantısı, Florya Metin Oktay Tesisleri'nde yapıldı. 
     Divan Başkanı Semih Haznedaroğlu başkanlığında yapılan toplantıya, yönetim kurulundan sadece genel sekreter Cengiz Özyalçın ve yönetici Mehmet Helvacı katıldı. 
     Divan Kurulu'nda yapılan eleştirileri yanıtlayan Özyalçın Avrupa'da büyük başarılara imza atmış efsane takımların belirli seviyelerden sonra düşüş yaşadığını vurgulayarak, ''Galatasaray olarak biz de UEFA ve Süper Kupa'yı kazandık. Bunlar bizim gurur tablolarımızdır. Ancak, bu çok büyük başarılara rağmen bunun paraya dönüşmesinde eksiklik olduğu inancındayım. Avrupalı bu başarıları paraya çeviriyor ve düşüş döneminde alt yapısına yatırarak yeniden eski gücüne dönüyor'' dedi. 
     Divan Kurulu üyelerinin, Fenerbahçe Kulübü Başkanı Aziz Yıldırım'ın ''Galatasaray'ın kazandığı UEFA Kupası tesadüfen alındı'' demesini eleştirmesi üzerine, bu konuda da üstü kapalı bir değerlendirme yapan Cengiz Özyalçın, şöyle konuştu ''Bazı kesimlerin çok değişik kulvarda mücadeleleri var. Şampiyonlar Ligi'ne katılmak bile kulüplere çok büyük ekonomik gelir getiriyor. Belirli spor etkinlikleri ve sportif süreç tehlikeli tuzaklarla doludur, Galatasaray bunu hisseder, bilir ve gereğini yapar.'' 
     
     ''BANA GÖRE 2. VEYA 3.'NÜN KIYMETİ YOK'' 

     Genel sekreter Özyalçın, amatör şubelerde çok büyük bütçeli müessese kulüpleriyle mücadele ettiklerini ifade ederken, ''Bana göre ya şampiyonsunuz, ya da değilsinizdir'' dedi. 
     Beşiktaş'ın basketbolda transferde paralar harcadığını kaydeden Özyalçın, ''Bana göre 2. veya 3.'nün kıymeti yok'' ifadesini kullandı. 
     
     BAŞKANA ELEŞTİRİLER 

     Divan Kurulu toplantısında bazı üyeler ''Bu sezon başarılıyız'' diye açıklamalar yapan Kulüp Başkanı Özhan Canaydın'ı eleştirdiler. 
     Üyelerden Özer Berkay, koskoca Galatasaray camiasının bir yılda 1-2 kupayla yetindiğini ifade ederek, ''Başkanımız Galatasaray başarılı diyor. Kendisi bizi çocuk yerine koymasın. Gerçekleri söylesin, başarısız olduğunu kabul etsin. Bu sene başarılı olduğumuzu söylemesin. Bir Türkiye Kupası'nı almak ya da şampiyonluğu kovalamak, ne zamandan beri başarı sayılıyor, bunu çözemiyorum'' diye konuştu. 
     Cengiz Akatlı ise Özhan Canaydın'ı her zaman desteklediğini, ancak başkanın özellikle teknik direktör değişimlerinde hata üstüne hata yaptığını söyledi. Özhan Canaydın'ın göreve geldiği zaman çok değerli ve başarılı bir teknik adam olan Mircea Lucescu'yu gönderdiğini belirten Akatlı, şunları söyledi 
     ''Bu vahim hatanın sonucunu hepimiz biliyoruz. Çok büyük maddi manevi kayıplara uğradık. Eskiden kulübümüze çok değerli katkıları bulunan, ancak İtalya'dan özellikleri değişime uğramış olarak dönen teknik direktörümüzle tarihimizin en kötü sonucunu aldık. 
     Bu dönem ise Ergün Gürsoy başarılı bir dönem geçirdi, başarılı bir teknik adam vardı. Biraz daha şanslı olsaydık, Gençlerbirliği maçını kazanıp lig kupasını da getirebilirdik ama olmadı, yazık oldu. Sayın başkanımız aynı hatayı tekrarladı ve değerli bir teknik adamı gönderdi, yeni bir teknik adam getirdi. Her şeyi yeni baştan yapacağız. Bana göre büyük bir hata. İnşallah yanılırım.'' 
     
     ''AZİZ YILDIRIM ÖLENE KADAR BAŞKAN'' 

     Üyelerden Daniel Baruh ise Aziz Yıldırım'ın bir üniversite panelinde Galatasaray'ın almış olduğu başarıların tesadüf olduğunu iddia etmesine tepki göstererek, ''Biz o kupayı alnımızın akıyla aldık'' dedi. 
     Galatasaray'ın isminin bütün Avrupa'da tanındığını, ancak Fenerbahçe'nin adını kimsenin bilmediğini iddia eden Baruh, ''Aziz Yıldırım'a Ne zaman başkanlığı bırakacaksınız diye sormuşlar, ''O da Galatasaray gibi UEFA Kupası'nı ve Şampiyonlar Ligi şampiyonluğunu alınca bırakacağım demiş. Yani Aziz Yıldırım ölene kadar başkan kalacak'' diye konuştu. 
     Öte yandan Sami Çölgeçen, takımın transferde paraları çarçur etmemesi gerektiğini anlatarak, şu anda alt yapıdan sporcunun milli takımda bulunduğunu belirterek, bunlardan yararlanılması gerektiğini vurguladı. 
     
     TÜRKİYE KUPASI TOPLANTIDA 

     Fenerbahçe'yi 5-1'lik skorla mağlup edilerek kazanılan Türkiye Kupası da toplantıya getirilerek sergilendi. 
     Divan Kurulu Başkanı Semih Haznedaroğlu, Türkiye Kupası'nın öneminin kendileri için çok büyük olduğunu belirterek, ''Özellikle Fenerbahçe'yi 5-1 gibi farklı bir skorla yenerek almamız bizim için övünç kaynağı oldu. Tabii ki bu kupayı en fazla alan biziz. Bu sezon son ana kadar çok başarılı olduk. Ancak talihsiz Gençlerbirliği mağlubiyetimiz bizi hiç de haketmediğimiz yere itti'' dedi. 
     Bu arada, Divan Kurulu toplantısında Yunanistan'da yapılan yüzme müsabakalarında dereceye giren Nazlı Uzman'a ve diğer sporculara beratları verildi. 
     Diğer yandan, 16 üyenin imzasıyla verilen Temmuz ve Ağustos aylarında Divan Kurulu'nun tatile girmesi yönündeki önerge, oy çokluğu ile kabul edildi. 

     
</TEXT>
</DOC>
