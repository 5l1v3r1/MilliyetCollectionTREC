<DOC>
<DOCNO> 368137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sontur28.html </URL>
<DATE> 2005/08/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"LPG tankerleri canlı bomba gibi dolaşıyor" 
</HEADLINE>
<TEXT>

     TMMOB Makina Mühendisleri Odası MMO Gaziantep Şube Başkanı Ali Peri, Gaziantep’te LPG yüklü tankerin patlaması sonucu 15 kişinin öldüğü kazayla ilgili olarak "Kazanın meydana gelmesinde LPG ile ilgili standart ve denetim ihlalleri olduğu açıkça görülüyor" dedi. 
     Peri, AA muhabirine yaptığı açıklamada, kaza ile ilgili bilirkişi incelemelerinin sürdürüldüğünü, kaza raporu çıkmadan kesin bir kanıya varmanın zor olduğunu belirtti. 
     Her türlü LPG ve akaryakıt tankerinin "canlı bomba" gibi dolaştığını, halkın can ve mal güvenliğine, çevresel değerlere karşı büyük tehdit oluşturduğunu bildiren Peri, şunları söyledi 
     "LPG’nin yanıcı ve parlayıcı özelliklere sahip olması nedeniyle taşınması, depolanması, doldurulup boşaltılması ve tüm tüketim noktalarında kullanımı sırasında emniyet ve güvenlik standartlarına uyulması gerekiyor. Tamamen denetimsiz olan bu araçların üretim ve kullanımları aşamasında gerekli denetimler yapılmalıdır. Kaçak akaryakıt ve LPG tankeri üretimi yapan firmalar belirlenmeli ve kapatılmalıdır. LPG ve akaryakıt tankeri sürücülerinin mutlaka eğitilmesi sağlanmalı, eğitim sertifikaları bulunmayan sürücülerin tanker kullanması engellenmelidir. LPG tanker şoförlerinin eğitimli olması şart. Taşıdığı ürünle ilgili, kaza anında neler yapması gerektiğiyle ilgili eğitimden geçirilmeleri gerekiyor. Tanker şoförü eğitimli olsaydı can kaybı bu kadar olmazdı." LPG tanklarının çarpma veya devrilme sırasında patlama olasılığının çok düşük olduğunu, tankerin gaz kaçağından veya fazla dolumdan patlamış olması olasılığı üzerinde durduklarını kaydeden Peri, şöyle konuştu 
     "Bu tankerlere yüzde 80 oranında dolum yapılması gerekiyor, yüzde 20’i de genleşme payı olarak bırakılıyor. Ancak daha fazla taşıma 
     uğruna ne yazık ki şamandıra ayarıyla oynanıyor. 
     Tankların üretim sırasında sac kalınlıklarının, kaynak dikişlerinin kontrolleri, tankların kullanılması sırasında tankın topraklanması, tanktaki emniyet ventillerinin çalışıyor olması, tankın maksimum yüzde 80 oranında doldurulması gibi alınabilecek birçok önlem var. Ancak bu tankerlerin nasıl ve kimler tarafından denetlendiği net değil. Kazanın meydana gelmesinde LPG ile ilgili standart ve denetim ihlalleri olduğu açıkça görülüyor. Kent merkezine girişi kesinlikle yasak olan LPG tankeri şehir merkezine nasıl girdi, denetimi nasıl aştı Bu sorulara acilen yanıt bulunmalı." 
     
</TEXT>
</DOC>
