<DOC>
<DOCNO> 354682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun12.html </URL>
<DATE> 2005/06/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Moskova Radyosu'undan Kerkük yorumu 
</HEADLINE>
<TEXT>

     İhsan DÖRTKARDEŞ DHA 

      KUZEY Irak’ın petrol merkezi Kerkük kentinde yüzlerce Türkmen ve Arabın tutuklanmasına ilişkin Moskova Radyosu’nda yapılan değerlendirmede, "Olayların en kötü yönde gelişmesinin önlemek yeteneğinde olan bir tek taraf olan Washington eylemsiz kalıyor. Irak’ın bölünmesine yol açabilecek ve demek tüm bölge için tehlike oluşturacak etnik ihtilafı kim söndürecek " denildi. 
     Radyoda yer alan Antoliy Koritski’nin yorumunda, Kürtlerin Kerkük’te Türkmen ve Araplar arasında tutuklamalar yaptığı halde koalisyon güçlerinin bunlara kayıtsız kaldıkları, Kerkük, Erbil ve Süleymaniye’de konuşlandırılan Amerikalı komutanların gelişmelerle ilgili Washington’a bilgi vermekle yetindikleri belirtildi. 
     
     ’TÜRKİYE’NİN UYARISI ÖNEMİNİ KORUYOR’ 
     Türkiye’de Dışişleri Bakanı Abdullah Gül’ün Kerkük’teki etnik çatışmaların eşiğine geldiğini belirterek, Ankara’nın Irak’ın toprak bütünlüğünü tehdit eden bu endişe verici olaylar karşısında seyirci kalamayacağını söylediği hatırlatılan yorumda şöyle denildi 
     "Olaylar, Kerkük etrafındaki durumun gerçekten gerginleştiğini gösteriyor. Kerkük, Irak’ın petrolle çok zengin bölgelerinden biridir. Bu bölgede teröristler tarafından petrol boru hatları sıkça patlatılıyor. Kürtlere bağımsızlık tanınması sloganı eskisi gibi gündemdedir. Kerkük’ü Kürt devletinin başkenti olarak ilan etmiş olan Kürtler, Saddam Hüseyin rejimi zamanında zorla bölgeden göç ettirilen 35 bin Kürt ailesinin Kerkük’e dönmelerinde ve Arap göçmenlerinin Kerkük’ten ayrılmalarında ısrar ediyorlar. Sadece geçen yıl Kerkük’ün dolaylarına 70 bini aşkın Kürt yerleşti. Kısa süre önce Kuzey Irak’taki Kürt Parlamentosu çalışmalara başladı. Parlamentonun Irak Devlet Başkanı Celal Talabani ve Irak Kürdistan Demokrat Partisi lideri Mesut Barzani’nin katılımı ile yapılan ilk toplantısı maalesef Kerkük üzerinde bir tek etnik grup tarafından kontrol kurulması probleminin tamamen çözülmesi olanağını vermedi. Petrol yatakları için yapılan şiddetli rekabetin etkisi altında Kuzey Irak’ta günden güne keskinleşen etnik ihtilafın yanı sıra aşırılıkçı grupların şiddet eylemleri giderek daha büyük boyut alıyor. Olayların en kötü yönde gelişmesinin önlemek yeteneğinde olan bir tek taraf olan Washington eylemsiz kalıyor. Irak’ın bölünmesine yol açabilecek ve tüm bölge için tehlike oluşturacak etnik ihtilafı kim söndürecek Kerkük’ü tüm bölge için bir nevi fitil olarak nitelendirmiş olan Türkiye Başbakanı’nın uyarısı maalesef bugün de önemini koruyor." 
     
</TEXT>
</DOC>
