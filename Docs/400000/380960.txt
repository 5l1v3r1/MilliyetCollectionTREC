<DOC>
<DOCNO> 380960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur16.html </URL>
<DATE> 2005/09/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Boğaziçi Üniversitesi girişine "Ermeni mezalimi" fotoğrafları asıldı 
</HEADLINE>
<TEXT>

     Kültür ve Töre Derneği üyeleri, Boğaziçi Üniversitesi’nin BÜ girişine, Ermeni mezalimi sırasında öldürülen kadın ve çocuklara ait olduğunu belirttikleri fotoğrafları astı. Fotoğraflar bir süre sonra polis tarafından kaldırıldı. 
     İstanbul 4. İdare Mahkemesi’nin yürütmeyi durdurma kararı verdiği "İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları" başlıklı konferansın yapılmasının planlandığı BÜ’nün Etiler tarafındaki giriş kapısı önüne gelen Kültür ve Töre Derneği üyelerinden oluşan grup, ellerindeki afiş ve fotoğrafları üniversite yerleşkesini çeviren tel örgülere astı. 
     Ermeni mezalimi sırasında öldürülen kadın ve çocuklara ait olduğu belirtilen fotoğraflar ile afişler, olay yerine gelen polislerce "izinsiz olduğu" gerekçesiyle toplandı. 
     Kültür ve Töre Derneği üyesi antropolog Gülnur Yücekan, burada basın mensuplarına yaptığı açıklamada, şunları kaydetti 
     "Amacımız, sadece Ermenilerin Türklere yaptığı mezalim sırasında öldürülen kadınlar ile çocukların fotoğraflarını sergilemekti. Bu üniversiteye gelen öğrencilerin fotoğrafları görmesini istedik. 
     Özellikle Ermeniler tarafından karınları kesilerek öldürülen ve tecavüz edilen kadınlar ile öldürülen çocukların fotoğraflarını astık." Bu arada dernek üyelerince Etiler’de inşaat halinde bulunan bir binaya da, yine Ermeniler tarafından öldürülen kişilere ait olduğu ifade edilen fotoğraflar asıldığı görüldü. 
     
</TEXT>
</DOC>
