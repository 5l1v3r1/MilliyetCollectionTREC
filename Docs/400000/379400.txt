<DOC>
<DOCNO> 379400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun16.html </URL>
<DATE> 2005/09/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Blair ve BBC'nin 'Amerikancılık' tartışması 
</HEADLINE>
<TEXT>

     İngiltere Başbakanı Tony Blair'in, medya patronu Rupert Murdoch ile yaptığı bir sohbet sırasında BBC'den şikayetçi olduğu ve ünlü yayın kuruluşunun Katrina kasırgası ve New Orleans ile ilgili haberleri veriş biçimini eleştirdiği öne sürüldü. 
     Blair'in BBC'yi New Orleans haberlerini aktardığı sırada ''Amerikan düşmanlığı'' yapmak ve ''oh olsun hak ettiler'' tavrı içinde olmakla suçladığı bildirildi. 
     Murdoch, Blair ile geçen perşembe günü New York'ta sohbet ettikleri sırada Başbakan'ın BBC'yi şikayet ettiğini açıkladı. 
     Açıklamalar üzerine, BBC ile Blair arasında Irak savaşı sırasında ortaya çıkan, ancak daha sonra yatıştırılan gerginlikler bir kez daha alevlendi. 
     BBC yönetimi şimdilik sessiz kalmayı tercih ederken, kurumun eski genel müdürü Greg Dyke tepkisini, ''aslında bu olay Blair'in bir medya patronu olan Murdoch ile ne kadar yakın olduğunu çarpıcı biçimde ortaya koymuştur. Blair yine Murdoch'ı memnun etmeye çalışıyordu herhalde ama biraz fazla ileri gittiği anlaşılıyor'' dedi. 
     Dyke, Blair'in ''haber yayınları konusunda iyi bir jüri üyesi olmadığının Irak savaşı sırasındaki davranışlarıyla ortaya çıktığını'' söyleyerek, Başbakan'ın BBC ile arasında geçen tartışmalara da göndermede bulundu. 
     Muhafazakar Parti sözcüsü Terese May de Başbakan'ın BBC'nin yayınlarıyla ilgili şikayetini doğrudan kurum yönetimine iletmesi gerektiğini söyledi. May, ''Bunun yerine rakip kurumun başındaki kişiyi seçip ona söylemek, bir başbakana uygun bir davranış değildir'' dedi. 
     Blair'in eski danışmanlarından Lance Price'ın bugün yayımlanan anılarında da Blair'in İngiltere'nin dış politikasını belirlerken bile Rupert Murdoch'a danıştığı suçlamasında bulunuluyordu. Murdoch'ın The Times, The Sun, B-sky-B gibi gazeteleri ve TV istasyonu aracılığıyla Blair'e destek verdiği ifade ediliyor. 
     
     BBC'den açıklama geldi 
     BBC ise, Blair'in suçlamalarına cevap verdi "Biz tarafsızlığımızı koruyoruz." BBC sözcüsü, AFP muhabirine verdiği demeçte, Downing sokağından Başbakanlık bu konuda herhangi bir şikayet gelmediğini belirterek, "Bizim Katrina ile ilgili haberlerde tek derdimiz, olan bitenleri adil ve tarafsız şekilde aktarmaya çalışmak olmuştur. Bu yaklaşımımız sürecektir" dedi. 
     Başbakanlık ise konuyla ilgili açıklama yapmadı. 
     Blair'in, medya patronu Rupert Murdoch ile hafta içinde New York'ta sohbet ederken BBC'den şikayetçi olduğu ve ünlü yayın kuruluşunun Katrina kasırgası ve New Orleans'la ilgili haberleri veriş biçimini eleştirdiği öne sürülmüştü. 
     Murdoch, Blair'in BBC'yi New Orleans haberlerinde "Amerikan düşmanlığı" yaparak "Oh olsun, hak ettiler" tavrı içinde olmakla suçladığını söylemişti. 
     Murdoch, BBC'nin rakibi Sky News kanalının da sahibi. 
     
</TEXT>
</DOC>
