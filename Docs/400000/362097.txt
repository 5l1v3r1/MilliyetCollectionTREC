<DOC>
<DOCNO> 362097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy02.html </URL>
<DATE> 2005/07/18/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Milli Eğitim Bakanı Rektörün evine yapılan baskını telefonla öğrendim 
</HEADLINE>
<TEXT>

     Milli Eğitim Bakanı Hüseyin Çelik, Van 100’üncü Yıl Üniversitesi Rektörü Prof. Dr. Yücel Aşkın’ın 
     evine baskın yapıldığını telefonla öğrendiğini bildirirken, Van Milletvekili olarak üniversitenin her talep ve sorunuyla bizzat ilgilendiğini kaydetti. Bakan Çelik, Van 100’üncü Yıl Üniversitesi Rektörü Prof. Dr. Yücel Aşkın’ın evine yapılan baskınla ilgili yazılı bir açıklama yaptı. 
     
     "KARŞILAMA NEDENİYLE AŞKIN’A SİTEM ETMEDİM" 
     Kendisini karşılamadığı gerekçesiyle Prof. Aşkın’ı eleştirmediğini kaydeden Çelik, "Bu güne kadar hiç kimseden beni karşılamasını istemediğim gibi, karşılamadığı zaman da hiçbir kişi veya makama sitemim de olmamıştır" dedi. 
     
     "NE OLURSA OLSUN ÜNİVERSİTEYLE BİZZAT İLGİLENDİM" 
     Yücel Aşkın’ın evinin aranmasıyla doğrudan ya da dolaylı olarak hiçbir ilgisinin bulunmadığını, bu konudan habersiz olduğunu kaydeden Çelik, şunları kaydetti 
     "Yapılan bir ihaleyle ilgili olarak konunun mahkemeye intikal etmesi üzerine Van Ağır Ceza Mahkemesi’nin talimatıyla Van polisi tarafından Rektörün evinde arama yapıldığını, olayı duymam üzerine aradığım Van Valisi ve Van Emniyet Müdürü’nden öğrendim. Öte yandan Sayın Rektörün tavrı, tarzı, duruşu ve icraatları ne olursa olsun, bir Van Milletvekili olarak bugüne kadar 100’üncü Yıl Üniversitesi’nin her türlü talep ve meseleleriyle bizzat ilgilendiğimi ve bir çoğunu sonuçlandırdığımı başta sayın rektör olmak üzere üniversitenin idarecileri yakından bilmektedirler." 
     
</TEXT>
</DOC>
