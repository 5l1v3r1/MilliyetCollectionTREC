<DOC>
<DOCNO> 398262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur21.html </URL>
<DATE> 2005/11/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
KVK Genel Müdürü'nün çalınan 2 lüks aracı bulundu 
</HEADLINE>
<TEXT>

     KVK Genel Müdürü Bülent Çavuşoğlu’nun Sarıyer’deki evinin önünden 5 gün önce çalınan 2 lüks aracı bulundu. 
     Alınan bilgiye göre, Kadıköy Erenköy Atatürk Caddesi üzerinde 34 BEB 89 plakalı lüks otomobilden şüphelenen polis ekipleri, haber merkezine plaka kaydı sordu. Plakanın bir kamyona ait çıkması üzerine polis ekibi, lüks otomobili içindeki sürücüyle birlikte yakalamak amacıyla takibe başladı. Ancak takip edildiğini anlayan ve kaçmaya çalışan otomobildeki 1 kişi, cadde üzerindeki trafik sıkışıklığından yararlanarak otomobilden indi ve koşarak uzaklaştı. 
     Anahtarı üzerinde çalışır durumda olan otomobilin de, KVK Genel Müdürü Bülent Çavuşoğlu’nun Sarıyer’deki evinin önünden çalınan 34 BC 9970 plakalı otomobili olduğu belirlendi. 
     Otomobil, Çavuşoğlu’na teslim edilmek üzere emniyete götürülürken, kaçan şüphelinin de yakalanması amacıyla çalışmaların sürdürüldüğü bildirildi. 
     Bu arada, Çavuşoğlu’nun evinin önünden aynı gün çalınan 34 TZ 0263 plakalı diğer lüks aracının da daha önce Eminönü’nde terk edilmiş halde bulunduğu ve sahibine teslim edildiği öğrenildi. 
     
</TEXT>
</DOC>
