<DOC>
<DOCNO> 387851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/yasam/ayas.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk, ödülünü 'yalnız' alacak 
</HEADLINE>
<TEXT>


Alman Yayıncılar Birliği'nin 'Barış Ödülü'nü Yaşar Kemal alırken dönemin Kültür Bakanı yanındaydı. Bakan Atilla Koç ise Orhan Pamuk'un ödül törenini programına almadı 

YILDIZ YAZICIOĞLU Ankara 

Kültür ve Turizm Bakanı Atilla Koç, bu hafta sonuna doğru Almanya'ya gidecek olmasına karşın, pazar günü Frankfurt Kitap Fuarı'nda yazar Orhan Pamuk için düzenlenen ödül törenini programına almadı. Koç, son anda değişiklik olmazsa, Alman medyasının büyük ilgi gösterdiği ödül törenine katılmadan Türkiye'ye dönecek. 


Tek bir gün 
Alman Yayıncılar Birliği, 'Barış Ödülü'nü bu yıl, Ermeni soykırımıyla ilgili sözleri nedeniyle hakkında dava açılan Pamuk'a verdi. Ödül töreninin 23 Ekim'de yapılacağı duyuruldu. Koç ise 21 Ekim'de Almanya'ya giderek Frankfurt Kitap Fuarı'ndaki tanıtım masalarını inceleyecek. Öğle yemeğinde Frankfurt Basın Kulübü üyeleri ve bazı sivil toplum örgütleri temsilcileriyle buluşacak olan Koç, aynı günün akşamı Türkiye'ye dönecek. 

'Desteklenmeli' 
Hürriyet gazetesi yazarı Doğan Hızlan, önceki gün kaleme aldığı yazısında, Koç'tan Türkiye'yi edebiyatta dünyada tanıtan Pamuk'u bu törende yalnız bırakmamasını istedi. Aynı ödülü geçen yıllarda Yaşar Kemal'in aldığını ve dönemin Kültür Bakanı İstemihan Talay'ın törene katıldığını anımsatan Hızlan, bir Türk edebiyatçısının uluslararası saygın bir ödül alırken desteklenmesi gerektiğini kaydetti. 

Frankfurt'ta kitap günleri başladı 

GÜRSEL KÖKSAL Frankfurt 
100'ün üzerinde ülkeden yaklaşık 6 bin 700 yayıncının katıldığı Uluslararası Frankfurt Kitap Fuarı, kapılarını 57. kez açtı. Yayıncılar ve basın mensupları için dün açılan fuarı halk, hafta sonu gezebilecek. Türkiye, her yıl olduğu gibi bu yıl da fuarda Türkiye Yayıncılar Birliği TYB tarafından temsil ediliyor. TYB, Kültür ve Turizm Bakanlığı ile Başbakanlık Tanıtma Fonu Kurulu'nun katkılarıyla organize ettiği ve 200 metrekarelik alanda kurulan Türkiye Ulusal Standı'nda Türk yayınlarını tanıtıyor. 23 Ekim'e kadar açık kalacak fuara Türkiye'den Nevval Sevindi, Ahmet Ümit, Feyza Hepçilingirler, Ahmet Ümit, İlknur Özdemir ve Çetin Öner gibi yazarlar katılacak. 


</TEXT>
</DOC>
