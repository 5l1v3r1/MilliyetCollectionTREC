<DOC>
<DOCNO> 362674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun12.html </URL>
<DATE> 2005/07/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kurbağa korosu Hawaii ekonomisini sarstı 
</HEADLINE>
<TEXT>

     HİLAL YILMAZ Londra DHA 

      ABD’nin 50. eyaleti Hawaii’de yaşayan bir kurbağa korosunun gürültüsü, turizm cennetindeki emlak sektörünü çökme noktasına getirdi. İngiliz Telegraph gazetesindeki habere göre, Porto Riko’dan Hawaii’ye göç eden Koki kurbağalarının eş bulmak için söyledikleri gürültülü şarkılar yüzünden ada ekonomisi krize girdi. Boyları sadece 5-6 santimetre olan bu kurbağa türünün çıkardığı dayanılmaz sesler nedeniyle birçok kişi kurbağaların yaşadığı bölgelerden ev almaktan vazgeçip, birçok kişi de başka yerlere taşınınca emlak fiyatları dibe vurdu. 
     Hawaii’li emlakçılar gürültücü kurbağa korosu yüzünden müşterilerinin büyük çoğunluğunun kontratlarını iptal ettiklerini söyleyerek yetkililere baskı yaparken sayıları gün geçtikçe artan gürültücü kurbağa korosunu susturmak için harekete geçen Hawaii’li yetkililer, çözüm yöntemi olarak Koki türünü yok etmeyi düşününce bu kez de hayvanseverler ayaklandı. 
     ’Koo- kii’ şeklinde çıkardıkları sesler nedeniyle Koki adıyla anılan kurbağa türünün ekonomik etkilerini araştıran Hawaii Üniversitesi’nden araştırmacı Brooks Kaise, ’ Eğer evinizin yakınında kalabalık bir koki kurbağası kolonisi varsa, bu havaalanı yakınında yaşamak kadar gürültülü olabilir’ diye konuştu. 
     
</TEXT>
</DOC>
