<DOC>
<DOCNO> 363526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas11.html </URL>
<DATE> 2005/07/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gazeteci-yazar Örsan Öymen anıldı... 
</HEADLINE>
<TEXT>

     Gazeteci-yazar Örsan Öymen, ölümünün 18. yılında Zincirlikuyu'daki kabri başında anıldı. 
     Öymen'in ağabeyi, gazeteci Altan Öymen, çocukları Kunter Örsan Öymen ve Yasemin Öymen ile meslektaşlarının katıldığı törende, Türkiye Gazeteciler Cemiyeti TGC eski Başkanı, Milliyet gazetesi yazarı Nail Güreli bir konuşma yaptı. 
     Güreli, burada konuşmanın üzücü ama aynı zamanda gurur verici bir görev olduğunu dile getirdi. Genellikle, kabir ziyareti yapmanın insanın yaşamını sorgulaması için gerekli olduğu yönünde bir inanış olduğuna değinen Güreli, ''Gerçekten, şimdi Örsan'ın kabri başında ve manevi huzurunda bulununca, gazetecilik mesleğini sorguluyoruz ve sorumluluğumuzu daha derinden hissediyoruz. O'nun meslek ilkelerine bağlılığı, düzgün ve dürüst gazeteciliği gözümüzün önünden geçiyor'' diye konuştu. 
     Örsan Öymen'in, çalışkan ve zeki bir insan olduğunu, gazeteciliğin temel ilkelerinden bağımsızlığa ve tarafsızlığa çok özen gösterdiğini anlatan Güreli, Öymen'i her yıl anısına düzenlenen gazetecilik ödülüyle de andıklarını hatırlattı. 
     Güreli, ''Bugün gazeteciliğimizin, Örsan Öymen gazeteciliğinden örnek alacak çok yönleri var. O'nu genç yaşında kaybetmenin acısını tekrar taze olarak hissediyoruz. Umuyoruz ki gelecek kuşaklar onun gazetecilik ruhuna hizmet edebilsinler'' diye konuştu. 
     Törende, daha sonra din görevlisi eşliğinde dua okundu. 
     Örsan Öymen, 1987 yılında Bodrum'da geçirdiği kalp krizi sonucu 49 yaşında vefat etmişti. 
     
</TEXT>
</DOC>
