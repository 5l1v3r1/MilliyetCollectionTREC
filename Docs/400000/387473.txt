<DOC>
<DOCNO> 387473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/dunya/axdun01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü'de gerilim 
</HEADLINE>
<TEXT>


Muhalefet lideri Resul Guliyev'in 6 Kasım seçimleri öncesi Azerbaycan'a döneceğini açıklaması gerilimi tırmandırdı. Guliyev, Ukrayna'da tutuklandı 

CENK BAŞLAMIŞ Moskova 


Azerbaycan'da 6 Kasım'da yapılacak parlamento seçimleri öncesi muhalefet liderlerinden Resul Guliyev'in ülkeye dönme girişimi engellendi ve yüzlerce taraftarı gözaltına alındı. 
Rus İnterfaks Ajansı'na göre Azeri muhalefet kaynakları, Demokratik Parti lideri olan Guliyev'in Ukrayna'da tutuklandığını bildirdi. Parti Başkan Yardımcısı Serdar Celaloğlu, Bakü'deki havaalanının Guliyev'in yanı sıra Batılı ülkelerden politikacıların bulunduğu İngiliz uçağına iniş izni vermediğini açıkladı. 
Celaloğlu, bunun üzerine uçağın Ukrayna'nın Simferopol kentine indiğini, polisin hakkında uluslararası tutuklama kararı bulunduğu gerekçesiyle Guliyev'i tutukladığını söyledi. Muhalefet kaynakları, 9 yıldır sürgünde yaşayan Guliyev'i karşılamak için Bakü'deki Bina Havaalanı'nda toplanan binden fazla taraftarının gözaltına alındığını bildirdi. Azeri yetkililer, İngiliz uçağına iniş izni verilmediğini yalanlarken, Ukrayna'ya bir heyetin gönderileceğini açıkladı. 
Eski parlamento başkanı olan Guliyev hakkında 100 milyon doları aşkın yolsuzluk yaptığı gerekçesiyle tutuklama kararı çıkarılmıştı. Guliyev, geçen hafta düzenlediği basın toplantısında, "diktatörlüğe karşı savaşmak için" ülkesine döneceğini söylemişti. 



</TEXT>
</DOC>
