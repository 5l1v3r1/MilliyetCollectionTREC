<DOC>
<DOCNO> 381392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sonspo19.html </URL>
<DATE> 2005/09/25/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Çalımbay İstediğimiz futbolu tutturamadık 
</HEADLINE>
<TEXT>

     Turkcell Süper Ligi'nde başkent deplasmanında Ankaraspor'a 2-0 mağlup olan Beşiktaş'ta, Teknik Direktör Rıza Çalımbay, ''Antrenmanlarımız ve yaptığımız tüm konuşmalar, soyunma odasında kaldı'' dedi. 
     Maç sonrasındaki basın toplantısında konuşan Çalımbay, kaybettikleri için üzgün olduğunu belirterek, şunları söyledi 
     ''İlk yarıda böyle bir oyun beklemiyordum. Birkaç kötü sonuç almıştık. Buradaki amacımız da buna bir son vermekti. Antrenmanlarımız ve yaptığımız tüm konuşmalar, soyunma odasında kaldı. Sahaya çıktığımızda başka bir takım vardı.'' Karşılaşma içinde çok kötü hatalar yaptıklarını vurgulayan Rıza Çalımbay, şöyle konuştu 
     ''İstediğimiz futbolu tutturamadık ve de çok basit goller yedik. Şu anda tek düşüncemiz, Malmö maçı. Artık bu maça bakmak zorundayız. Çünkü çok kısa bir zaman kaldı. Takımımı bir an önce toparlamam gerekiyor. Hem bizim açımızdan, hem yönetim açısından, hem de taraftar açısından çok çok önemli bir maç. Şu andaki tek amacımız, Malmö maçı. Takımı bugün bu kadar kötü beklemiyordum. Tam tersi çok daha iyi olmalarını bekliyordum. Bu maç bizim için camia olarak telafi etme maçıydı. Ama maalesef beklediğimiz sonuçla çıkamadık.'' 
     
     ANKARASPOR CEPHESİ 

     Ankaraspor Teknik Direktörü Samet Aybaba da hafta içinde oynadıkları kupa maçının ardından çok kötü günler geçirdiklerini belirterek, ''Bizim böyle galibiyetlere ihtiyacımız var'' dedi. 
     Oyuncularının bu maça çok iyi konsantre olduklarını sahada gösterdiklerini ifade eden Aybaba, ''Ankara'da hiç seyircisi olmayan, kamp yeri olmayan, antrenmanlarına otobüsle gidip gelen bir takım görüntüsündeyiz. Böyle maçları kazanırsak, takım olma özelliğine de sahip olacağız'' diye konuştu. 
     ''Gol atılınca neden kulübeden çıkmıyorsunuz '' sorusu üzerine de Aybaba, şunları söyledi 
     ''Ben Beşiktaş maçlarında genellikle böyle davranıyorum. Dışarıdaki herkes kendini Beşiktaşlı zannediyor, ama gerçek Beşiktaşlılar biziz. Her zaman yüreğimizde Beşiktaş sevgisi var. Sonuçta bu futbol ve benim de ekmeğim. Düzgün ve profesyonel insanlar gerekli mücadelesini verir. Sahadan ayrıldıktan sonra da içinde o sevgiyi devam ettirir.'' Ankaraspor Kulübü Başkanı Hilmi Gökçınar ise sezon başından bu yana çok zorlandıklarını ifade ederek, şöyle konuştu 
     ''Takımda psikolojik bir baskı var. Beşiktaş maçı, bizim için bir çıkış maçıydı. Futbolcu arkadaşların kendine güveni için önemli bir maçtı. Bu maçı kaybetseydik, psikolojik çöküntü içine girecektik. Sezon başında hedeflediğimiz ilk 5 için emin adımlarla ilerliyoruz.'' . 
     
</TEXT>
</DOC>
