<DOC>
<DOCNO> 362714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko08.html </URL>
<DATE> 2005/07/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yeni bir 11 Eylül'ün faturası 250 milyar dolar 
</HEADLINE>
<TEXT>

     OECD'nin hazırladığı bir raporda 11 Eylül benzeri bir saldırının maliyetinin 50-250 milyar doları bulabileceği belirtildi. En önemli sorunlardan biri de terör sigortasının yetersizliği 

Referans Gazetesi 

Ekonomik kalkınma ve ışbirliği Teşkilatı'nın OECD yaptığı bir araştırmada, 11 Eylül saldırılarının ardından terör sigortası pazarının güçlendiğine ancak yine de OECD ülkelerinde poliçelerde geniş çaplı bir terör eylemine karşı sigortalıyı güvencesiz bırakan eksiklikler olduğunu dikkat çekildi. Raporda 11 Eylül benzeri yeni bir saldırının maliyetinin 50 milyar dolar ila 250 milyar dolar arasında değişebileceği de belirtildi. 
     Raporda, terör sigortası yaptıranların oranının 2004 yılı sonu itibariyle ABD'de şirketlerin yarısı, Almanya'da ise yalnızca yüzde 3 oranında olduğu kaydedildi. Raporu hazırlayanlar, bu koşullarda yeni geniş çaplı bir saldırının ekonomi üzerindeki etkisinin 11 Eylül saldırılarının ardından yaşanan kaostan çok daha ciddi olabileceğini belirttiler. 
     OECD yetkilileri, bu tür devasa zararların özel sigorta şirketlerinin gücünü aşacağını, bu nedenle devletin de katkıda bulunması gerektiğini ifade ettiler. Ayrıca sigorta şirketlerinin bu tür durumlarda gereken rezerve sahip olabilmeleri için hükümetlerin bu sektöre yönelik birtakım vergi kolaylıkları sağlayabilecekleri de dile getirildi. 
     Araştırmada, terörün mali zararlarına karşı ıngiltere, ABD, Almanya, Fransa'da olduğu gibi özel ve kamu sektörü işbirliğinin yanı sıra sigortalanan şirket, sigorta şirketi ve reasürans kuruluşları, hükümetin oluşturacağı ortak bir havuzun geniş çaplı saldırıların ardından piyasalarda belli bir istikrar sağlayabileceğine dikkat çekildi. 
     
     Sistem koruyucu değil 

     Dünyada geniş çaplı terör eylemleri özellikle Batılı metropollerin korkulu rüyasına dönüşürken, ABD'li araştırma kuruluşu RAND da, ABD'de 11 Eylül saldırılarının ardından gündeme gelen terör sigorta sisteminin iş dünyasına yeterli bir güvence sunmadığına dikkat çekti. 
     RAND Terör Risk Yönetim Politikası Merkezi tarafından yayımlanan raporda, terör sigorta sisteminin iş dünyasına yalnızca yabancı terör örgütlerine karşı güvence sunduğu, ülke içindeki terör örgütlerinden gelebilecek saldırılara karşı korumadığı aynı zamanda pek çok sigorta poliçesinin de kimyasal, biyolojik ve nükleer silahlarla gerçekleştirilebilecek saldırıları içermediğine dikkat çekildi. Raporda özellikle de kimyasal ve biyolojik silahlarla olası saldırılara karşı doğrudan hükümetin gündeme getireceği bir sigortacılık sisteminin kurulması gerektiğine işaret edildi. 
     RAND'ın terör uzmanlarından Peter Chalk, Amerikan ekonomisinin terör saldırılarına karşı etkin bir finansal koruma sistemine sahip olmadığını vurguladı. Ayrıca ülkedeki iş çevrelerinin de artan terör tehlikesine rağmen terör sigortası yaptırmada gönülsüz davrandıkları belirlendi. Raporda bu koşullarda, büyük çaplı bir saldırı gerçekleşmesi halinde ekonomi üzerindeki etkilerinin sanılandan çok daha vahim olabileceği vurgulandı. 
     RAND'ın araştırmasında, artan terör saldırılarına karşı, 11 Eylül eylemlerinin ardından hükümetin uygulamaya koyduğu ve aralık ayında süresi bitecek olan Terör Riski Sigorta Yasası'nın da süresinin uzatılması gerektiği ifade edildi. 
     Kuruluş aynı zamanda sigortacılık yasasının denetimi için yetkilileri bir araya getiren ulusal bir kurul oluşturulmasının yararına da dikkat çekti. 
     ABD'de 11 Eylül saldırılarının ardından sigortacılık sektörü 32 milyar dolarlık devasa bir ödeme yapmak zorunda kaldığından sigorta şirketleri daha sonraki süreçte terörden kaynaklanacak zararları telafi etmekten kaçınmaya başladılar. 
     Bunun üzerine ABD Kongresi 2002 yılında, sigorta şirketlerinden ticari terör poliçeleri sunmalarını talep eden ve 11 Eylül gibi büyük bir saldırı gerçekleşmesi halinde federal hükümetin mali destek vermesini öngören yasayı gündeme getirdi. Yasaya göre hükümet 100 milyar dolara kadar olan zararı telafi etmeyi taahhüt ediyor. 5 milyon doların altındaki zararlar ise hükümet tarafından telafi kapsamına alınmıyor. Bununla birlikte yasa terör sigortasını zorunlu kılmıyor. 
     
     Türkiye'de terör sigortası yolun başında 

     Türkiye'de genel olarak sigorta sektörüne olan ilginin Avrupa Birliği ülkelerinin çok gerisinde olduğuna dikkat çeken TEB Sigorta Genel Müdürü Ali Ertuğrul Bul, "Avrupa'da kişi başına düşen prim üretimi 868 dolar iken bu rakam Türkiye'de sadece 68 dolar. Bunun nedenleri ise gelir dağılımındaki dengesizlik, düşük gelir seviyesi ve sigorta bilincinin yerleşmemesi" dedi. 
     Bul, dünyada özellikle 11 Eylül saldırılarının ardından terör sigortalarına olan talebin arttığına dikkat çekerek Türkiye'de de özellikle kurumların sigorta poliçelerine terör saldırılarını da eklemeye başladıklarını ifade etti. Son yıllarda terör saldırıları nedeniyle ödenen tazminatların çok düşük olduğuna dikkat çeken Bul, "Bunun nedeni ya saldırıların yarattığı zararın düşük olması ya da poliçelerde yer almaması. Türkiye'de yapılan terör sigortalarında yerli veya yabancı terör saldırısı diye bir ayrım yok. Ancak kimyasal, biyolojik ve nükleer saldırılar kapsam dışında. Ancak bu tür saldırılara karşı sigorta yaptırmak isteyenler için yeni bir fiyat ortaya çıkıyor" şeklinde konuştu. 

     
</TEXT>
</DOC>
