<DOC>
<DOCNO> 374125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo14.html </URL>
<DATE> 2005/08/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'Efes Pilsen İstanbul World Cup 4'te yıldızlar geçidi... 
</HEADLINE>
<TEXT>

     Türkiye Basketbol Federasyonu TBF tarafından Efes Pilsen’in ana sponsorluğunda gerçekleştirilen ve bu akşam başlayacak "Efes Pilsen İstanbul World Cup 4" organizasyonunda bu yıl basketbolseverler Abdi İpekçi Spor Salonu’nda NBA takımlarından toplam 18 oyuncuyu izleme şansı bulacak. 
     TBF’den yapılan açıklamaya göre, A Grubu’nda mücadele eden Türk Milli Takımı’nın kadrosunda iki NBA yıldızı bulunuyor. Geçtiğimiz sezonu Orlando Magic’de tamamlayan Hidayet Türkoğlu ve Utah Jazz’da forma giyen Mehmet Okur, "12 Dev Adam"ın önemli silahları arasında bulunuyor. 
     B Grubu’nda mücadele eden Sırbistan-Karadağ, kadrosunda bulundurduğu 6 NBA oyuncusuyla ilk sırada yer alıyor. Minnesota Timberwolves ile yeni bir kontrat imzalayan Marko Jaric, Cleveland Cavaliers’da forma giyen Aleksandar Pavlovic, Seattle Supersonics’ten Vladimir Radmanovic, New Jersey Nets’ten Nenad Krstic, L.A. 
     Clippers’dan Zeljko Rebraca ve Detroit Pistonslı Darko Milicic, Sırbistan-Karadağ kadrosunda buluyor. 
     B Grubu’nda yer alan Slovenya, kadrosunda 4 NBA oyuncusu bulundururken, A Grubu’ndaki Rusya ve Fransa’nın kadrosunda ise 3’er NBA oyuncusu yer alıyor. Slovenya’nın kadrosunda Charlotte Bobcats’tan Primoz Brezec, New Orleans Hornets’tan Bostjan Nachbar ve son şampiyon San Antonio Spurs’tan Beno Udrih ile Radoslav Nesterovic bulunuyor. Rusya’nın kadrosunda ise Türk Milli Takımı’nın yıldızı Mehmet Okur’un Utah Jazz’dan takım arkadaşı Andrei Kirilenko ile Portland Trail Blazers’da forma giyen Victor Khryapa ile Sergey Monya forma giyiyor. 
     Öte yandan, kadrosunda 3 NBA oyuncusu bulunduran bir diğer takım olan Fransa’da ise son şampiyon San Antonio Spurs’tan Tony Parker, Golden State Warriors’dan Mickael Pietrus ve Atlanta Hawks’dan Phoenix Suns’a takas edilen Boris Diaw bulunuyor. 
     "Efes Pilsen İstanbul World Cup 4"te B Grubu’nda mücadele edecek olan İtalya’nın kadrosunda NBA oyuncusu bulunmuyor. 
     
</TEXT>
</DOC>
