<DOC>
<DOCNO> 363208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas17.html </URL>
<DATE> 2005/07/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Cumalıkızık'ın kaderi AB projesiyle değişecek... 
</HEADLINE>
<TEXT>

     Osmanlı mimarisinin en güzel örnekleri yer alan Bursa'nın merkeze bağlı Cumalıkızık Köyü'ndeki işsizler, kültür turizmini geliştirme projesi sayesinde meslek sahibi oluyor. 
     ''Cumalıkızık Kültür Turizmini Geliştirme Projesi'' Koordinatörü Zeki Baştürk, dar sokakları, olağanüstü mimarideki evleri ve sokak çeşmeleriyle insanı bugünden geçmişe taşıyan bir ortam sunan Cumalıkızık Köyü'nde hayata geçirilen projenin AB fonlarından finanse edildiğini belirtti. 
     
     600 YILLIK GEÇMİŞE SAHİP 
     Cumalıkızık'ın, 600 yıllık geçmişi, asırları kucaklayan cami ve tarihi hamamı, çınar ağaçları, organik sokak dokusu, karakteristik evleri, kültürel ve doğal güzellikleri ile günümüze kadar yaşayabilen ender yerleşim yerlerinden birisi olduğunu dile getiren Baştürk, ''Böylesine önemli kültürel mirası bulunduran bu bölgeyi kendi halinde eskimeye ve yok olmaya bırakmadan mirasımıza sahip çıkarak, tarihimizle insanımızın ekonomik olarak da zenginleşebileceğini göstermek üzere bu proje başlatılmıştır'' dedi. 
     
     ÖZEL HEDEF GRUBU İŞSİZLER, KADINLAR VE GENÇLER 
     Baştürk, proje kapsamında açılan kurslar ve eğitim programlarına öncelikle Cumalıkızık'ta oturanların katılmasının amaçlandığını, ancak özel hedef grubunu vasıfsız işsizler, kadınlar ve gençlerin oluşturduğunu anlattı. 
     Cumalıkızık sakinlerinin kültür turizminden yararlanarak, iş sahibi olmaları için çeşitli kurslar düzenlendiğini ifade eden Baştürk, şöyle konuştu 
     ''İngilizce, bilgisayar, ağaç işleri, pansiyonculuk, ev yemekleri ve doğal ürünlerle el dokumacığı kursları açıldı. Böylece girişimciler yaratılarak, gençlerin ve kadınların iş sahibi olmaları, doğal ve tarihsel dokunun korunması amaçlandı. Ayrıca, girişimcilik ve istihdam konulu seminerler de verildi. Bu seminerlerde, iş yönetim esasları, iş planının hazırlanması, pazarlama ve ticaret faaliyetleri, geleneksel zanaatlar, modern iş olanakları konuları detaylı ve programlı bir şekilde işlendi. Kurslarımız ve seminerlerimiz dönem dönem halen devam ediyor. İlk kurs için katılımcılara davetiye çıkarıldı. Daha sonraki kurslara, Cumalıkızık Kültür Turizmi Geliştirme Merkezi'nin tanıtım faaliyetleri ve broşürleri sayesinde yararlanıcıların kendiliğinden başvurması öngörüldü.'' Baştürk, şu ana kadar eğitimlere 89, kurslara da 110 kişinin katıldığını belirterek, başarılı olanlara katılım belgesi ya da sertifika verildiğini kaydetti. 
     
</TEXT>
</DOC>
