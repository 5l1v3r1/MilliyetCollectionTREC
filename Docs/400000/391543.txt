<DOC>
<DOCNO> 391543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas09.html </URL>
<DATE> 2005/11/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Astrocumali Gözlemevi' 
</HEADLINE>
<TEXT>

     Ordu'da astronomiye meraklı bir kişinin kurduğu ''Astrocumali Gözlemevi'' adlı özel rasathanenin önümüzdeki günlerde faaliyete geçeceği bildirildi. 
     Edinilen bilgiye göre, işçi olarak çalıştığı İsviçre'den 1994 yılındaki iş kazası nedeniyle malulen emekli olan Cumaittin Turap 59 , memleketi Ordu'nun Ulubey İlçesi'ne yerleştikten İsviçre'de merak sardığı astronomiyle burada da ilgilenmeye başladı. 
     İsviçre'den getirdiği cihazlarını evine kuran ve burada amatörce gözlem yapan Turap, olayı farklı bir boyuta taşımak için çalışmaya başladı. 
     İlçenin yaklaşık 1000 rakımlı Sayacabaşı yöresinde 27 dönüm arazi satın alan Turap, buraya turistik bir işletme yaptı. Söz konusu yerin yaklaşık 50 metre yakınına da bir özel gözlemevi kuran Turap, elindekilerin yanı sıra, kendi yaptığı ve yeni satın aldığı cihazları buraya yerleştirdi. 
     ''Astrocumali Gözlemevi'' adını verdiği özel rasathanesini önümüzdeki günlerde faaliyete geçireceğini belirten Turap, özellikle öğrencilerin buradan yararlanmasını istediğini söyledi. 
     Gözlemevine 1 milyon YTL'den fazla harcama yaptığını anlatan Turap, AA muhabirine şu bilgileri verdi 
     ''Uzun zamandır astronomi ile ilgileniyorum. 1969'da İsviçre'ye gittiğimde bu merakım arttı. Her türlü imkan mevcuttu. 1994'te iş kazasından dolayı malulen emekli oldum. Elimdeki cihazları getirdim. Türkiye'den de bir takım cihazlar aldım. Astronomi, çok pahalı bir hobi. İsviçre de her şehirde özel rasathaneler var. Halk üye oluyor, sürekli izleme fırsatı buluyor. Ben de özel bir rasathane kurmak istedim. Cihazlar eve sığmadığı ve profesyonelce olması için böyle bir girişimde bulundum. Bütün kazandıklarımı da bu işe harcadım. Bu rasathane şahsıma ait, ama isteyen herkes, özellikle öğrenciler gelip buradan ücretsiz faydalanabilir. Burada 30 kişi gözlem yapabilir. Ayrıca öğrenciler için bir ders odası da var.'' Özel gözlemevindeki bazı cihazların Kandilli'nden sonra sadece burada bulunduğunu öne süren Turap, ''Türkiye de bu sistem tek bana ait. 480 ve 350 milimetrelik paralel çalışan teleskoplar var. Kandilli'den sonra en büyük teleskoplar burada'' dedi. 
     
     'ATATÜRK TAKIM YILDIZI' 
     Gözlemlerinde bazı yeni yıldızlar keşfettiğini ve bunlardan birine de ''Atatürk Takım Yıldızı'' adını verdiğini söyleyen Turap, ''Bu kadar geniş kapsamlı cihazlarla sadece Ay ve Güneş'i izlemek amacında değiliz. Diğer yıldızları da inceleme yapma amacımız var. Ben 'Atatürk Takım Yıldızı'nı bulmuş durumdayım'' diye konuştu. 
     
     TURİZM AMAÇLI 
     Ordu Kültür ve Turizm Müdürü Muzaffer Günay da özel gözlemevinin il turizmine katkı sağlayacağına inandığını söyledi. 
     Açılacak gözlemevinin Ordu'ya gelen ziyaretçi sayısını artırması açısından önemli olacağını belirten Günay, ''Burası bölgedeki tek rasathane. O nedenle gözlemevinin çevresi diğer tesislerle büyütülerek turizm kompleksi haline getirilecek. Bu konuda Kültür ve Turizm Bakanlığı'ndan yardım talebinde bulunduk'' dedi. 
     Günay, gözlemevinin faaliyete geçmesinin ardından başta öğrenciler olmak üzere her kesinden büyük rağbet göreceğini tahmin ettiklerini de bildirdi. 
     
</TEXT>
</DOC>
