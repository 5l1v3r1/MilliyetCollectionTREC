<DOC>
<DOCNO> 362566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/ekonomi/eko01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Krediler Hazine k ğıdını geçecek 
</HEADLINE>
<TEXT>


Bankacılık Düzenleme ve Denetleme Kurumu Başkanı Tevfik Bilgin, yıl sonunda bankaların verdiği kredilerin, Hazine k ğıdı tutarlarını geçmesinin beklendiğini söyledi 

EKONOMİ SERVİSİ 

Ekonomi Muhabirleri Derneği İstanbul Şubesi'nin düzenlediği toplantıda bankacılık sektörünün bu yılın ilk yarı rakamlarını değerlendiren Bankacılık Düzenleme ve Denetleme Kurumu BDDK Başkanı Tevfik Bilgin, bankalarda kredilerin aktifler içindeki payının arttığını bildirdi. 
2001'den sonra, yıl sonu tahmini olarak bu yıl ilk kez banka kredilerinin bilançolarda devlet borçlanma k ğıtlarını geçmesinin beklendiğini belirten Bilgin, toplam kredi hacmi artarken bireysel kredilerin payının yükseldiğini, kredinin takibe dönüşme oranlarının azaldığını söyledi. 
Bilgin, mevduatın bilanço içinde ağırlığının ve TL mevduatın payının artmaya devam ettiğini, bankalara yeni mevduatın TL olarak geldiğini, vadesi 3 aya kadar olan mevduatın payının yüzde 89.2 olduğunu anlattı. Bilgin, sektörün 30 Haziran itibariyle dış piyasalardan 13 milyar dolar kredi sağladığını ve sistemin açık pozisyon tutarının oldukça düşük olduğunu bildirdi. 




Konut kredisinde tüketiciye uyarı BDDK Başkanı Bilgin, konut kredisi kullanan tüketicilere gelirlerini bir daha gözden geçirmelerini, bankalara da hazmedilebilir boyutta konut kredisi politikası izlemelerini önerdi. Konut kredisinin ilk 6 ayda yüzde 139.9 artarak 6.3 milyar YTL'ye çıktığını belirten Bilgin, son iki yıldaki artışın dikkat çekici olduğunu vurguladı. 
Bilgin, konut kredilerinin bireysel krediler içindeki payının yüzde 18, toplam kredilerdeki payının yüzde 5 ve toplam aktiflerdeki payının yüzde 2 olduğunu belirtti. 

KOBİ'ler için Anadolu Yaklaşımı Bilgin, yılın ilk 5 ayında sektörün bilanço büyüklüğünün yüzde 6 artışla 324.7 milyar YTL, dolar bazında ise yüzde 4 artışla 237.7 milyar dolar olduğunu bildirdi. 
Bankaların önemli oranda büyük şirketler için uyguladığı İstanbul Yaklaşımı'nı başarılı bulduğunu ifade eden Bilgin, benzer bir çalışmanın da küçük ve orta boy şirketler için yapılmasının faydalı olacağını söyledi. Bilgin, bunun için iki ay içinde Maliye Bakanlığı ve bankaların da katılımıyla bir çalışma yapılacağını belirtti. 


</TEXT>
</DOC>
