<DOC>
<DOCNO> 390945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/guncel/gun01.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da taciz iddiası 
</HEADLINE>
<TEXT>


Şanlıurfa'daki Sabancı Kız Yurdu'nda kalan kız öğrenciler, müdür Aytekin Erdoğan'ın denetim bahanesiyle yatak odalarına gelip tacizde bulunduğunu, bazen de dövüldüklerini iddia ettiler 

BÜLENT OKUTAN, MEHMET HARBURCU Şanlıurfa DHA 

SHÇEK'e bağlı Malatya'daki Çocuk Yuvası'ndaki "işkence" iddialarıyla ilgili adli ve idari soruşturma sürerken, Şanlıurfa'daki Sabancı Kız Yurdu'nda kalan 13 - 18 yaş grubu kız öğrenciler, yurt müdürü Aytekin Erdoğan hakkında "şiddet ve taciz" iddialarında bulundu. Bakanlık müfettişlerinin olaya el koyarak soruşturma başlattığı bildirildi. 
Şanlıurfa'da yerel yayın yapan "Şanlıurfa TV"de dün akşam 20.00'de yayımlanan programda, Sabancı Kız Yurdu ile ilgili iddialar ekrana getirildi. Yurt yöneticilerinin bulunmadığı bir ortamda çekilen kasette, yurtta kalan 40 kız çocuğundan G.E., C.A. ve F.B., yurt müdürü Aytekin Erdoğan'ın geceleri denetim bahanesiyle yatak odalarına girerek tacizde bulunduğunu öne sürdü. Zaman zaman da dövüldüklerini iddia eden kız çocukları, Erdoğan'ın eşi Songül Erdoğan'ın da kendilerine hakaret ettiğini anlattılar. Kız çocukları iddialarını şöyle sürdürdü 
"En ufak bir olayda müdür bize 'şirretler, şerefsizler, sürtükler' kelimesini kullanıyor. Zaman zaman daha da ileri gidip tekme tokat giriştiği arkadaşlarımız var. Gecenin ilerleyen bir saatinde uygunsuz durumda olmamıza rağmen yatak odalarımızın kapısını açıp sözde denetim yapıyor. Bunu neden yaptığını sorduğumuzda ise 'Ben sizin babanız sayılırım' yanıtını veriyor. 

'Acımasız biri' 
Bir arkadaşımız intihara teşebbüs etmişti. Ona herkesin içinde 'Bir daha dene ama bu sefer olsun ki, senden kurtulayım' diyecek kadar bize acımasız biri. Aylardır çarşı iznimiz kısıtlandı. Alışverişe bile toplu halde gitmemize izin veriliyor. Ama denetim için bir müfettiş gelecek olsa tavrı değişiyor. O iyi tavır ise ancak bir hafta sürüyor. Sonra yine aynı." 
Kız çocukları, 28 Eylül'de yurtlarını ziyaret eden Devlet Bakanı Nimet Çubukçu'nun bıraktığı kartvizitindeki telefon numaralarına bir türlü ulaşamadıklarını ve yazdıkları şik yet mektubuna da cevap alamadıklarını da söylediler. 
Bu arada Sabancı Kız Yurdu'nda Erdoğan'ın görev yaptığı süre içerisinde 2 kızın intihara teşebbüs ettiği ve son 6 ay içinde ise 7 kızın kaçtığı ifade edildi. Yurttan kaçan bu kızlardan bir haber alınamadığı öne sürüldü. 

Vali Çubukçu'ya bildirdim 
Şanlıurfa Valisi Şemsettin Uzun, DHA'ya yaptığı açıklamada iddiaların ortaya atılması üzerine durumu Devlet Bakanı Nimet Çubukçu'ya bildirdiğini söyledi. Uzun, "İddiaların asılsız olduğunu düşünüyorum. Bakanlık müfettişleri olaya el koyarak soruşturma ve inceleme başlattılar" diye konuştu. 

Müdür Komplo var 

Suçlamaların hedefindeki Erdoğan, iddiaları "komplo" diye değerlendirdi. Erdoğan, şöyle konuştu "Ben suçsuzum, iddialar asılsız. 7 aydır sosyal Hizmetler İl Müdürlüğü'ne de vek let ediyorum. Bu nedenle yurda doğru dürüst gidip gelemiyorum bile. 30 yıldır bu işin içindeyim. Hep çocuklara şefkatle yaklaştım. Birileri bana komplo kurmak istiyor. Gerçek, soruşturmanın sonucunda ortaya çıkacak." 

'Yetersiz raporu' 

Aytekin Erdoğan'ın 2000'de Malatya Sosyal Hizmetler İl Müdürü tarafından tutulan "Görev yapamaz, yetersiz" raporuyla, Şanlıurfa'ya eğitici olarak atandığı ortaya çıktı. Şanlıurfa Sosyal Hizmetler İl Müdürlüğü'nde görev yapan Erdoğan'ın, geçen yıl önce Sabancı Kız Yurdu müdürlüğüne ve 7 ay önce de Sosyal Hizmetler il müdür vekilliğine atandığı belirlendi. 



</TEXT>
</DOC>
