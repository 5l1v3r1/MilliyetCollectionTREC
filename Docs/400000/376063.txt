<DOC>
<DOCNO> 376063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko25.html </URL>
<DATE> 2005/09/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Tüzmen Beyni teşvik etmek lazım. Beyinden vergi alınmamalı 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirmesinde belli bir noktaya gelindiğini ve süreçte sona yaklaşıldığını belirterek, ''Serbestleşme bu yeni yapıyla birlikte hız kazanacak'' dedi. 
     CeBIT Bilişim Eurasia kapsamında Kaya Ramada Otel'de düzenlenen Bilişim Zirvesi'nin açılış oturumunda konuşan Yıldırım, telekomünikasyon sektörünün dünyadaki gelişiminde 1980'li yılların bir milat olduğunu, Türkiye'de ise serbestleşme çalışmalarının 1990'lı yıllarda durakladığını söyledi. 
     Binali Yıldırım, Türk Telekom'un özelleştirmesiyle ilgili sürecin önemli bir kısmının tamamlandığını, Danıştay'ın İmtiyaz Sözleşmesi'ne ilişkin görüşünün beklendiğini hatırlatarak, şunları kaydetti 
     ''Türk Telekom'un özelleştirmesinde belli bir noktaya geldik. Süreç neredeyse sona yaklaşıyor. Serbestleşme, yeni yapıyla birlikte hız kazanacak. Türk Telekom'un tekel özelliği nedeniyle sektörün gelişiminin engellendiğine dair eleştiriler vardı. Bu eleştiriler de sürecin tamamlanmasıyla bertaraf edilmiş olacak.'' Yıldırım, Türk Telekom'un yeni ortaklık yapısıyla birlikte bütün oyuncuların hizmette sayısal uçuruma meydan vermeyecek şekilde ülkenin her noktasına gidebilmesinin kolaylaşacağını vurguladı. 
     
     ''ELEŞTİRİLERE KATILMIYORUM'' 
     Ulaştırma Bakanı Yıldırım, bilişim sektörünün gelişmesi için bilgasayar okur-yazarlığının artırılması gerektiğini ve hükümetin bu konuda ciddi bir atak içinde olduğunu belirterek, devlet-özel sektör işbirliğiyle bu yıl okullara 320 bin bilgisayar yerleştireceklerini söyledi. 
     Yıldırım, bilişim sektörünün planlama ve strateji olmadığına ilişkin eleştiriler bulunduğunu, ancak bu eleştirelere katılmadığını dile getirerek, şöyle devam etti 
     ''Sektör hep sızlanır planlama yok diye... Ama bu konuda idareye ne katkı sağladılar Ben o konuda emin değilim. Hükümet yapsın. Yapsın da ne yapacağı konusunda sektörün idareyi zorlaması lazım. Plan, hedef yok diyemeyiz. Umutsuz olmamak lazım. Sektörün şikayet etmekten ziyade gelip ortak çalışmasını, idareyi zorlamasını istiyoruz.'' 
     
     ''BİLİŞİM AİLESİ UYUMUYOR, ÇÜNKÜ HAYALLERİ VAR'' 
     Devlet Bakanı Kürşad Tüzmen de, yüksek teknoloji ürün grubunun toplam ihracattaki payının yüzde 11'lerde olduğunu, bu rakamın artırılması gerektiğini vurguladı. 
     Tüzmen, Türkiye'nin konumunun bilişim sektörünün daha fazla gelişimini tetikleyecek durumda olduğunu belirterek, ''Bilişim ailesi uyumuyor. Çünkü hayalleri var. Bence beyni teşvik etmek lazım. Beyinden vergi alınmamalıdır. Hindistan, İrlanda'ya bakıyorsunuz... buralardaki beyin takımından vergi alınmıyor'' diye konuştu. 
     Türkiye'de bugüne kadar girdi maliyetlerinin yüksekliğinden sürekli şikayet edildiğini hatırlatan Tüzmen, bilişim sektörü sayesinde bunun aşağı çekildiğini, önceden 3-4 gün, hatta bir hafta bekleyen ihracat işlemlerinin günümüzde ilk 24 saat içinde yapılır hale geldiğini söyledi. 
     Kürşad Tüzmen, hükümetin Acil Eylem Planı'nda bilişim sektörünün yer aldığına değinerek, ''Genelde herkes çok fazla konuşuyor ama ortada dans yok. Biz ne yaptık Biraz dans ettik. Ancak hala yapılacak çok şey var. Bilişimde koyduğumuz hedef 2 milyar dolar. Bunu 3-4 milyar dolara ulaştıracağımıza inanıyorum'' şeklinde konuştu. 
     
</TEXT>
</DOC>
