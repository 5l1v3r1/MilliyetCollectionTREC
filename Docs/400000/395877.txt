<DOC>
<DOCNO> 395877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur33.html </URL>
<DATE> 2005/11/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Mavi Akım resmen hayata geçirildi 
</HEADLINE>
<TEXT>

     CNNTÜRK 

Türkiye ile Rusya arasında 1997 yılında başlatılan Mavi Akım Projesi'nin resmi açılışı bugün Samsun'da yapıldı. 
     15 aralık 1997 tarihinde Rus ve Türk hükümetleri arasında imzalanan anlaşma ile uygulamaya konulan projenin hayata geçirilmesi kapsamında Çarşamba ilçesinin Durusu köyünde yapılan törene Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi katıldı. 
     
     Erdoğan "Düş cesaret gerektirir" 

     Törenin açılış konuşmasını yapan Başbakan Recep Tayyip Erdoğan, Mavi Akım'ın hayata geçirilmesiyle ilgili olarak, "kimi çevreler başta 'mavi düş' diyordu ama, başarı için düşleyebilecek cesarete sahip olmak gerekir" dedi. 
     Rus İtar-Tass ajansına da bir demeç veren Erdoğan, hedeflerinin petrol taşımacılığının daha güvenli şekilde yapılması olduğunu söyledi. 
     Türkiye'nin doğudan batıya, kuzeyden güneye uzanan bir enerji koridoru olmak istediğini ifade eden Erdoğan, Mavi Akım'dan Türkiye'ye gaz gelmeye devam ettiğini, Bakü-Ceyhan boru hattının büyük ölçüde tamamlandığını, İran'dan gaz boru hattı olduğunu söyledi. 
     Erdoğan, söz konusu projelerin bölgedeki ilişkilerin daha da güçlenmesini sağlayacağını kaydetti. 
     
     Putin "Eşi olmayan bir proje" 

     Rusya lideri Putin ise, Mavi Akım'ın gerçekten 'iyi' ve 'eşi olmayan' bir proje olduğunu söyledi. Projenin çevreye de saygılı olduğunu belirten Putin, "bu proje sektöre yeni bir ivme kazandırdı, yeni işbirliği olanakları yarattı" dedi. 
     
     Berlusconi "Gururlu ve şanlıyım" 

     İtalya lideri Berlusconi de, projenin teknolojik boyutuna dikkat çekti ve İtalya olarak bu denli önemli bir projeye katkıları olduğu için kendilerini 'gururlu' ve 'şanslı' hissettiklerini belirtti. 
     
     Yabancı basının ilgisi büyük 

     Törenin yapıldığı Çarşamba ilçesine önce İtalya Başbakanı Berlusconi, ardından Rusya Devlet Başkanı Putin geldi. 
     Üç lider buradan araçla, Mavi Akım Projesi'nin resmi açılışının gerçekleştirileceği törene katılmak üzere Durusu yöresinde bulunan BOTAŞ'a ait Doğal Gaz Basınç Düşürme ve Ölçüm İstasyonu'na hareket etti. 
     BOTAŞ'a ait tesislerde yapılan töreni, aralarında çok sayıda yabancı habercinin de bulunduğu 200'den fazla gazeteci takip ediyor. 
     Açılış töreninin ardından liderler üçlü görüşme için biraraya gelecek. 
     
     Türkiye iki yıldır hattan doğalgaz sağlıyor 

     Resmen faaliyete geçecek olan Mavi Akım Projesi kapsamında Türkiye, 2003 yılından bu yana hattan doğalgaz sağlıyor. 
     Kendi alanında bir çok 'ilk'e imza atan Mavi Akım Projesi, dünyadaki en önemli çalışmalardan biri olarak kabul ediliyor. 
     Mavi Akım Projesi ile Rusya'nın Türkiye'ye sağlamayı taahhüt ettiği gaz, Rusya'nın zengin doğalgaz rezervlerinin bulunduğu Zapolyarnoye, Beregovoye sahalarından, Birleşik Gaz Dağıtım Şebekesi ile İzobilnoye bölgesine akıtılıyor. 
     Daha sonra Karadeniz'in yatağından Samsun'a ulaşan gaz, oradan da Ankara'ya sevkediliyor. 
     Toplam uzunluğu bin 265 kilometreyi bulan ve üç ana bölümden oluşan hattın Rusya kara bölümü İzobilnoye ve Djubga arasındaki 372 kilometreden oluşuyor. 
     Karadeniz geçişi, Djubga ve Samsun arasında Karadeniz'in altından geçen 24 inç çapında iki paralel hattan oluşan 392 kilometre uzunluğundaki boru hattının Türkiye bölümü ise Samsun-Ankara arasında 501 kilometre uzunluğundaki hattı kapsıyor. 
     Hattın deniz geçişinin döşenmesinde derin bölgeler için 7 bin ton kapasiteli vinçle, bilgisayar kontrollü dinamik denge sistemine sahip 2 bin 500 metre derinliğe kadar boru döşeyebilen Saipem - 7000 gemisi kullanıldı. 
     Sığ bölgeler için de Castoro-8 gemisinden yararlanıldı. 
     Bin 265 km uzunluğundaki boru hattının Karadeniz bölümü, dünyada 2 bin 150 metre derinliğe döşenen ilk boru hattı özelliğini taşıyor. 
     392 kilometrelik Karadeniz geçişi ve Rusya Federasyonu toprakları içindeki 372 kilometrelik kısmı, İtalyan Enı grubu ve Gasprom arasında kurulan inşaat ve işletme ortaklığı tarafından gerçekleştirildi. 
     Hattın Türkiye kara bölümünü ise Öztaş - Hazinedaroğlu - Stroytransgas konsorsiyumu üstlendi. 
     
     Proje 3.5 milyar dolara mal oldu 

     Türkiye'nin 25 yıl süre ile Rusya'dan kademeli artışla yıllık 16 milyar metreküpe kadar doğalgaz alımını kapsayan proje, yaklaşık 3.5 milyar dolara mal oldu. 
     İnşaatın tamamlanmasının ardından boru hattı aralık 2002'de düzenlenen tören ve teslim protokolü ile faaliyete geçirilirken, ilk gaz şubat 2003'de Türkiye'ye ulaştı. İlk fatura ise 2003 mart ayında geldi. 
     Mavi Akım Projesi'nden Samsun ve çevre iller başta olmak üzere uzun vadede 52 ilin yararlanması planlanıyor. 
     
     RUSYA'DAN YENİ ÖNERİ 

     Rusya Enerji Bakanı Viktor Hristenko Türkiye’ye, doğalgaz, elektrik ve petrol sektöründe yeni işbirliği projeleri önerdi. Rus Bakan, Rusya'nın Mavi Akım’ın işleyişinden memnun olduğunu belirterek Türkiye'ye taşınan gaz miktarının 3.3 milyar metreküpten 5 milyar metreküpe yükseleceğini açıkladı. Hristenko Türkiye ile doğal gaz altyapısı, dağıtımı ve yeraltı depolama tesisleri kurulması,elektrik dağıtımı ve petrol sektöründe de işbirliği yapılabileceğini söyledi. 
     
     GÜVENLİK ÖNLEMİ ALINDI 

     Törenin yapılacağı Çarşamba ilçesine bağlı Durusu köyündeki tesislerde, jandarma komutanlığı ve emniyet müdürlüğü ekipleri geniş güvenlik önlemleri aldı. Resmi açılışın yapılacağı gaz kontrol odası ve Türkiye'ye gelen Rus gazının yakılacağı meşalenin bulunduğu bölgede güvenlik önlemleri sıkılaştırıldı. Tören alanı Türk, Rus ve İtalyan bayraklarıyla donatıldı. 
     
</TEXT>
</DOC>
