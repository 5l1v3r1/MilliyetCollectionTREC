<DOC>
<DOCNO> 379749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur12.html </URL>
<DATE> 2005/09/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
'Cüppeli Ahmet Hoca'ya izin yok 
</HEADLINE>
<TEXT>

     Ebru DOĞAN DHA 

      MARMARA depremi’nin ardından verdiği vaazlarda sarfettiği sözler nedeniyle, Din farklılığı gözeterek halkı açıkça kin ve düşmanlığa tahrik ettiği’ için 7 ay hapis cezasına çarptırılıp, 14 ay cezaevinde yattıktan sonra tahliye edilen Cüppeli Ahmet Hoca’ lakaplı Ahmet Mahmud Ünlü yeniden sahneye çıktı. İzmit’te dini yayınlar yapan bir radyonun organize ettiği toplantıda konuşma yapacağı bildirilen Cüppeli Ahmet Hoca’ya, Kocaeli Valiliği izin vermedi. 
     İzmit’te dini yayınlar yapan Radyo Gonca’nın, vericilerini yenilemek ve yayın alanını genişletmek amacıyla alacağı yeni malzemelere gelir sağlamak için düzenlediği ve giriş bedeli 10 YTL olan konferans için duyurular yapıldı. Konferansa konuşmacı olarak da Cüppeli Ahmet Hoca’nın geleceği de söylendi. Konferans için, Kocaeli Büyükşehir Belediyesi’ne ait Sefa Sirmen Bulvarı üzerinde bulunan ve Marmara Depremi’nin ardından da tüm deprem bölgesi için gelen yardımların Valilik ve asker kontrolünde depolandığı İnterteks Uluslararası Fuarı kiralandı. 
     
     5 BİN KİŞİ GELDİ 
     Bugün saat 12.00’de başlayacağı bildirilen konferansa, çarşaflı ve türbanlı kadınlarıla birlikte yaklaşık 5 bin kişi geldi. İçeriye girenler, burada namaz da kılacaklarından dışarda ayakkabılarını çıkarıp poşetlere koydu. Kadınlar ve erkekler kapalı fuar binasına ayrı kapılardan alındı. Konferansı izlemek isteyen gazetecilerin de içeriye girmeleri engellendi. Bir ara içerden kısa süreyle fotoğraf ve görüntü almalarına izin verildi. 
     Bir süre sonra ise Cüppeli Ahmet Hoca’nın konferansa gelemeyeceği, burada sadece Kuran-ı Kerim ve ilahiler okunacağı açıklandı. Cüppeli Ahmet Hoca’nın ise, rahatsızlandığı nedeniyle gelemediği belirtildi. Ancak bir süre sonra, Cüppeli Ahmet Hoca’nın konferansa katılmasına Kocaeli Valiliği’nin izin vermediği ortaya çıktı. Kocaeli Valisi Erdal Ata, Toplumun hassasiyeti nedeniyle sakıncalı gördüğümüz için konferansta konuşma yapmasına izin vermedik'' diyerek yasağı doğruladı. 
     Yerel radyonun düzenlediği etkinlik basına kapalı olarak devam etti. 
     
</TEXT>
</DOC>
