<DOC>
<DOCNO> 359143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonyas11.html </URL>
<DATE> 2005/07/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kopyacı öğrenciyi göğüsleri ele verdi 
</HEADLINE>
<TEXT>

     BBC 

      Rusya'da kadın kıyafetleriyle sınava girmeye hazırlanan bir genç, göğüslerinin bir kadın için sıradışı büyüklükte görünmesi nedeniyle yakayı ele verdi. 
     Moskova Üniversitesi'nde bir kız arkadaşının yerine sınava girecek olan gencin, önce 'göğüsleri sıradışı büyüklükte olan bir kadın' olduğu düşünüldü. 
     Ancak daha sonra, bu kişinin belki de sınav salonuna kopya çekmek üzere bazı malzemeler sokmaya çalıştığından şüphelenildi. 
     Güvenlik görevlilerinin, bu kişiyi durdurması ve üzerinde arama yapması sonucu şüphelenilen kişinin bir erkek olduğu anlaşıldı. 
     Gencin sınava girmesi engellenirken, yerine sınav sorularını yanıtlayacağı kızın ismi de sınava girecekler listesinden silindi. 
     Genç kızın, sınavda başarılı bir sonuç elde ederek üniversitenin psikoloji fakültesine girmek istediği belirtildi. 
     Sınavların yapıldığı Moskova Üniversitesi'nin Gazetecilik Fakültesi Başkanı Yasen Zasursky, genci 'sıradışı büyüklükteki göğüslerinin' ele verdiğini söyledi. 
     Zasursky, "Matematik sınavına hanımefendi kılığında girmeye çalışan biri vardı. Güvenlik görevlileri, sınav salonuna bir şeyler sokmaya çalıştığından şüphelendi. Ceketini açtılar ve bu kişinin genç bir delikanlı olduğu anlaşıldı" dedi. 
     Gencin, aşırı makyaj yapmış olduğu da ifade edildi. 
     Rusya'da bulunan muhabirlerimiz, ülkedeki üniversite ve kolejlerde kopya çekme ve rüşvet olaylarının çok yaygın olduğunu söylüyor. 
     
</TEXT>
</DOC>
