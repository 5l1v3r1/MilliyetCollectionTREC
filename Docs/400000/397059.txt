<DOC>
<DOCNO> 397059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo04.html </URL>
<DATE> 2005/11/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Olmadı Franck Ribery 
</HEADLINE>
<TEXT>

     Ribery, Galatasaray'la ilgili sorulara sinirlendi. Fransız oyuncu, Artık yeter, Galatasaray hakkında konuşmak istemiyorum dedi 
     
     TV kanalına konuştu 
     Türkiye’de bulunduğu kısa süre içerisinde rakip savunmaların durdurmakta güçlük çektiği Franck Ribery, Fransa'da da müthiş bir performans sergiliyor. Kısa sürede Marsilya'nın en önemli isimlerinden biri konumuna gelen yetenekli futbolcu, haftasonunda oynanan Nantes maçı sonrası, kendisine Galatasaray'la ilgili sorular yöneltilmesine sinirlendi. 2-1 galip geldikleri maçın ardından sıcağı sıcağına bir TV kanalının sorularını yanıtlayan Ribery, "Marsilya'ya uyum sağladın. Başarılı işler yapıyorsun. Ancak Galatasaray'la halen çözülememiş sorunların var. Neler söyleyeceksin " şeklindeki soruya sinirlendi. 
     
     Galibiyet golünü attı 
     Fransa'da kendisine yeni bir sayfa açtığını ve işlerin beklediğinden daha iyi gittiğini söyleyen Franck, "Burada işler yolunda. İyi bir çizgi tutturdum. Ama artık yeter. Galatasaray'la ilgili konular hakkında konuşmak istemiyorum. Türkiye macerası benim için geride kaldı" açıklamasını yaptı. "Bana Galatasaray'la ilgili soru sormayın" diye devam eden yıldız oyuncu, "Kendimi buldum. Sezon başında burada işler kötüydü ama artık iyi gidiyoruz. Biraz daha güçlendiğimde çok daha iyi olacağımdan eminim. İnanıyorum ki, çıkışımız sürecek" dedi. Ribery, Nantes karşısında takımının galibiyet golünü atmıştı. 
     
</TEXT>
</DOC>
