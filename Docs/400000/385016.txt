<DOC>
<DOCNO> 385016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yazar/uras.html </URL>
<DATE> 2005/10/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbul Modern'de "Çekim Merkezi" var 
</HEADLINE>
<TEXT>


İki yılda bir tekrarlanan bir sanat şöleni olan "İstanbul Bienali", değişik sanat etkinliklerine de davetiye çıkardı. Bienalin başladığı günlerde değişik yerlerde bienalden bağımsız sergiler düzenlendi. 
Bienal ile aynı günlerde İstanbul Modern Sanat Müzesi'nde günümüzün önde gelen sanatçılarını buluşturan, ilk uluslararası sergi olan "Çekim Merkezi" ziyarete açıldı. 
"Çekim Merkezi" isimli serginin açılış günü, İstanbul'un Galata liman alanında bulunan 4 No'lu Antrepo'dan müzeye dönüştürülen binanın bahçesindeki ve içindeki insan sayısı, insan kalitesi "gözlerimin yaşarmasına" neden oldu. 

Sanat merkezi oluyor 
Yarısı yerli, yarısı yabancı, çoğu genç, çağdaş giyim içindeki her gelir grubundan izleyici sergiyi gezmek için İstanbul Modern'e gelmişti. O gün kalabalık nedeniyle sergiyi doya doya izleyemediğimiz için, hafta içi, öğle saatlerinde bir daha gittik. Salonları dolduran, çoğu okul öğrencisi gençlerin ve yerli ve yabancı izleyicilerin sayısının çokluğu bizi şaşırttı. Demek ki, "iyi malın her yerde ve her zaman alıcısı" oluyor. 
Oya Eczacıbaşı'nın yönetimindeki İstanbul Modern, bir yıl içinde çok önemli gelişme sağladı. Yeni eklemelerle kalıcı koleksiyon zenginleşti. 
Ünlü İspanyol küratör Rosa Martinez, İstanbul Modern'in başküratörlüğü sorumluluğunu üstlendi. 
Çekim Merkezi başlığını taşıyan sergi Rosa Martinez'in İstanbul Modern'deki ilk sergisi. Bu sergide yurtdışından 13, Türkiye'den 3 sanatçının eserleri yer alıyor. 
İstanbul Sanat ve Kültür Vakfı'nın "babası", Nejat Eczacıbaşı, hayatta iken İstanbul'a modern bir sanat müzesi kazandırmak için çok çalıştı. Nejat Eczacıbaşı'nın hayalini, ölümünden sonra Oya ve Bülent Eczacıbaşı gerçekleştirdi. İstanbul Modern projesi Eczacıbaşı Grubu ve Eczacıbaşı Ailesi yanında, başta Ethem Sancak olmak üzere çok sayıda sanatseverin parasal desteğiyle ortaya çıktı. Yaşıyor. Yaşayacak... 

Sanat - ekonomi bağı var 
İşte burada sanat ile ekonominin bağı ortaya çıkıyor... Ülkede ekonomi iyi gidecek, şirketler, aileler para kazanacak ki sanata, sanatçıya destek verebilsinler. Tabii burada sanat sevgisi, sanatın toplum için önemini anlamak da çok önemli... 
Başka ülkelerde sanat böyle gelişti. Müzeler böyle açıldı... Bizde de bunlar olmaya başladı. Eczacıbaşı, Koç, Sabancı aileleri sanatçıya, sanata ilgileriyle, sanat etkinliklerine verdikleri desteklerle, açtıkları müzelerle bu gelişmeye öncü oldu... 
Yurtdışından Türkiye'ye gelen, artık Türkiye'nin "rakı-Boğaziçi ve göbek dansı"ndan ibaret olmadığını görüyor. İstanbul Bienali'ne İstanbul Modern'e ve bienal nedeniyle açılan diğer sergiler ile farklı sanat etkinliklerine yerliler kadar yabancıların da ilgi göstermesi, sadece bu sanat etkinlikleri nedeniyle İstanbul'a gelen turistlerin otelleri doldurması, olan bitenin önemini ve değerini gösteriyor. 



</TEXT>
</DOC>
