<DOC>
<DOCNO> 373575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy04.html </URL>
<DATE> 2005/08/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
CHP Hükümetin kamu çalışanlarını tehdit etme anlayışı kabul edilemez 
</HEADLINE>
<TEXT>

     CHP Genel Başkan Yardımcısı Cevdet Selvi, hükümetin, ''kamu çalışanlarını cezalandırma, örgütlerine karşı sopa sallama, tehdit etme anlayışının kabul edilemez'' olduğunu savunarak, ''Marifet, kamu çalışanlarını tehdit etmek değil, verilen sözleri tutmaktır'' dedi. 
     Selvi, yaptığı yazılı açıklamada, ''yıllardan beri büyük ekonomik güçlükler, idari baskılar ve örgütlenme sorunlarıyla karşı karşıya bulunan kamu çalışanlarının durumunun, AK Parti iktidarı döneminde her yönüyle daha da ağırlaştığını'' öne sürdü. 
     Cevdet Selvi, toplu görüşmelerde ''hükümetin ortaya koyduğu tehdit edici tutumun, toplumsal bunalımı, bireysel umutsuzluk ve huzursuzluğu artırdığını'' iddia etti. 
     Yıllardır ihmal edilen, geçim sıkıntısı içinde kıvranan, gelecek kaygısıyla yaşayan kamu çalışanlarının, sabırla, özveriyle bu toplu görüşmelerin, istekleri doğrultusunda sonuçlanmasını beklediğini belirten Selvi, şunları kaydetti 
     ''Bu aşamada kamu çalışanlarını, sendika ve konfederasyonlarını iyi anlamak, ekonomik ve demokratik haklarını içeren taleplerini gerçekçi bir şekilde ele almak gerekmektedir. Toplu iş sözleşmesi ve grev hakkı bulunmayan kamu çalışanlarının sendika ve konfederasyonlarının sabrı tüketilmemeli, klasik gerekçelerle, IMF ve Dünya Bankası'nın baskısı sonucu kamu çalışanları üzerinde iktidar gücü kullanılmamalıdır. 
     Büyük çoğunluğu açlık ve yoksulluk sınırı altında yaşamını sürdüren kamu çalışanlarının beklentileri karşılanmalı, onlar adına hükümet ile görüşmeleri sürdüren konfederasyonların istekleri ciddiyetle dikkate alınmalıdır. 'Benden üç yıl bir şey istemeyin' diyen Başbakan, artık verdiği sözü tutmalıdır.'' Selvi, ''dışta teslimiyetçi, sorunlar karşısında çaresiz olan hükümetin kamu çalışanlarını cezalandırma, örgütlerine karşı sopa sallama, tehdit etme anlayışının kabul edilemez'' olduğunu ifade ederek, ''Marifet kamu çalışanlarını tehdit etmek değil, verilen sözleri tutmaktır. Toplumu huzursuz etmekte ve yeni sorunlar yaratmakta mahir olan hükümet, bu konuda da yeni huzursuzluklar çıkarmaktan kaçınmalıdır'' dedi. 
     
</TEXT>
</DOC>
