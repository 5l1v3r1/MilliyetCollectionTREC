<DOC>
<DOCNO> 398188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko04.html </URL>
<DATE> 2005/11/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kendi isteğiyle tayin olan memur artık yolluk alabilecek 
</HEADLINE>
<TEXT>

     Kendi isteğiyle bir başka yere tayin olan memurlar da artık yolluk alabilecekler. 
     Anayasa Mahkemesi, Harcırah Yasası’nda 2003 yılında yapılan değişiklikle, "kendi yazılı talepleriyle tayin olanlara harcırah ödenmesini engelleyen" hükmü Anayasa’ya aykırı bularak iptal etti. İptal kararı Resmi Gazete’de yayımlanarak bugünden itibaren yürürlüğe girdi. 
     Anayasa Mahkemesi söz konusu kararı, Gaziantep İdare Mahkemesi, Van İdare Mahkemesi, Ankara 10’uncu İdare Mahkemesi, Erzurum 1’inci İdare Mahkemesi, Adana 2’nci İdare Mahkemesi ve İzmir 1’inci İdare Mahkemesi’nin gördkleri davalarda ileri sürülen Anhayasa’ya aykırılık iddialarını ciddi bularak başvurmaları üzerine aldı. 
     Yüksek Mahkemenin, Resmi Gazete’de yayımlanan kararında kendi yazılı talepleri üzerine nakledilen kamu görevlileri ile re’sen nakledilen kamu görevlilerinin, nakil işleminin hukuksal niteliği yönünden ve yer değiştirmeye bağlı olarak ödenen harcırah bakımından, aynı hukuksal konumda oldukları belirtildi. Aynı hukuksal konumda olanlar arasında farklı kurallar öngörülmesinin ise Anayasa’nın 10’uncu maddesindeki eşitlik ilkesine aykırılık oluşturduğu bildirildi. 

ANKA 
     
</TEXT>
</DOC>
