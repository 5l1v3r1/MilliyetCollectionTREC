<DOC>
<DOCNO> 395177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo14.html </URL>
<DATE> 2005/11/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye ile İsviçre, yarın 14. kez karşı karşıya gelecek... 
</HEADLINE>
<TEXT>

     2006'da Almanya'da düzenlenecek 18. Dünya Kupası finallerine gidebilmek için Avrupa elemeleri play-off baraj maçlarında İsviçre ile karşılaşan Türkiye, rakibiyle yarın 14. kez karşı karşıya gelecek. 
     A Milli Futbol Takımı, rakibiyle şimdiye kadar yaptığı maçlardan 6'sını kazanırken, 4'ünü yitirdi, 3 maçta da eşitliği bozamadı. 
     Toplam 15 gol atan ay-yıldızlı ekip, kalesinde ise 17 gol gördü. 
     
     RESMİ MAÇLAR 
     Türkiye ile İsviçre A milli futbol takımlarının yaptıkları toplam 13 maçın 7'sini resmi karşılaşmalar oluşturdu. 
     2'si Dünya Kupası Eleme Grubu, 4'ü Avrupa Şampiyonası Eleme Grubu, 1'i de Dünya Kupası Elemeleri play-off baraj maçı olmak üzere geride kalan 7 resmi maçta Türkiye 3, İsviçre ise 2 galibiyet alırken, 2 maç da eşitlikle sonuçlandı. 
     Resmi maçlarda Türkiye 8, İsviçre 7 gol attı. 
     
     YURTİÇİNDEKİ RESMİ MAÇLAR 
     İsviçre ile yarın tarihi bir maça çıkacak olan milliler, Türkiye sınırları içinde daha önce rakibiyle yaptığı 3 resmi maçtan 2'sini kazandı, 1'inde yenildi. 
     Ay-yıldızlı ekip, 1973'te İzmir'de oynadığı Dünya Kupası Eleme Grubu maçını 2-0, 1974'te yine İzmir'de yaptığı Avrupa Şampiyonası Eleme Grubu maçını ise 2-1 kazanırken, 1994'te İstanbul'daki Avrupa Şampiyonası Eleme Grubu maçını 2-1 yitirdi. 
     
</TEXT>
</DOC>
