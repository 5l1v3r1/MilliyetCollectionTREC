<DOC>
<DOCNO> 356075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/asiy.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den 2 milyon imza 
</HEADLINE>
<TEXT>


CHP Kadın Kolları üyeleri, milletvekili dokunulmazlıklarının kaldırılması talebiyle topladığı 1 milyon 900 bin dilekçeyi kamyonetle TBMM'ye götürdü. Ancak, TBMM Başkanı Arınç'ın randevu vermediği iddia edildi 

ANKARA Milliyet 


CHP Kadın Kolları üyeleri, milletvekili dokunulmazlıklarının kaldırılması talebiyle yurt genelinde topladığı 1 milyon 900 bin dilekçeyi kamyonetle TBMM'ye götürdü. CHP Kadın Kolları Başkanı Güldal Okuducu, TBMM Başkanı Bülent Arınç'ın randevu vermediğini söyleyerek, dilekçeleri CHP Grup Başkan Vekili Ali Topuz'a teslim etti. 
Okuducu başkanlığındaki kadın kolları üyeleri, dün CHP Ankara İl Başkanlığı önünde toplandı. CHP önlükleri ve şapkalar giyen üyeler, Türkiye genelinde toplanan dilekçeleri, illere göre paketlenmiş halde kamyonete yükledikten sonra TBMM'ye yürüyüşe geçti. Yürüyüşe CHP'li milletvekilleri de katıldı. Gruptakiler, güvenlik güçlerinin uyarısı üzerine, taşıdıkları dövizlerle üzerlerindeki önlük ve şapkaları çıkardıktan sonra TBMM'ye girdi. 
Kadınlar, Arınç'ın kabul etmemesi üzerine imza dilekçelerini Topuz'a teslim etti. Okuducu, "Topladığımız bu imzaları maalesef TBMM'nin Başkanı'na veremeyeceğiz. Çünkü milyonlarca sese 5 dakika ayıracak vakit bulamadı" diyerek Arınç'a tepki gösterdi. Kampanyaya AKP'nin de aralarında bulunduğu her görüşten insanın katıldığını söyleyen Okuducu, dokunulmazlıkların kaldırılması konusundaki sorumluluğun artık TBMM'de olduğunu ifade etti. Okuducu, dilekçelerin bir bölümünde imza yerine parmak basıldığını da belirtti. 

'Kemik adam' 
Topuz, Erdoğan'ın, bazı AB liderlerini sözlerini tutmamakla suçlayarak "Ben kemik gibi adam severim" dediğini dile getirerek, "Kemik gibi adamı hepimiz severiz. Ama lastik gibi olursa sevmeyiz. Başbakan verdiği sözleri tutmayan birisi olarak tarihte yerini alacaktır" dedi. Topuz, "Temel sorun AKP ve Erdoğan'dır. Bunlardan kurtulunca ülke aydınlığa çıkacaktır" diye konuştu. 


</TEXT>
</DOC>
