<DOC>
<DOCNO> 398300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/gun02.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Farklılıkları sevebiliyorum' 
</HEADLINE>
<TEXT>


Başbakan Yardımcısı Abdüllatif Şener, Türkiye'nin her köşesinden alkollü içki konusunda sınırlama-yasaklama haberlerinin geldiği bir ortamda önemli açıklamalar yaptı. "Farklılıkları sevmeyi misyon edindim" diyen Şener, siyasilerin oy almak için yaşam tarzları arasındaki ayrılıkları derinleştirerek ülkeye kötülük yaptıklarını söyledi 

Kadife Şahin 

Başbakan Yardımcısı Abdüllatif Şener, Türkiye'nin her köşesinde AKP yönetimindeki belediyelerden alkollü içki konusunda peş peşe sınırlama-yasaklama haberlerinin geldiği bir ortamda önemli açıklamalar yaptı. 
Şener, alkol satılan ve ikram edilen alanların sınırlandırılmasına ilişkin AKP'li belediye uygulamalarının, hükümetten gelen "Anayasa uyarınca gençleri korumak için sınırlama yapılıyor" açıklamalarının tartışma yarattığı günlerde, Şarap Üreticileri Derneği'nin Bağcılık Kongresi'nde yaptığı konuşmayla dikkat çekti. 
"Her şeyini bilirim, ama tadını bilmem" dediği şarapta kaliteli üretimin artırılması ve bu konuda sanayinin desteklenmesi gerektiğini vurgulayan Şener, kongredeki bu sözlerini Milliyet için şöyle açtı 

İki yaşam biçimi var 
Benim o cümlelerim şaraptan öte, daha büyük derinlik ifade ediyor. Dikkatli takip edenler bu derinliği hissedip farkına varıyorlar. Şarap veya içki nedir Toplumda bir kesimin hayatının bir parçası, bir kesimin de hayatında hiç yaklaşmadığı bir nesnedir. Buna göre de toplumda iki farklı yaşama biçimini ifade ediyor. 
Bence Türkiye'nin aşması gereken temel sorunlardan biri, toplumun farklı kesimlerini bir araya getirmemiz lazım. Farklılıklarını sevmesi lazım. Ben Türkiye'ye yapılabilecek en büyük iyiliğin bu olduğuna inanıyorum. Siyasettekilerin temel sorumlulukların da bu olduğuna inanıyorum. 

Siyaset ve ayrımlar 
Fakat siyaset bu ayırımları derinleştirmek suretiyle oy toplamaya veya kendi seçmen tabanını pekiştirmeye çalışıyor. Ülkeye faydalı iş yapmıyor. Ben tam tersi bir misyona soyunmuş vaziyetteyim. Bu sözlerim, davranışlarım ve reflekslerimle bilinçli olarak farklı yaşama biçimine sahip insanların farklılıklarını sevebilmeyi başarıyorum. 

Onların bir parçası 
"Her şeyini bilirim ama şarabın tadını bilmem" diyorum. Bilmeyen, farklı yaşama biçimini kabullenmiş biri olarak şarapla yaşayanlara daha yakın ve içten, onların bir parçası gibi cümle kurdum. Ben herkes birbirini anlasın istiyorum. 



</TEXT>
</DOC>
