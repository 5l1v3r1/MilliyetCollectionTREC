<DOC>
<DOCNO> 382102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/guncel/gun06.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesörlerin ilginç kavgası 
</HEADLINE>
<TEXT>


Prof. Dr. Mustafa Sunu Rektör beni yaralayıp tehdit etti 
Rektör Prof. Dr. Oktik O da bana çelme takmak istedi 

AHMET BAYRAK DHA 

Muğla Üniversitesi Yatağan Meslek Yüksekokulu Mermercilik Bölümü Öğretim Üyesi Prof. Dr. Mustafa Zafer Sunu, üniversitenin akademik yıl açılış kokteylinde Rektör Prof. Dr. Şener Oktik ve memur Sadettin Simser'in kendisini, yaralayıp tehdit ettiğini öne sürdü. Prof. Dr. Oktik ise kendisini "O da bana çelme takmak istedi" diye savundu. 
Tatsız olay, Muğla Üniversitesi'nin açılış kokteylinde yaşandı. Kokteylin bitimine doğru konuklar dağılmaya başlarken salonda kargaşa çıktı. Prof. Dr. Mustafa Zafer Sunu, çıkan kargaşada atılan yumrukla yere düştü ve gözlüğü kırıldı. Prof. Dr. Sunu, Rektör Oktik tarafından tehdit edildiği ve Sadettin Simser tarafından yumruklandığı gerekçesiyle savcılığa suç duyurusunda bulundu. Rektör Oktik ise kendisini şöyle savundu "Kendisi üniversite hakkında asılsız ve gerçekdışı açıklamalar yapıyor. Üniversitenin adını kirletiyor. Ben onun önünden geçerken ayağını uzattı ve beni çelme takarak düşürmek istedi. Ben de omzundan tuttum ve 'Ne yapıyorsun ' dedim. Huzur bozduğunu söyledim. Rezalet büyümesin diye güvenlikçi arkadaşlar dışarı davet etti." 


</TEXT>
</DOC>
