<DOC>
<DOCNO> 376250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/guncel/gun02.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya mali bağlantı peşinde 
</HEADLINE>
<TEXT>


Özgür Politika gazetesini kapatan Almanya'da, banka ve muhasebe kayıtlarından örgütün mali bağlantıları inceleniyor 

İRFAN ERGİ 

Almanya İçişleri Bakanlığı'nın, PKK'ya örgütsel olarak bağlı olduğu gerekçesiyle Özgür Politika gazetesini kapatarak yasaklaması büyük yankı buldu. 
Özgür Politika'nın yasaklanması ve baskın kararı sonrası "Kürdistan Ulusal Kongresi Almanya Temsilciliği" adını yapılan açıklamada, Almanya'nın çeşitli kentlerinde Kürt kuruluşlarına yapılan baskınların fikir ve ifade özgürlüğüne yönelik ağır bir saldırı olduğu savunuldu. Açıklamada, federal başsavcılığın böylece Türkiye'deki siyasal olaylarla ilgili eleştirel bir kamuoyu oluşmasını engellediği öne sürüldü. 

Yargı yolu 
Özgür Politika sorumlularından Canan Kasapoğlu, Frankfurter Neu Presse gazetesine yaptığı açıklamada, 11 yıldır faaliyette bulunan gazetelerinin günlük 13 bin baskı yaptığını ve Almanya'daki 800 bin Kürt tarafından okunduğunu öne sürerek, İçişleri Bakanı Otto Schily'nin seçimden önce "Sert Bakan" olarak prestij toplama kaygısında olduğunu iddia etti. Gazete yönetimi de, yasaklama kararına karşı yargı yoluna başvuracaklarını açıkladı. 
Federal İçişleri Bakanlığı'ndan yapılan açıklamaya göre, Özgür Politika gazetesinin yanı sıra, Mezopotomya Haber Ajansı, MHA , ROJ Online, Welat Presse-und Verlag GmbH Welat Basın Yayın Limited Şirketi , Welat GmbH Mezopotamien Verlag und Vertrieb GmhH Mezopotamya Yayınevi ve Dağıtım Ltd. Şirketi ve MIR Musik Verlag MIR Müzik Yayınevi hakkında soruşturma açıldı. 
Schily, "E.Xani şirketine yapılan baskında 70 bin İsviçre frangı ile 22 bin euroya el konuldu. Çeşitli malzemeleri de taşıyarak, iş yapmalarının önüne geçtik. El konulan belge ve malzemelerin değerlendirilmesi, banka ve muhasebe kayıtlarının incelenmesiyle, örgütün mali bağlantılarını daha iyi belirlemeyi umuyoruz" dedi. 

Yazara gözaltı 
Özgür Politika yazarı Abdülkadir Konuk, Solingen'deki evinin arandığını ve kendisini 3 gündür takip eden polisin gece kahvedeyken gözaltına aldığını belirterek, bilgisayar, kitap ve notlarına el konulduğunu açıkladı. 
Alman gazeteleri olayı fazla büyütmeden ve yorum yapmadan verdi. 

Dışişleri karardan memnun 

ANKARA Milliyet 
Dışişleri Bakanlığı, terör örgütü PKK KONGRA GEL'in yayın organı olduğu öne sürülen Özgür Politika gazetesinin Almanya'da yasaklanmasına ilişkin kararı memnuniyetle karşıladığını bildirdi. 
Bakanlıktan yapılan açıklamada, Almanya İçişleri Bakanı Otto Schily'nin önceki gün yaptığı basın açıklaması da hatırlatılarak şu ifadelere yer verildi 
"Söz konusu açıklamada Özgür Politika'nın terör örgütü PKK ve yan kuruluşlarıyla doğrudan bağlantısına işaret edilmektedir. Almanya Federal Cumhuriyeti hükümetinin bu kararlı yaklaşımının terör örgütünün başta Almanya olmak üzere Avrupa'daki tüm faaliyetlerinin engellenmesi yolunda somut neticeler vermesini ve örnek teşkil etmesini temenni ediyoruz." 


</TEXT>
</DOC>
