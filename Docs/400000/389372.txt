<DOC>
<DOCNO> 389372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/magazin/yazdud.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhangazi Parkı'nda bayram şenliği 
</HEADLINE>
<TEXT>


Yeşil Türbe ve Camii, iftarda Çelebihan, Hünkar, Kebapçı İskender, Güllüoğlu baklava, Hz. Üftade, Somuncu Baba ve Tezveren Sultan Hazretleri, Bursa'da çok özel Ramazan... 



Evet efendim, söz verdiğim üzere iki gün sizleri evliyaların, enbiyaların, türbelerin, camiilerin yoğun olduğu ve Ramazanın çok özel yaşandığı Bursa'ya uçuracağım. Bursa renkli bir kent. Bir yandan tarih, türbeler, evliyalar, camiiler, öte yandan cıvıl cıvıl eğlence, şık cafeler, restoranlar. Ama Ramazan nedeniyle bunların çoğu kapalıydı. Bu arada Bursa halkı, kentin ekonomisine, siyasetine, sosyal yaşamına büyük katkıları bulunan şu iş adamlarını dilinden düşürmüyor Rahmetli Şükrü Şenkaya, Ali Osman Sönmez ve oğlu Cemal, Özdilek'in patronu Hüseyin Özdilek, Cavit Çağlar. Bursa'da sadece bu iş adamları değil, pek çok da sanatçı yetişmiş Modanın duayenlerinden sevgili dostum Yıldırım Mayruk, yaşayan efsane Müzeyyen Senar, manken Demet Şener, Aydan Şener, Hande Ataizi, 'Çocuklar Duymasın' dizisinin Çaycısı Hüseyin Özmol, manken Duygu Ulaş, Ceyda Düvenci, oyuncu Olgun Şimşek, Halil Ergün ve rahmetli 'sanat güneşi' Zeki Müren. Bursa'nın, siyaset dünyasında yer eden ünlü isimlerini de unutmamalı Barlas Küntay, İhsan Sabri Çağlayangil, Mehmet Gazioğlu, Ali Osman Sönmez... Bursa'ya Kamil Koç otobüsüyle gittim. Servisleri iyi, öyle Pam kkale gibi zırt pırt her yerde durmuyor. Gerçi biraz yorucu oldu ama ne yapalım, okuyucu hatırı var. Gittiğim gün Şükrü Şenkaya'nın Ulucamii'nde cenaze töreni vardı. Tıklım tıklımdı. Çok arzu ettiğim halde ne yeğeni Cavit Ağabey'e Çağlar ne de onun oğlu olan genç iş adamı Mustafa'ya ulaşabildim. Bir ara, beni medya dünyasına kazandıran isimlerden, eski patronum sevgili Saruhan Ayber'i Olay Gazetesi Medya Başkanı gördüm. Buradan Şenkaya ve Çağlar Aileleri'ne taziyelerimi bildiriyorum. Yolculuk 5 saat sürdü. Çekirge Kervansaray'da kaldım ama doluydu, yabancılar ağırlıktaydı. Oteldeki otantik Türk hamamının, kaplıcadaki termal suyun ve Bursa'nın tarihi bu kalabalıkta büyük rol oynuyor tabii. Bir de otelin personeli sempatik, güleryüzlü. İlk gece sahurda biraz aksama oldu ama açığı çabuk kapattılar. Genç Genel Müdür Teoman Şensoy, Yiyecek İçecek Müdürü Emin Albayrak, salon şefi Mehmet Ali Battal, şef Engin Yıldız, mutfak şeflerinden Sait işe hakim durumda. Valizimi otele bırakıp iftar için Ulucamii'ye yakın lduğundan Çiçek Izgara'ya gideyim istedim. Ama Ramazan nedeniyle kapalıydı. Onun yerine Ünlü Caddesi'ndeki Kebapçı İskender'e gittim. Şöyle az pideli, 1.5 iskender yedim. Yanında da bol közlenmiş biber ve domates... Kebapçı İskender'in bu şubesi her daim açık. Telefon numarası 0224 221 46 15. Tatlı faslını sonraya bırakıp Ulu Camii'ye attım kapağı. Tıklım tıklımdı, zor yer buldum. Akşamın kazası ve teravi derken, saat 22.00'de camiden çıktım. Canım tatlı istedi, 130 yıllık Baklavacı Güllüoğlu'nun Heykel'deki yerine gittim. Tatlı kalmamış, meşhur çam fıstıklı ezmesinden iki tane götürdüm. Üstüne de ince belli bardakta demlenmiş çay içtim, kendime geldim. Otele döndüğümde saat 23.50'ydi. Güllüoğlu'nun telefon numarası 0224 223 02 40. 

Başkan çok mutlu 
Sabah Bursa Büyükşehir Belediye Başkanı Hikmet Şahin ile randevum vardı. Sağolsun, DHA'nın Bursa Şefi Fuat Karslı ve Mümin Ağabey Çotak beni bekliyorlardı. Başkan Şahin çok şık, konuşmayı bilen, hoş bir adam. Birlikte Orhan Gazi Parkı'nın ve Ulu Camii'nin olduğu meydana indik. Burası tam şenlik yeri. Eski Ramazan eğlenceleri nostalji yaşanıyor. Macuncu, kestane kebap, bozacı, patlamış mısır, dondurma, gözlemeci... Sanırım biraz da günlerden cuma olduğu için insan seliydi. Başkan "Geçen yıl Bursa Büyükşehir Belediyesi olarak bir ilk'i gerçekleştirerek düzenlediğimiz Ramazan şenlikleri olağanüstü beğeni topladı. Bu yıl daha da renkli. Ramazanlar iftarları, sahurları, davulu, teravileri ile milletimizin hayatında yer etmiş ve edecek olan örf ve adetlerimizden biridir. Mercan Dede, Nurhan Damcıoğlu, sema gösterileri, Nejat Uygur Tiyatro Topluluğu, İstanbul Fasıl Topluluğu konserleri, Şükriye Tutkun, Zekai Tunca, Mustafa Keser bu yılkı Ramazan şenliklerine renk katan isimler. Ayrıca Karagöz-Hacivat gibi gölge oynu, başka etkinlikler de coşkuyu körüklüyor" dedi. Gece-gündüz Bursalılar bu meydandalar. Cumayı Ulu Camii kalabalık olduğu için Yeşil Camii'de kıldım. 

Hz. Üftade, Somuncu Baba... 
Geçen Bursa seyahatimde çok arzu ettiğim halde gidemediğim türbeler vardı. Tam bir Bursalı olan sevgili Mümin Çotak Ağabey hatırlattı. Şoförümüz Mehmet Sabırcı da yolları çok iyi bildiğinden zaman kaybetmedik. Camiinin ardından yola koyulduk. Türbelerin hepsi birbirine yakın. Bunlar şehrin ilk kurulduğu yerler olduğu için sokaklar dar. İvazpaşa Mahallesi'nde önce Tezveren Sultan Hazretleri'ni ziyaret ettik. Buranın yolunun asfaltını Münir Ağabey yaptırmış. Bir inanışa göre, dileği olan kişi, bunun gerçekleşmesi için cumartesi günü güneş doğacağına yakın isteğini Allah'dan sonra Hz. Tezveren'e iletirse kabul görüyor. Ardından Somuncu Baba Hazretleri'nin, son olarak da Hz. Üftade'nin türbelerini ziyaret ettik. Burada bir de Üç Kozular Yediler Türbesi var. Rivayete göre, Somuncu Baba'nın türbesinin bulunduğu evden zaman zaman ekmek kokuları yayılırmış. Ama sadece kalbi temiz olan bu kokuyu alırmış. Bursa'ya gitmişken buraları da mutlaka ziyaret edin. Yarım saatinizi alır. Somuncu Baba Hazretleri, Ulu Camii zamanında Padişah Yıldırım Bayezid'in huzurunda yapılan açılışta Fatiha Suresi'ni 7 farklı şekilde yorumlamış. Hz. Üftade'nin ise tasavvufi hayatının 10 yaşında başladığı, 16 yaşında Ulucamii'de müezzin olduğu, pek çok halife yetiştirdiği söyleniyor. 

Kaplıcalar ve hazin son 
Bursa tam anlamıyla bir termal turizm merkezi. Çekirge Semti'ndeki Uludağ Tıp Fakültesi'ne ait kaplıca çok gözde. Ramazan nedeniyle hafta sonu hem kaplıcalardan yararlanmak hem de camii ve türbeleri gezmek üzere civar il ve ilçelerden, özellikle İstanbul, Balıkesir, Ankara ve İzmir'den gelen çok. Nereden mi biliyorum Otellerin önündeki araba plakalarından. Her termal tesisin belirli özelliklere sahip kaynağı var. Buralarda uygulanan içme ve banyo kürleri römatizmal sendromlara, hareket sisteminin diğer ağrılı hastalıklarına, kronik iltihaplı ve ağrılı kadın hastalıklarına, damar tıkanıklıklarına, gut hastalığına, kanda fazla miktarda kan birikintisi görülen şişmanlara, sinirsel rahatsızlıklara iyi geliyor. Üzerimde öyle müthiş bir yol yorgunluğu vardı ki o gece 47 derece sıcağa bile dayandım valla. Aslında Edirne, Antalya, İstanbul turları kolay değil sevgili okurlar. Yok, yakınmıyorum, hoşuma gidiyor. Neyse. Bu arada bende anısı olan Uludağ yolu üzerindeki tarihi çınar ağacını gördüm. Devasa bir şey. İhtişamını görmelisiniz. Tam 592 yaşında. Çevresi 920 metre, yüksekliği ise 35 metre. 1991 yılında Osman Gazi Belediyesi çevre düzenlenmesi yapıp koruma altına almış. Etrafında irili ufaklı kafeler, mangalda et yapılan lokantalar var. Uludağ'a çıkarken ya da inerken mutlaka uğramanız gereken bir başka yer de İnkaya Tarihi Çınaraltı Aile Bahçesi. Kahvaltısı mükemmel. Telefon numarası 0224 239 59 70. Dönüşte yolumuzun üzerinde bulunan, hiciv sanatının temel taşları olan Karagöz ile Hacivat'ın mezarına uğradım. Karşı köşesinde de Çekirge'de, mevlidin yazarı Süleyman Çelebi'nin mezarı var, orayı gördüm. Malum, son günlerde Karagöz ile Hacivat pek popüler. Haluk Bilginer ve Beyazıt Öztürk'ün başrollerini oynadıkları 'Karagöz ile Hacivat Neden Öldürüldü' filmi buralarda çekilmiş. İki ustanın acıklı öyküsünü öğrendim, sizlere de aktarayım. Efendim, Ulu Camii'nin inşaatı sırasında Karagöz ile Hacivat usta olarak çalışıyorlarmış. Ama çok gevezeymişler. Diğer işçileri çok eğlendiriyor ve tabii ki oyalıyorlarmış. Sonunda Orhan Gazi kızmış ve zamanın kadısına, Karagöz ile Hacivat'ı hapse atmasını söylemiş. Kadı da idamlarına karar vermiş. Buraya da Ramazan nedeniyle ziyaretçi akını var. Evet, bugünlük bu kadar efendim. Yarın devam edeceğiz. Artan bilgiler de cumartesi İstanbul dedikodularıyla birlikte sayfamda olacak. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 

Yeşil Türbe ve Çelebihan Konağı 

Önce Yeşil Türbe'ye girdim. Büyük hasar görmüş Çinilerin çoğu çalınmış. İçim sızladı. Ortada Çelebi Sultan Mehmet'in tamamen çini dekorasyona sahip sandukası, sağında ve solunda ise oğulları Mustafa, Mahmut, Yusuf, kızı Selçuk Hatun'un ve onun kızlarının sandukaları yer alıyor. Duamı ettim. Ardından da 10 adım ötesinde yer alan Yeşil Camii'de cuma namazını kıldım. Çıkışta çevrede tur attım. Burada bütün bir günü sıkılmadan geçirebilir, iftar ve sahurunuzu bile yapabilirsiniz. Bir kere Yeşil Çarşı çok renkli. İftar ve sahur için pek çok seçenek var. 1420 yılında Çelebi Sultan Mehmet tarafından aşevi olarak yaptırılan, 2001 yılında ise Şanlıurfalı işadamı Seyithan Çiftçi tarafından restore edilen Yeşil Külliyesi, yeni adıyla Çelebihan Konağı ve hemen yanında nargile içenler için hazırlanmış şık kafe sizi cezbedebilir. Fiyatlar da çok komik. Mutlaka uğrayın. Çelebihan Konağı'nın telefon numarası 0224 326 83 98. Hemen bitişiğinde yer alan, kebap, pizza, pasta gibi zengin çeşitleri olan Hünkar da bir başka keyifli yer. Telefon numarası 0224 327 89 10. 

Coco a'gogo'da renkli geceler 

Geçen yıl 3'üncü Levent People'ın olduğu mekanda bu yıl, sevgili Hale Dicleli ile Selma Şeşbeş'in birlikte işlettiği Coco a'gogo Restaurant Bar CC Clup var. Henüz gidemedim ama methini işittim. Şimdilerde burada Kübalı grup Latin Jazz Trio çıkıyor. Canlı müziğin yanı sıra DJ Burak Yontarkol'un çaldığı eski ve yeni melodilerle keyifli bir yemek isterseniz bir telefon kafi. Rezervasyon için telefon numarası 0212 324 26 26. 



</TEXT>
</DOC>
