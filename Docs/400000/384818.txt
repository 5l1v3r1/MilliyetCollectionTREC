<DOC>
<DOCNO> 384818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko53.html </URL>
<DATE> 2005/10/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Hazine garantili dış borç stoku, 4,8 milyar dolara geriledi... 
</HEADLINE>
<TEXT>

     Hazine garantili dış borç stoku, 2005 Haziran sonu itibariyle 4,8 milyar dolara geriledi. 
     Hazine'den yapılan yazılı açıklamaya göre, söz konusu rakam 2005 Mart sonuna göre 267,1 milyon dolar tutarında azalış anlamına geliyor. 
     Hazine garantili dış borç stoku, Mart ayı sonunda 5 milyar 18 milyon dolar düzeyinde bulunuyordu. 
     Hazine garantili borç stoku içinde, Özelleştirme İdaresi, kamu mevduat bankaları ve üniversitelerin borcu bulunmuyor. 
     
     KİT'LERDE DURUM 

     Verilere göre Haziran sonu itibarıyla toplamda en fazla Hazine garantisi ise 2 milyar 333 milyon dolar ile KİT'lere verilmiş gözüküyor. Bunlar içinde 993 milyon dolar ile Elektrik Üretim A.Ş EÜAŞ başı çekiyor. 
     Türk Hava Yolları'nın 793 milyon dolarlık, Tüpraş'ın 160 milyon dolarlık, Türkiye Elektrik İletim A.Ş'nin TEİAŞ ise 141 milyon dolarlık Hazine garantili dış borç stoku bulunuyor. 
     
     YEREL YÖNETİMLER 

     Hazine garantisi verilen yerel yönetimlerin dış borç stokunda ise ikinci çeyrekte, ilk çeyreğe göre 97 milyon dolarlık azalış gözlendi. 
     Yerel yönetimlerin Hazine garantili dış borçları, 1 milyar 15 milyon dolardan 918 milyon dolara indi. 
     
     BANKALAR 

     Bankaların dış borçları için verilen Hazine garantisi ise, ikinci üç ayda ilk çeyreğe göre 25 milyon dolar artarak 1 milyar 95 milyon dolara çıktı. 
     Burada en fazla garanti, 699 milyon dolar ile Türkiye Sınai Kalkınma Bankası'na verilirken, ikinci çeyrekte garanti miktarı artan tek kuruluş da aynı banka oldu. 
     
</TEXT>
</DOC>
