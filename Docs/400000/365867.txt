<DOC>
<DOCNO> 365867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sonsiy02.html </URL>
<DATE> 2005/07/31/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
CHP'li Selvi Halktan daha fazla özveri beklenmemeli 
</HEADLINE>
<TEXT>

     CHP Genel Başkan Yardımcısı Cevdet Selvi, ''Ağırlaşan sorunlar karşısında bunalan halktan daha fazla özveri beklenmemeli, sabrı zorlanmamalıdır. Bu ülke sahipsiz değildir'' dedi. 
     Selvi, yaptığı yazılı açıklamada, hükümetin politikalarının her alanda onarılması güç tahribata neden olduğunu ileri sürdü. Selvi, ''Devletin neredeyse tüm kurumlarıyla kavgalı hale gelen hükümetin, ülkeyi adeta yaz-boz tahtasına çevirdiğini'' iddia etti. 
     Cevdet Selvi, açıklamasında şunları kaydetti 
     ''AKP hükümetinin politikaları sonucu borçlar artmış, cari açık tehlikeli boyutlara ulaşmış, ithalat patlamış, işsizlik büyük boyutlara ulaşmış, vergi adaletsizliği artmış, gelir dağılımı daha da bozulmuştur. 
     Dış ilişkilerde ise tam bir teslimiyet politikası sürmektedir. İzlenen tutarsız, kararsız ve çelişkili politikalar özellikle eğitim ve sağlıkta tam bir kaos yaşanmasına neden olmaktadır. Devletin var olan sosyal niteliği tahrip edilmiş, denetim ve gözetim görevini bile yapamaz hale gelmiştir. Kayıt dışı adeta teşvik edilmiş, yolsuzluk önlenememiş, aktörleri değişmiştir. Kapkaç, hırsızlık, soygun olayları artmış, terör yine hortlamıştır.'' Özelleştirmelerin ekonomik tercihlerden kaynaklanmadığını ifade eden Selvi, şöyle devam etti 
     '' Sümerbank'ın adını bile tarihten sileceğiz sözü, AKP'nin özelleştirmeyi, ekonomik tercihlerin ötesinde Cumhuriyete karşı saldırı amacıyla kullandığının yeni bir itirafıdır. Ciddiyetten uzak kin ve nefret içeren sözlerle ortaya konan inadın altında yatan gerçeğin itirafıdır. Tüpraş, Erdemir, Telekom, Tekel gibi ulusa mal olmuş kuruluşları yok pahasına satan tabii ki, vatansever olarak anılmayacaktır.'' Hükümetin, yoğunlaşan ve ağırlaşan sorunlar karşısında halkın tepkisinin arttığını görünce yapay gündem oluşturduğunu savunan Selvi, hükümetin bu sefer de Anayasa Mahkemesi'nin yapısını değiştirmekten bahsettiğini ifade etti. Selvi, şunları kaydetti 
     ''İktidar, halkın sabrını ve özverisini suiistimal etmekte, ülke yararına olmayan uygulamaları sorumsuzca sürdürmeyi adeta cesaretmiş, marifetmiş gibi göstermeye çalışmaktadır. Ancak halk, artık bunu fark etmektedir. Ağırlaşan sorunlar karşısında bunalan halktan daha fazla özveri beklenmemeli, sabrı zorlanmamalıdır. Bu ülke sahipsiz değildir. Halk, sandıkta bunun hesabını soracaktır. Fakat tarih, bu iktidar için olumlu şeyler yazmayacaktır.'' 
     
</TEXT>
</DOC>
