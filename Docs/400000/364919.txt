<DOC>
<DOCNO> 364919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/spor/aspo.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri yer, biri bakar 
</HEADLINE>
<TEXT>


Trabzonspor'u yenerek tarihinin en büyük başarısına ulaşan Anorthosis adeta borç batağında yüzüyor. 1 milyon dolarlık bütçesi bulunan Rum ekibinin en değerli futbolcusu olan Kinkladze, Fatih Tekke'nin beşte birine forma giyiyor 

ÖZEL HABER SEFA KARAHASAN 


Şampiyonlar Ligi 2. ön elemesinde Güney Kıbrıs Rum Kesimi'nden Anorthosis Famagusta'ya 3-1 boyun eğen Trabzonspor'da büyük şok yaşanıyor. Ancak iki takımın içinde bulunduğu duruma bakıldığında ortaya çıkan gerçek herkesi şaşırtıyor. 
Trabzonspor, borsaya açılmasıyla kasasını doldururken, Tolga'nın da satılmasıyla birlikte yaklaşık 15 milyon dolarlık bir nakite ulaştı. Futbolcularına iyileştirme yaptı, yöneticiler rahatça koltuğuna yaslandı. 
1 milyon Kıbrıs Lirası Yaklaşık 3 milyon YTL bütçesi bulunan Anorthosis'in ise şu andaki borcu 4 milyon Kıbrıs Lirası Yaklaşık 12 milyon YTL . Kulübün durumu içler acısı, futbolculara paraları güçlükle ödeniyor, bazen aylarca maaş verilemiyor. Statları standartlara uygun değil, uluslararası maçları GSP Evagharos Stadı'nda oynuyor. Trabzonspor'a ilk golü atan Nicolaou, yıllık 40 bin Kıbrıs Lirası 120 bin YTL kazanıyor. En pahalı futbolcuları olan Kinkladze ise 150 bin pound 340 bin YTL alıyor. 

Arada uçurum var 
Trabzon'da futbolcuların toplam değeri 30 milyon Euro'yu buluyor. Bordo-Mavili yöneticiler, Deportivo'nun ısrarla istediği geçen yılın gol kralı Fatih Tekke'yi 10 milyon dolara bırakmayacaklarını açıklamıştı. Takımda Gökdeniz ile birlikte en çok kazanan futbolcu olan Fatih yıllık 1 milyon 250 bin dolar, yani Kinkladze'nin beş katı para alıyor. 
Rum kesimi, kendisi ile kıyas yapılamayacak rakibi karşısında aldığı galibiyetin şaşkınlığını yaşıyor. Teknik Direktör-futbolcu Kespaye, "Bu zafer, Kıbrıs Rum Tarihi'ne altın harflerle yazılacak" açıklamasını yaptı. 

Güneş'e tepki 

Karşılaşma sonrası Anorthosis'in futbolcu - antrenörü Kespaye'yi dinlemeden basın toplantısı odasını terk eden Şenol Güneş'e sert eleştiri geldi. Rum yöneticiler, Trabzonspor'un hocasına "saygısız" suçlamasında bulundu. Karadeniz ekibi, dün sabah Atina üzerinden Trabzon'a ulaştı. Kafilede ağızları bıçak açmazken, Başkan Atay Aktuğ takıma moral vermeye çalıştı. Bordo - Mavililer daha sonra ayaklarının tozuyla idmana çıktı. Öte yandan Trabzon'daki rövanş maçını Avusturyalı hakem Gerald Lehner'in yöneteceği açıklandı. 


</TEXT>
</DOC>
