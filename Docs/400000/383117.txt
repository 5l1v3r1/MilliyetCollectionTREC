<DOC>
<DOCNO> 383117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko13.html </URL>
<DATE> 2005/10/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TİM Satıcı Türkiye'nin ihracat artışı bir süreklilik göstermektedir 
</HEADLINE>
<TEXT>

     Ali Güreli bildiriyor 

Türkiye İhracatçılar Meclisi TİM Başkanı Oğuz Satıcı, ''İthalatta hızla yükselen artış trendi, 8 ayda 28,5 milyar dolarlık dış ticaret açığına neden olmuştur'' dedi. 
     TİM, Eylül ayı ihracat rakamlarını, Antakya'da düzenlenen basın toplantısıyla açıkladı. 
     Satıcı, toplantıda yaptığı konuşmada, ihracatçıların, üreticilerin sorunlarını, gerek hükümetten gerekse ekonomi yönetiminden ve bürokrasiden beklentilerini ifade etmeye devam edeceklerini belirtti. 
     İhracatçı ve üreticilerin önündeki engellerin kaldırılması, özellikle girdi maliyetlerinin düşürülmesi amacıyla TİM olarak her türlü çalışmayı yaptıklarını vurgulayan Satıcı, şunları söyledi 
     ''İçeride hükümet yetkililerine, Sayın Başbakanımıza ve bakanlarımıza, dışarıda ise IMF, Dünya Bankası gibi Türkiye ile doğrudan ilgili kurumlara, Türkiye'de üreticinin ve ihracatçının içerisinde bulunduğu problemleri anlatmak için büyük bir gayretle çalışmalar yapmaktayız. Ancak, bu gayretlerimizin de karşılık bulması o kadar kolay olmamaktadır. 
     Türkiye'de üretici ihracatçı olmak oldukça zor ama ithalatçı ve faizci olmak çok kolay görünmektedir. Çünkü, bu alanlar herhangi bir üretim maliyetlerine katlanmadan kar edilen alanlardır.'' Satıcı, ithalatta hızla yükselen artış trendinin, 2005 yılı Ağustos ayında 4.8 milyar dolar ve toplamda 8 ayda 28.5 milyar dolarlık dış ticaret açığına neden olduğunu vurgulayarak, ihracatın ithalatı karşılama oranının ise gittikçe düştüğüne dikkati çekti. 
     
     ''AÇIK FİNANSE OLUR DÜŞÜNCESİ'' 
     Dış ticaret açığının başlıca nedeninin aşırı değerli Yeni Türk Lirası ve üretimin önündeki zorluklar nedeniyle yurtdışında daha da ucuzlayan hammadde ve tüketim mallarının Türkiye'ye gelmesi olduğuna işaret eden Satıcı, şunları kaydetti 
     ''Bu ithalat sadece hammadde ithalatı olarak görülmemeli, bu ithalat enerji, istihdam ve finansmanın da ithalatı anlamına gelmektedir. Dış ticaret açığının yüksek olması Türkiye'nin kaynaklarının yurtdışına çıkması anlamına gelmektedir. Önümüzdeki tek seçenek üretim ve ihracattır. Bunu herkesin böyle bilmesi gerekli. Dış ticaret açığı nasıl finanse olur düşüncesiyle bakış açısı ise aşırı bir iyimserliktir. 
     Üretim ancak yatırımla mümkündür. Yerli yatırım olsun, yabancı yatırım olsun istihdam artışı sağlanmalıdır. Yabancı sermayenin üretime dönük yatırımlar yapması şarttır. Yatırım yapılması için de kar beklentisi önemli rol oynamaktadır. Ancak, bu şekilde Türkiye büyümeye devam edecek, tüm Türkiye'nin yaşam seviyesi yükselecektir. Daha iyi bir hayat sadece ve sadece kazanmakla ve bu kazancı kara dönüştürmekle mümkün olabilecektir. 
     Türkiye'de üretimi, faizleri, ekonomi politikalarını baskı altına alan dış borcun azaltılması ancak ülkemize girecek dövizle mümkündür. Bunun da yolu net olarak ihracattır.'' 
     
     ''SERMAYE İSTİKRAR VE GÜVEN ARAR'' 
     Satıcı, sermayenin, istikrarın ve geleceğe güvenin piyasalara hakim olduğu her ülkeye girdiğini, Türkiye'ye de geldiğini belirterek, şöyle konuştu 
     ''Türkiye'de de siyasi istikrar ve güven var. Ancak, Türkiye'de yabancı sermaye bono ve finans piyasalarında kar gördüğü için bu alanlara gelmektedir. Halbuki Türkiye'nin üretime, istihdama ve elde edilen gelirin adil bir şekilde paylaşılmasıyla tüm Türk halkı için hayat standardının yükseltilmesine ihtiyaç vardır. Sahip olunan güven ve istikrar maalesef toplumun geniş kesimlerine yansımamaktadır.'' Satıcı, Türkiye'nin ihracat artışının süreklilik gösterdiğini vurgulayarak, ''Ancak, bu durum ihracatçının karının, kazancının iyi olduğu anlamına gelmemektedir. İhracat devam edebilsin diye ihracatçı kendi kaynaklarından, kendi varlıklarından fedakarlıklarda bulunuyor. Ama bu fedakarlığın da belli bir sınırı vardır'' dedi. 
     Aşırı değerli Yeni Türk Lirası, ABD'de meydana gelen kasırga ve spekülatörlerin davranışları gibi nedenlerle uluslararası petrol fiyatlarındaki dalgalanmanın artırdığı girdi maliyetleri gibi faktörler sebebiyle ihracatçıların sıkıntıda olduğuna dikkati çeken Satıcı, şöyle devam etti 
     ''İhracat rakamlarının imalat sanayi endeksi ve büyümeyle örtüşmesi dikkatle takip edilmesi gereken bir olgudur. Üretim ve ihracat birlikte ele alınarak buna göre politikalar geliştirilmelidir. Ekonomik büyümenin ve istikrarın teminatı olan üretim ihracat yüksek faizin altında ezdirilmemelidir.'' 
     
     ''DENSİZLİKLERE KARŞI SOĞUK KANLI MÜCADELE'' 
     Satıcı, 3 Ekim'e adeta sayılı saatler kalmışken AB tarafında yaşanan gelişmelerin sadece kendilerini değil tüm dünyayı hayrete düşürdüğünü belirterek, konuşmasını şöyle sürdürdü 
     ''Belli ki birileri bu gerilimi sonuna kadar tırmandırmayı hedefliyor. Hiç şüphesiz planlı, programlı bir taktik izlenmeye çalışıyor. Ancak, bunu o kadar irrasyonel, o kadar seviyesiz bir şekilde yapıyorlar ki Türkiye'yi masadan kalkıp gitmesi için resmen taciz ediyorlar. Avrupa Parlamentosu'nun son oturumunda, üyelerin ek protokolü onaylamayı bir kenara bırakıp, Türkiye ile ilgili karara Kıbrıs Rum kesiminin tanınması ve sözde Ermeni soykırımı ile ilgili ifadeleri eklemesi tam anlamıyla densizliktir. Bu yolda ilerlerken özen göstermemiz gereken ana olgu bu tip densizliklere karşı soğukkanlı yaklaşımlarla mücadele vermektir. 
     Bizim hiç şüphemiz, kaygımız yok, sizin de olmasın. Türkiye, Avrupa Birliği ile üyelik müzakerelerine başlayacaktır. Bugün ister 3 Ekim olur, ister 4 Ekim sabahı olur, ister 5 Ekim olur. Bu sürecin bir geri dönüşü kalmamıştır. Bu yoldan ancak, Türkiye isterse dönülür. Bizim isteğimiz dışında müzakereleri engelleyebilecek bir durum mevcut değildir.'' 
     
     EYLÜL AYI İHRACATI 
     TİM Başkanı Satıcı, Eylül ayı ihracatının geçen yılın aynı ayına göre, yüzde 20.4 oranında artarak, 6 milyar 971 milyon dolara yükseldiğine dikkati çekerek, ''Bu rakam şimdiye kadar aylık bazda yakalanan en yüksek ihracat rakamıdır. Aralık ayında ihracat rakamlarının geçen yıllardaki gibi gelişmesi halinde yıllık 72 milyar dolarlık hedefin yakalanması mümkün olacaktır'' dedi. 
     Satıcı, Eylül ayı ihracatını taşıyan sektör olan tarım ihracatındaki artışın yüzde 46.4 oranında gerçekleştiğini kaydetti. 
     TİM Başkanı Oğuz Satıcı, başta ihracatçılar olmak üzere bu ihracat rakamlarının yakalanmasında emeği geçen herkese teşekkür ettiğini sözlerine ekledi. 
     
</TEXT>
</DOC>
