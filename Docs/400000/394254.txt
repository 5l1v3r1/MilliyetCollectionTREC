<DOC>
<DOCNO> 394254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/gun02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lastikçinin oyunu 
</HEADLINE>
<TEXT>


Kazancını artırmak için, bir alışveriş merkezinin önündeki otomobillerin lastiklerini patlatırken kameralara yakalanan lastikçi, "Yanaklarından patlattığımda tamiri pahalı oluyordu" dedi 

ELVAN EZBER İstanbul 

Mecidiyeköy'de bir alışveriş merkezinin önündeki otomobillerin lastiklerini patlatan zanlı, güvenlik kameraları tarafından tespit edildi. Zanlı, alışveriş merkezinin yakınındaki bir lastikçi çıktı. 
Mecidiyeköy'de bulunan bir alışveriş merkezinin otoparkında yaklaşık 20 gündür devam eden esrarengiz lastik patlatma olayları üzerine, polis soruşturma başlattı. 

Tamire geliyordu 
Güvenlik kameralarının görüntülerinin incelenmesi sonucu, otoparkta bulunan otomobillerin ikişer lastiğini birden patlatan zanlı tespit edildi. Yüzünü gizleyen zanlı, alışveriş merkezi çalışanlarından biri tarafından lastikleri tamire gelen ve yakında bulunan bir lastikçiye benzetilince polis harekete geçti. Mecidiyeköy Cemal Sururi Sokak'ta işyeri bulunan lastikçi Yaşar Özdemir 39 gözaltına alındı. 

İtiraf etti 
İfadesinde lastikleri alışveriş merkezinin özel güvenlikçilerine kızdığı için patlattığını iddia eden Özdemir'in, "Yıkamak için otoparktan aldığım araçları geri getirdiğimde lastikleri patlatıyordum. Lastikleri yanaklarından patlattığım için tamiri pahalı oluyordu" dediği öne sürüldü. 





</TEXT>
</DOC>
