<DOC>
<DOCNO> 383213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/dunya/dun03.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara bu gece uykusuz 
</HEADLINE>
<TEXT>


UTKU ÇAKIRÖZER Ankara 


AB Dönem Başkanı İngiltere, Türkiye ile AB arasında tam üyelik görüşmelerinin koşullarını belirleyen "Müzakere Çerçevesi Belgesi" üzerinde henüz uzlaşma sağlanmamasına rağmen, tarihi randevu davetini Ankara'ya iletti. Türkiye'nin Brüksel'deki AB Daimi Temsilciliği'ne iletilen programa göre, AB üyelerinin üzerinde mutabakat sağlamaları halinde belgenin bugün geç saatlerde görüş için Ankara'ya iletilmesi bekleniyor. Ankara, kararını şu unsurları değerlendirerek verecek 
1. Tam Üyelik Belgenin şu andaki taslağında müzakerelerin hedefinin AB'ye tam üyelik olduğu belirtiliyor. Bunun sulandırılması ve "imtiyazlı ortaklık" gibi alternatiflere kapı aralayan bir değişiklik yapılması yönündeki ifadeler kesinlikle kabul edilmeyecek. 
2. 5. maddede Türkiye'nin Rumların uluslararası kuruluşlara üyeliğini engelleyen vetosunun kaldırılması anlamına gelen koşulun değişip değişmediğine bakılacak. Bu maddenin Rumların istediği şekilde aynen kalması durumunda Türkiye'nin belgeyi kabul etmeme ihtimali oldukça yüksek. İngiltere'nin Türkiye'nin kaygılarını gidermek için belge dışında açıklama yapma önerisinin Türkiye'yi ikna edip etmeyeceğine Başbakan Recep Tayyip Erdoğan ve Gül karar verecek. 
3. AB'nin 21 Eylül'de yayımladığı Kıbrıs deklarasyonunda yer alan "Kıbrıs Cumhuriyeti'nin tanınması" ve "Liman ve havaalanlarının 2006'da açılması" koşulları müzakere belgesinin taslağında yer almıyor. Bu iki unsurun çerçeve belgeye konmasına Türkiye karşı çıkacak. 

Gül'ün kararg hı 
Ankara belgeye itiraz ederse, Dönem Başkanı İngiltere ile Ankara arasında gece boyu metin pazarlığı yapılacak. Pazarlığın Ankara'daki merkezi Gül'ün makam odası olacak. Gül'ün yanında gece boyunca bulunacaklar arasında, AB'den Sorumlu Müsteşar Yardımcısı Volkan Bozkır, Kıbrıs'tan Sorumlu Müsteşar Yardımcısı Ertuğrul Apakan, AB Genel Müdürü Naci Akıncı, AB Genel Müdür Yardımcısı Selim Yener yer alıyor. 


</TEXT>
</DOC>
