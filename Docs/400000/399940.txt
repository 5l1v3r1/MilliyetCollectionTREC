<DOC>
<DOCNO> 399940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/soneko11.html </URL>
<DATE> 2005/12/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ford, yeni Fiesta ve Fusion modellerini tanıttı... 
</HEADLINE>
<TEXT>

     Ford Otosan Genel Müdürü Turgay Durak, Türkiye’nin demografik yapısındaki değişiklik ve genç ailelerin ortaya çıkmasıyla küçük otomobil pazarında büyüme gerçekleştiğini bildirdi. 
     Ford Otosan, yeni Fiesta ve Fusion’u İstanbul’da tanıttı. Tanıtım nedeniyle düzenlenen toplantıda konuşan Ford Otosan Genel Müdürü Tugay Durak, Türkiye’de son 4 yılın pazar liderinin Ford Otosan olduğunu söyledi. 
     2001 kriz yılında Ford’un pazar payının yüzde 11.9 olduğunu 
     belirten Durak, 2003 yılında yeni ürünlerin pazara sunulmasıyla pazar payında artışlar olduğunu kaydetti. Durak, Ford Otosan’ın Türkiye’de ticari araç alanında bilindiğini, ancak otomobil ile ilgili noktalara bakıldığında da, son 5-6 yılda özellikle bayi sisteminde yapılan geliştirmeler, satışta, serviste, yedek parçada ve 2. elde yapılan hamleler sonucu otomobil piyasasında da her yıl yukarıya çıktıklarını anlattı. Durak, bu yıl toplam otomobil satışında Ekim sonu itibariyle de pazarda ikinciliğe ulaştıklarını söyledi. Ford’un mühendisliğinin ve yaratıcılığının getirdiği yeni ürünlerin devreye girmesiyle otomobil pazar payının arttığına işaret eden Durak, bu yıl Focus, Fiesta ve Fusion’daki yenilemelerle pazardaki yerlerini korumak üzerine çalışmalarını sürdürdüklerini anlattı. 
     
     KÜÇÜK ARABALARIN YÜKSELİŞİ... 
     Türkiye’de önceki yıllarda tüm otomobillerin neredeyse C segmentindeki aile arabası olduğunu belirten Durak, şunları söyledi 
     "Bunların yanı sıra zengin sınıfa hitap eden pahalı modeller de vardı. Küçük arabalar ise Türkiye’de pek satılmazdı. Ancak Türkiye’nin demografik yapısındaki değişiklik, genç ailelerin ortaya çıkması, çalışan bayanların sayısının artması nedeniyle B tipi küçük otomobil pazarında büyüme gerçekleşti. Bugün o hale geldi ki pazarın yüzde 40’ını C sınıfı, yüzde 40’ını da B sınıfı, gençlerin küçük arabaları 
     oluşturuyor." Otomotivdeki bir diğer değişikliğin ise dizel motorlarda yaşandığını anlatan Durak, dünyadaki bütün otomotiv şirketlerinin bu konuda kendi güçlerine göre geliştirmeler yaptıklarını ve bugün dizel motorun havayı kirletmeyen, müşteriyle kullanıcıyı rahatsız etmeyen, gürültü çıkarmayan, kokmayan, benzinli otomobillerle de aynı performansı veren ve yakıt ekonomisinde çok önemli avantajlar sağlayan motorlar olarak ortaya çıktığını söyledi. Durak, Ford’un da her segmentteki otomobilinde dizel motor seçeneğini sunduğunu ve bunun pazar payının artmasına önemli bir katkısı olduğunu belirterek, "Bazı modellerde Türkiye’de yüzde 60 oranında dizel satıyoruz. Bu, Avrupa’da 40-45 civarındadır" dedi. Durak, yenilenen modeller için de "Araçları incelediğimde herkesin gönlüne göre farklı bir seçenek bulabileceğini gördüm. İsterseniz mor renkli gösterge paneli de satın alabiliyorsunuz. Otomobillerimizin müşterilere kullanırken sonsuz keyif getirmesini diliyorum" diye konuştu. 
     
     YENİ FIESTA VE FUSION 
     2002 yılında Türkiye pazarına sunulan ve bugüne kadar 33 bini aşan 
     satış rakamıyla Fiesta, Ford Focus’un ardından Ford markasının Türkiye’de en çok satılan ikinci modeli oldu. Ford Otosan Satış ve Pazarlama Genel Müdür Yardımcısı Aykut Özüner, Fiesta’nın Türkiye’de elde ettiği başarının arkasında, bir kaç önemli faktör bulunduğunu belirterek, şunları söyledi "Fiesta, ilk kez 2002 yılında lanse ettiğimiz 1.4 litre TDCi motor seçeneği ile küçük otomobillerde sessiz, ekonomik ve güçlü dizel motor dönemini başlattı. Müşterilerimizce çok beğenilen 1.4 litre motorun ardından yine bir ilk, dizel motorda düz şanzımana alternatif olarak sunulan ASM-geliştirilmiş düz şanzıman seçeneği Fiesta’yla hayatımıza girdi. Geçtiğimiz 3 yıl içinde 5 kapılı araç satışları içinde payını artırarak sürdüren Fiesta, 1 Kasım 2005 itibariyle B segmentinde en çok satılan 5 kapılı model oldu." Türkiye pazarına, Fiesta’dan altı ay sonra giren Ford Fusion’ın ise satış rakamları itibarıyla Fiesta’yı takip ettiğini belirten Özüner, Fusion’ın yüksek sürüş konumu ve geniş iç hacmiyle kendine has bir segment oluşturduğunu söyledi. Özüner, Fiesta ve Fusion 1.4 litre TDCi motor seçeneğine ek olarak sunulacak yeni nesil 1.6 litre 90 PS TDCi motor seçeneğinin, performans ve yakıt ekonomisinde beklentileri artıracağını kaydetti. 
     
</TEXT>
</DOC>
