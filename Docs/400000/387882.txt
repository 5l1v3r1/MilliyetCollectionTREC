<DOC>
<DOCNO> 387882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun04.html </URL>
<DATE> 2005/10/19/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD, Türkiye'den İran ve Suriye'ye baskı istiyor 
</HEADLINE>
<TEXT>

     ABD Dişişleri Bakanlığı'nın Irak koordinatörü James Jeffrey, aralarında Türkiye'nin de yer aldığı Irak'a komşu ülkelerden, İran ve Suriye'ye baskı yapmalarını istedi. 
     Jeffrey'e, Washington'daki Yabancı Basın Merkezi'nde düzenlediği basın toplantısında, Irak'ta yapılan referandumun ardından ABD'nin Türkiye'den ve Irak'ın diğer komşularından ne istediği soruldu. 
     Jeffrey, komşu ülkelere Irak'taki demokratik süreci desteklemeleri çağrısında bulundu. 
     İran ve Suriye'nin, sınırların kontrolü ve Irak'taki siyasi süreç açısından olumlu rol oynamadığını ifade eden Amerikalı yetkili, diğer komşu devletlerden bu iki ülkeye baskı yapmasını istediklerini söyledi. 
     Türkiye'nin Irak'a ilişkin oynadığı rolü de ''çok yararlı'' olarak değerlendiren Jeffrey, terör örgütü PKK'ya karşı Türkiye, ABD ve Irak'ın oluşturduğu üçlü diyaloğun sürdüğünü anlattı. 
     Bir gazetecinin, ''Iraklı Kürt liderlerin ayrı bir siyasi varlık istediğini'' kaydederek, ABD'nin bu duruma bakışını sorması üzerine Jeffrey, ''Hangi Kürt liderlerden bahsediyorsunuz Irak Devlet Başkanı olan Celal Talabani'den mi'' diyerek bu yoruma katılmadığını ifade etti. 
     James Jeffrey, Iraklı Kürtlerin yeni Irak'a entegre edilmesinde ABD'nin başarı kazandığını belirterek, ''Sanırım federal, birleşik ve demokratik bir Irak'ta Kürtlerin oynadığı rolden çok memnunuz'' dedi. 
     
</TEXT>
</DOC>
