<DOC>
<DOCNO> 350363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy06.html </URL>
<DATE> 2005/06/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AKP'li vekilden sağlık sistemini sarsacak yasa teklifi 
</HEADLINE>
<TEXT>

     AKP’nin tıp doktoru kökenli öğretim üyelerinden olan ve TBMM Sağlık Komisyonu Başkanlığını yürüten Trabzon Milletvekili Prof. Dr. Cevdet Erdöl, doktorların 2003’e kadar yaptıkları zorunlu hizmeti yeniden başlatan ve teknik olarak yasa tasarısını anımsatan bir teklifi TBMM başkanlığına sundu. 
     İlçelerin gelişmişlik endeksine göre zorunlu hizmet sürelerinin belirlendiği teklifte 200-500 gün arası bir süre öngörülüyor. 
     Prof. Dr. Cevdet Erdöl’ün dört ayrı yasada değişiklik yapılmasını içeren yasa teklifi toplam 10 maddeden oluşuyor. 
     Teklifinin gerekçesinde Erdöl, 2003 temmuzuna kadar uygulanan zorunlu hizmetin kaldırılmasından sonra sözleşmeli personel çalıştırılması için özendirici uygulamaya gidilmesine karşın beklenen sonucun alınamadığını belirtti. Prof. Dr. Erdöl, iki yıllık süreçte 1.081 sözleşmeli uzman tabip pozisyonuna 200 kişin yerleştirilebildiğini ve bunların 136’sının göreve başladığını bildirdi. 3.524 sözleşmeli pratisyen tabip pozisyonuna ise 2.191 kişinin yerleştiğini ve bunlardan 1.565’inin göreve başladığını kaydeden Erdöl, getirilen tüm teşviklere ve kalkınmada öncelikli yörelerde ödenen yüksek ücretlerin buralara yeterli talebin olmasını sağlayamadığını ifade etti. 
     
     200-1500 GÜN ZORUNLU HİZMET 

     DPT’nin hazırladığı ilçelerin sosyoekonomik gelişmişlik sıralamasına göre değişen yükümlülük süreleri öngörülen teklifle, 200 günle 500 gün arasında değişen hizmet yükümlülüğü öngörülüyor. Ancak teklifte bu sürenin, tabip, uzman tabip ve yan dal uzmanlık eğitiminin her birisi için ayrı ayrı tamamlanması öngörülüyor. Bu durumda söz konusu süre toplamda 200’den 1500 güne kadar uzayabilecek. Yıllık, mazeret ve hastalık izinlerinin de yükümlülük süresine eklenmesi istenen teklifle, ayrıca TSK’da iki yıl hizmet yapmadan ayrılan muvazzaf tabiplerin de bu uygulamaya dahil olması gerekecek. 
     
     TIP FAKÜLTELERİ 15 GÜN İÇİNDE İSİM BİLDİRECEK 

     Teklif uyarınca, tıp fakültesi dekanlıklarının mezun olan veya uzmanlık, yan dal uzmanlıklarını tamamlayan tabiplerin isimlerini, teklifin bu haliyle yasalaşması durumunda 15 gün içinde Sağlık Bakanlığına bildirmesi gerekecek. Bakanlığın diploma ve uzmanlık belgelerini tescil etmesinden itibaren en geç 2 ay içinde yükümlülükle ilgili süreç internetten ilan edilecek. Kurayla yapılacak atamaların ilanından itibaren personele 20 gün izin verilecek. Belgelenebilen zorunlu nedenler dışında görev yerine gitmeyen doktorun, bu şekilde geçirdiği her gün yükümlülük süresine eklenecek. Bu yükümlülüğünü yerine getirmeyen doktor, mesleğini yapamayacak. 
     Ayrıca birden fazla uzmanlık ve yan dal eğitimine başlanabilmesi için öncelikle bu yükümlülüğün yerine getirilmesi gerekecek. Üstelik bu yükümlülükler halen tıp fakültesinde okuyanları da kapsayacak. 
     
     YÖNETİCİYE ÖZEL MUAYENEHANE YASAĞI 

     Teklifte, il sağlık müdürü ve müdür yardımcısı ile başhekim veya başhekim yardımcılarının özel muayenehane açmaları da yasaklanıyor. Halen bu konumda olup da özel muayenehanesi olan doktorlara ise 6 aylık süre tanınıyor. Bu süre sonunda ya görevlerinden ayrılacaklar ya da muayenehanelerini kapatacaklar. 
     
     NAKLEN DENETİM ELEMANI GELSİN 

     Özellikle SSK sağlık birimlerin devriyle birlikte 300 bin civarında personeli ve 15 bin civarında sağlık kurum ve kuruluşu bulunan Sağlık Bakanlığı’nın, eldeki personelle yeterince denetlenmesinin güçlüğüne işaret eden Erdöl, müfettiş yardımcısı alınsa bile yetişmelerinin üç yılı bulacağını anımsattı. Teklifte, bu sakıncaları giderebilmek için diğer bakanlıklar ile SSK Başkanlığından naklen denetim elemanı atanabilmesi için düzenleme yapılıyor. 
     
     ANGARYA YASAK AMA 

     Özellikle tek uzmanın bulunduğu yerlerde bu doktorun her gün 24 saat nöbet tutmak zorunda kaldığına işaret edilen teklifte, Anayasa’da angaryanın yasaklandığı da anımsatılarak, icapçı nöbet tutan doktorların yanı sıra sağlık kurumundaki nöbet hizmeti gören teknisyen, idari memur, şoför gibi personele de nöbet ücreti ödenmesi için düzenleme getiriliyor. 
     Ancak bu şekilde ödenecek nöbet ücreti ayda en fazla 80 saat olacak. 
     Teklifle, acil tıp teknikeri ve paramediklerin tanımları yapılarak mevzuata girmesi sağlanıyor ve doktor dışında bu kişilerin acil müdahalede bulunması öngörülüyor. 
     
</TEXT>
</DOC>
