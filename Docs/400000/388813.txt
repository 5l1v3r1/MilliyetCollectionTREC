<DOC>
<DOCNO> 388813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sonsiy05.html </URL>
<DATE> 2005/10/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Pakistanlı Tümgeneral'den Erdoğan'a Sizinle gurur duyuyoruz 
</HEADLINE>
<TEXT>

     Pakistan basını, Başbakan Erdoğan’ın verdiği yardım sözünü konuşuyor. Gazeteler, 150 milyon dolarlık yardımın şimdiye kadar bir ülkeden Pakistan’a yapılan en büyük yardım olduğunu belirtti. 
     Pakistan’da yayın yapan Daily Times gazetesi, Pakistan ordusunun Muzzafferad komutanı Tümgeneral Halid Navaz’ın Başbakan Erdoğan’a, "Türk Hükümeti’nin yardımları için müteşşekkiriz. Sizinle gurur duyuyoruz efendim" dediğini aktardı. 
     Pakistan’da, onbinlerce insanın hayatına mal olan 8 Ekim depreminin ardından Türkiye’nin yaptığı yardımlar Pakistan basınında da geniş yer buldu. Başbakan Recep Tayyip Erdoğan’ın, depremin ardından bölgeye giden ilk hükümet lideri olduğunu belirten Pakistan basını Erdoğan’ın yardım sitemlerine de yer verdi. 
     Erdoğan’ın "Yapılan yetersiz yardımlardan şikayet edenler korosuna katıldığını" ifade eden Daily Times gazetesi, Erdoğan’ın "2004 yılında dünya silahlara 1 trilyon dolar ayırdı ve şimdi biz Pakistan’a ne kadar yardım yaptıklarını sormalıyız" dediğini belirtti. 
     Haberde ayrıca Pakistan Dışişleri Bakanlığı Sözcüsünün, Türkiye’nin 150 milyon dolar yardım sözü verdiğini ve bunun bir ülkeden Pakistan’a yapılan en büyük yardım olduğunu açıkladığı ifade edildi. 
     
     "TÜRKİYE YARDIM EDEN SAYILI ÜLKELERDEN BİRİ" 
     Pakistan Dawn gazetesi de Türkiye’nin depremin ardından bölgeye yardım eden ve tıbbi destek sağlayan sayılı ülkelerden biri olduğuna dikkat çekti. 
     Gazete, Pakistan Devlet Başkanı Pervez Müşerref’in de milyonlarca kişinin canına mal olan depremin ardından bölgeye gelen Erdoğan’a yardımlarından ötürü teşekkür ettiğini ifade etti. 
     
</TEXT>
</DOC>
