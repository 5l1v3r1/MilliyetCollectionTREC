<DOC>
<DOCNO> 354678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun08.html </URL>
<DATE> 2005/06/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bulgarların seçim yıldızı 
</HEADLINE>
<TEXT>

     Cumartesi genel seçimlerin yapılacağı Bulgaristan'da yıldızı en çok parlayan aday Çingenelerin temsilcisi Azis. Eşcinsel şarkıcı Azis, Bulgarlardan da destek alıyor Eski kral ve şimdiki başbakan Simeon Saksoburgotski liderliğindeki koalisyon hükümetinin üç yıllık iktidarında yaşam standardını yükseltme vaadini yerine getiremediği için kan kaybettiği Bulgaristan'da 25 Haziran'daki genel seçimlerin favorisi olarak Sosyalist Parti öne çıkarken, 750 bin nüfuslu Çingene azınlığın da ilk kez parlamentoda temsil şansı belirdi. 
     Ülkenin en büyük Çingene örgütü Evroroma Partisi'nin milletvekili adayı olan eşcinsel pop şarkıcısı Azis'in parlamentoya girmesine kesin gözüyle bakılıyor. Azis, Varna ve Filibe'de eski dışişleri bakanı, Sofya Belediye Başkanı ve başbakan yardımcısı gibi iddialı isimlerle yarışsa da, ülke çapında verdiği konserlerde Çingenelerin yanı sıra Bulgarların da desteğini topladı. 
     Ağır bir makyaj ve gösterişli kıyafetleriyle dikkat çeken Azis, söylediği 'Kusursuz olmayabiliriz ama hakikiyiz' nakaratlı şarkısıyla da, Çingenelerin temsil isteğini yansıtıyor. İsim değiştirmesine karşın belgeleri geciktiği için seçime Vasil Bolyanov adıyla katılan Azis, "Biz herkesin, Çingeneler ve Bulgarların Avrupa'ya entegrasyonu için çalışıyoruz" diyor. 
     AB ile 2007'de üyelik için katılım anlaşması imzalayan Bulgaristan'ın Brüksel ile en büyük sorunu Çingenelere yönelik ayrımcılık. Yasal düzenlemelere rağmen anketler Bulgarların yüzde 86'sının Çingeneleri 'tembel ve sorumsuz', yüzde 95'inin de 'suça yatkın' bulduğunu gösteriyor. 
     Komünizm sonrası yolsuz yöneticilere teslim olan Bulgarların bir 'umut' iktidara taşıdığı Simeon'un Ulusal Hareket Partisi NDSV ise Haziran 2001'deki seçimden beri güç kaybetti. Yüzde 43 oranında oyla iktidara gelen Simeon, 'ahlaki ve ekonomik rönesans' vaadini yerine getiremeyince desteği yüzde 24'e düştü. Buna karşın Sergey Stanişev liderliğindeki eski komünistlerin Sosyalist Partisi BSP yüzde 36-45'le ilk sırada. 
     
     HÖH solla ittifakta 

     Bu oran BSP'nin tek başına iktidar olmasına yetmediğinden, Türklerin kurduğu ve Simeon'un koalisyon ortağı Hak ve Özgürlükler Hareketi HÖH ile de 'seçim flörtüne' girildi. BSP önüne AB hedefini koyarken, geniş çaplı bir koalisyon arzusunda. HÖH lideri Ahmet Doğan da "Büyük olasılıkla solla ittifak yapacağız" diyerek Simeon'un merkez sağ hükümetine 'öldürücü darbe' indirdi. 
     
</TEXT>
</DOC>
