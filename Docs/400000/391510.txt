<DOC>
<DOCNO> 391510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur17.html </URL>
<DATE> 2005/11/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şırnak'ta çatışma 2 er ve 1 korucu şehit oldu 
</HEADLINE>
<TEXT>

     Şırnak’ta güvenlik güçleri ile teröristler arasında çıkan çatışmada 2 er ile bir korucu şehit oldu. Çatışmada bir terörist ölü ele geçirildi. 
     Şırnak Valiliği’nden yapılan yazılı açıklamada, dün saat 22.15 sıralarında Uludere’ye bağlı Uzungeçit Beldesi Sipi Tepe bölgesinde Uzungeçit Jandarma Karakol Komutanlığı’nın, terör örgütü mensuplarının sızma girişimini fark etmesi üzerine silahlı çatışma çıktığı belirtildi. 
     Olayda 2 er ile bir geçici köy korucusunun şehit olduğu, 4 erbaş ve erin yaralandığı bildirilen açıklamada, Şırnak Asker Hastanesi’nde tedavi altına alınan erlerin hayati tehlikesinin bulunmadığı kaydedildi. 
     Çatışmada 1 teröristin ölü olarak, silahıyla birlikte ele geçirildiği belirtildi. 
     Olay sonrasında Uzungeçit Yaylası istikametine doğru kaçan teröristlerin yakalanması için başlatılan operasyon sürüyor. 
     
</TEXT>
</DOC>
