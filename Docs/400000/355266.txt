<DOC>
<DOCNO> 355266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas26.html </URL>
<DATE> 2005/06/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Can Şenlikleri'ni bu yıl Datçalılar düzenleyecek 
</HEADLINE>
<TEXT>

     İsmi Datça ile özdeşleşen şair Can Yücel anısına her yıl düzenlenen ve bu yıl ekonomik nedenler gerekçe gösterilerek belediye tarafından düzenlenmeyeceği bildirilen Can Şenlikleri'ne Datçalılar sahip çıktı. 
     Şairin 12 Ağustos 1999'daki ölümünün ardından, belediyenin her yıl düzenlediği Can Şenlikleri'nin bu yıl, ekonomik nedenler yüzünden yapılmayacağının açıklanması, ilçe sakinlerini harekete geçirdi. Can Yücel'in 8 yıl yaşadığı Eski Datça Mahallesi'nin sakinleri, şenliği kendi çabalarıyla düzenleme kararı aldı. 
     Eski Datça Mahallesi'nin eski muhtarı Orhan Karadağlı, AA muhabirine yaptığı açıklamada, şenliklerle ilgili söz konusu gelişmenin ardından, mahalle sakinleri olarak bir araya geldiklerini belirtti. Can Yücel'in, ilçenin isminin duyulmasına büyük katkısı olduğunu kaydeden, Karadağlı şöyle dedi 
     ''Datça'nın adını yalnız Türkiye'ye değil, tüm dünyaya duyuran bir büyük insana eğer sahip çıkamıyorsak yazıklar olsun bize... Can Yücel bizim her şeyimiz...İstanbul, Ankara ve İzmir'den gelen 10-15 sanatçıyı mı ağırlayamayacağız. Herkes kendi imkanlarıyla Can Şenlikleri'ne katkıda bulunacak. Bir nevi imece usulüyle şenlikleri devam ettireceğiz'' Karadağlı, Can Yücel'in eşi Güler Yücel'e de bu konuda bilgi verdiğini, Yücel ailesiyle birlikte toplanıp, şenlik programını netleştireceklerini söyledi. 
     
     'GİRİŞİM GAYET İYİ' 
     Datça Belediye Başkanı Erol Karakullukçu, son 5 yıldır düzenledikleri şenliklerin yüksek maliyeti ve sponsor bulunamaması nedeniyle bu yıl belediye tarafından yapılamayacağını kaydetti. 
     Belediye bütçesinin zayıf olduğunu ve şenliklerin altından tek başlarına kalkma imkanı bulunmadığını belirten Karakullukçu, mahalle sakinlerinin şenlikleri düzenleme isteğini olumlu karşıladıklarını kaydetti. Karakullukçu, ''Sivil toplum kuruluşları böyle bir etkinlik düzenlemeye teşebbüs ederse, biz yardımcı oluruz'' dedi. 
     
     'ÇOK SEVİNDİM VE DUYGULANDIM' 
     Can Yücel'in eşi Güler Yücel, mahalle sakinlerinin girişimi karşısında çok sevindiğini ve duygulandığını belirterek, şöyle dedi 
     ''Can, farklı bir insandı. Farklı bir dünya istiyordu. Onun taşıdığı bir misyon vardı. Datça'nın bir kültür kenti olması önemli bir konudur. Bu şenlikle, o vurgulanmak isteniyordu. Can Şenliği'nin yapılmaması Can'a yapılacak bir şey değildi. Halkın sahip çıkması daha güzel oldu.'' Belediyenin açıklamasının diyalogsuzluktan kaynaklandığını öne süren Yücel, şöyle devam etti 
     ''Şenlik yapılacak. Hatta İzmir'de afişleri bile basıldı. Erol Karakullukçu her sene gelip bize şenliğin nasıl yapılması gerektiğini sorardı. Bu sene ne aradı, ne sordu. Tabi alınan karardan Belediye Meclisi'nin ve partinin haberi yok. Ama halk Can'a sahip çıktı. Diyalog olsaydı bunlar olmazdı. Şimdi herkes duysun. Can Şenliği bu sene de gelecek senelerde de yapılacak.'' 
     
</TEXT>
</DOC>
