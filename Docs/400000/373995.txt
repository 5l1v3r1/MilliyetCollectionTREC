<DOC>
<DOCNO> 373995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/spo07.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil yine manşetlerde 
</HEADLINE>
<TEXT>



Kaiserslautern'de oynayan Halil Altıntop'a Alman basını övgü yağdırmaya devam ediyor. Ülkenin önde gelen spor dergilerinden Kicker, "Halil - Lautern'in yeni sevgilisi" başlığıyla kapak yaptığı haberde, milli oyuncunun, takımının deplasmanda Köln'ü 3-2 yendiği karşılaşmada attığı 2 golle arkadaşlarının ve taraftarlarının gönlünü kazandığını yazdı. 
Halil'i "günün adamı" ilan eden derginin iç sayfalarında da Teknik Direktör Michael Henke'nin, "Halil'in potansiyeli daha önce de belliydi. Çok iyi ve çok açık bir insan. Kendine güveniyor. Kendisini ileriye götürebilecek yeni şeyler öğrenmeye de hazır" ifadelerine yer verildi. 
Die Welt gazetesi de, "Halil Altıntop durdurulacak gibi değil" başlığıyla verdiği haberde, kulübünün Halil'i yoğun çaba harcayarak elinde tutmaya çalıştığını, ancak değerinin oynanan her maçla birlikte arttığını yazdı. 
Hamit Altıntop ise kardeşi için, "Halil 6 gol attı, ailemizde herkesi şaşırttı. İnşallah Danimarka ve Ukrayna maçlarında da bu golleri devam eder" dedi. 



</TEXT>
</DOC>
