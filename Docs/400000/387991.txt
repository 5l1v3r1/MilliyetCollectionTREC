<DOC>
<DOCNO> 387991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy19.html </URL>
<DATE> 2005/10/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mardin milletvekili Hakeme tokat atıp, hakaret ettim, bayrağa küfretmedim 
</HEADLINE>
<TEXT>

     Mardinspor Kulübü Başkanı ve Mardin Bağımsız Milletvekili Süleyman Bölünmez, Antalyaspor maçının hakemine hakaret edip tokat attığını, ancak asla bayrağa küfretmediğini söyledi. 
     Bölünmez, A.A muhabirine yaptığı açıklamada, konuk ekibin 3-0 galibiyetiyle biten Mardinspor-Antalyaspor maçının hakemi Kamil Biricik’in, tamamen taraflı bir yönetim göstererek, tribündeki seyirciyi bile çileden çıkardığını öne sürdü. 
     Hakemin olayları tırmandırmak için elinden geleni yaptığını, bu nedenle Merkez Hakem Kurulu MHK tarafından cezalandırılması gerektiğini savunan Bölünmez, "Ben maçın ardından, o kişinin şahsına hakaret edip, tokat attığımı inkar etmiyorum. Bunun cezası neyse çekeriz. Ancak asla bayrağa küfretmedim" dedi. 
     Kendisinin de bu olaylarla ilgili dava açma hakkı bulunduğunu ifade eden Bölünmez, bayrağa hakaret olayını ise asla kabul edemeyeceğini söyledi. Bölünmez, şunları söyledi 
     "Ben zamanında Hava Radar Mevzi Komutanlığı’nın da içinde bulunduğu Mardin Kalesi’ne, bayrak direğiyle birlikte çok büyük boyutta Türk Bayrağı hediye ettim. Yine Gençlerbirliği’nin UEFA Kupası’nda Yunanistan’da oynadığı maçta, Türk Bayrağı’nın seyirciler tarafından direkten indirilmesine tepki gösterip, müdahale eden bir insanım. O maçta stadı terk ettim ve görevliler tarafından bayrağın göndere tekrar çekilmesine kadar da tribüne geri dönmedim." 
     
</TEXT>
</DOC>
