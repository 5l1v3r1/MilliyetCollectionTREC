<DOC>
<DOCNO> 351134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonyas02.html </URL>
<DATE> 2005/06/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"Milyonluk bebek" papağanlarla anneliğe hazırlanıyor... 
</HEADLINE>
<TEXT>

     ''Milyonluk Bebek-Million Dollar Baby'' filmiyle Oscar ödülünü kazanan ünlü yıldız Hilary Swank'in papağanlarını eğiterek anneliğe hazırlanma talimleri yaptığı ortaya çıktı. 
     Internetteki ''contactmusic'' sitesinin haberine göre, Swank ile eşi aktör Chad Lowe, bir çift papağan satın alarak ebeveynlik provaları yapıyor. 
     Sekiz yıllık mutlu bir evlilik sürdürdüklerini ve artık çocuk özlemi çektiklerini anlatan Chad Lowe, New York'taki evlerine bu amaçla papağan aldıklarını belirtti. Bu papağanlara ''Seuss'' ve ''Angel'' isimlerini verdiklerini dile getiren Lowe, ''Hilary ve ben çocuk sahibi olmaya çok hevesliyiz. Bu papağanları eğiterek de anne babalığa hazırlanıyoruz'' dedi. 
     Papağanları günde iki kez beslediklerini, onlara sevgi ve desteği öğrettiklerini ve alfabeyi ezberlettiklerini anlatan Lowe, ''Ne söylerseniz tekrar ediyorlar. Dört harfli sözcükleri seviyor ve yaptıklarınızı taklit ediyorlar. Bu anne-babalık için iyi bir hazırlık dönemi'' açıklamasında bulundu. 
     Hilary Swank, bu sene Clint Easwood'un yönettiği ''Milyonluk Bebek'' ve 2000 yılında rol aldığı ''Boys Don't Cry'' filmleriyle ''En İyi Kadın Oyuncu'' dalında iki kez Oscar ödülü kazanmıştı. 
     
</TEXT>
</DOC>
