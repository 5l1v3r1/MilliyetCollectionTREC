<DOC>
<DOCNO> 368235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/spor/spo20.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vazgeçtim 
</HEADLINE>
<TEXT>


YAKAN TOP Nilay YILMAZ 


Zalim Yorumcu CAN DARK 
Ligimizin ilk hafta maçları nihayet oynandı. "Bu kadroyla bu lige fazla gelir" denilen FB, Gençlerbirliği maçında 2 puan bırakarak "O kadar da değilmiş" dedirtti. Tabi bunu diyenler, dere görmeden paça sıvamaya bayılanlardı. Anelka konusu kriz çıkarma eğilimini gittikçe artırıyor, Daum konusunda homurdanmalar geçen sezon kaldığı yerden devam ediyor, bu takıma golcü lazım laflarından geçilmiyor. Ancak unutulmaması gereken şey, kendini hiç sıkmayan, Alex ve Tuncay'ı marke bile etmeyen Everton karşısında 5-0'lık "zafer" kazanıldığında da Fenerbahçe'nin bir takım sorunları olduğuydu. Bunları dile getiren birkaç kişinin sesi, belki hengamede duyulmadı ancak gerçekler, insanlar çoğu zaman duymak istemese de kendilerini dayatır. Bu söylediklerimiz, FB'nin şampiyon olamayacağı anlamına gelmiyor şüphesiz. Bu süper-üstü kaliteli ligimizde olabilir tabi ki ancak sadece insanların duymaktan hoşlandığı sözler söyleyerek gidilen yolun bir arpa boyu civarlarında olduğu da ortada değil mi 
"Sahip Som nerede", "Şampiyonlar Ligi nerede", "Pires nerede", "Ada nerede"... Bunlar GS'nin Konya maçında taraftarların yönetime sorduğu ve pankartlarla dile getirdiği sorular. Bomba transfer illüzyonisti Ö. Canaydın ise Pires ile ilgili soruya "Vazgeçtik" demiş. Bu durumda diğer soruların cevabı da bunun aynısı olarak düşünülebilir. Yani, "Vazgeçtik". Maça gelirsek, Eric Gerets'in bu savunma anlayışını yorumlayarak şunu öngörebiliriz ki Palermo Panteri Mondragon bu sene çok sinirli bir insan haline gelebilir. Bizden söylemesi. 

Vefasızlar 
Beşiktaş, Erciyes deplasmanında 2 puan bıraktı ve Fenerbahçe'ye ezeli dostluk gösterisinde bulundu. Aslında o maçın öncesinde Kayseri Erciyes'in şampiyonluk töreninde yaşanan olay, bize göre bu maçın en önemli anıydı. Şöyle ki geçen yıl kazandıkları şampiyonluk kupasını, o anda kadroda yer alan geçen yıl forma giymiş bir oyuncuya değil de, yeni transfer Timuçin'e verdiler. Takımın adı, takımın forma rengi gibi konularda dünya literatürüne girebilecek işler yapan K. Erciyesspor bu ününü bir vefasızlık örneğiyle pekiştirdi. Emeğe, vefaya, geleneğe halen değer verenlerdenseniz eğer, işte size yeni bir takım ismi önerisi Anti-vefa Erciyesspor. 
İYİ HAFTALAR 

Cantona'yı seyretmek büyük zevk. İzleyen diğer futbolcular gülüyor çünkü kimse onun yaptıklarını yapamaz. 
Ben onu izlemek için para bile vermeye hazırım 
David Beckham 


Haberiniz var mı 

1987 yılı Fenerbahçe için çok uğursuz bir yıl oldu. Daum'dan önce de teknik direktörler konusunda istikrarsız bir çizgi izleyen sarı-lacivertli kulüp, 1987 yılında ise durumu biraz fazla abarttı. 
O yıl takımda 5 farklı teknik direktör görev yaptı. 
Borislav Stankoviç Temmuz 86-3 Mayıs '87 
Teoman Çakır 4 Mayıs-25 Mayıs '87 
Yılmaz Yücetürk 26 Mayıs-21 Eylül '87 
Birol Pekel 22 Eylül-28 Eylül '87 
Pal Csernai 29 Eylül '87-Mayıs '88 

Eyvah ne yapacağım 

Galatasaray-Konyaspor maçını seyrettikten sonra tam anlamıyla koşarak eve geldim. Çünkü süper ötesi ligimizin başlamasıyla spor, daha doğrusu futbol programları da tam hız ekranlara döndü. Eski programların kaldıkları yerden devam etmesinin yanı sıra yeni isimlerle, yeni programlar da start aldı. 
TRT1'de "Stadyum" programının sunuculuğunu Erdoğan Arıkan yaparken, kadro Bilgin Gökberk ve Serdar Çakman'dan oluşuyor. CNN Türk'te başlayan "Futbolmania" programını ise, Cem Yılmaz sunuyor, konuk ekip ise Ömer Çavuşoğlu, Aziz Üstel ve Faik Gürses. TV8'de yayınlanan "Ve Gool" programı eski ekibiyle, yani Göktuğ Sevinçli'nin yönetiminde Sinan Engin, Levent Tüzemen ve Selim Soydan'la yoluna devam ediyor. NTV'de geçtiğimiz hafta ilk kez yayınlanan " 100 Futbol" de ise Güntekin Onay'ın yanındaki isimler Rıdvan Dilmen ve Ahmet Çakar. 

Gaf yok 
Ve sevgili okur, tüm bu isimler aynı saatte evlerimize konuk olmak için özel çaba harcamışlar. Birbirinden bir seyirci kapmak için uğraşmışlar, hatta reklamlara bile beraber girmek için anlaşmışlar. Ben Bilgin Abi'nin olduğu programı izlemeye başladım. O kanalda maç özetleri gösterilirken, CNN Türk'e geçtim. Orada reklam arası verilince, 2 dakika Ve Gool'ü izleyebildim. NTV'ye geçtiğimde ise o da reklam arası verdi. 
Velhasıl, kanalları dolaşmaktan pazar akşamı hiçbir şey seyredemedim. Tüm akşamdan ise aklımda Stadyum'dan büyük kulüplerin toplarının köşeli olduğu, Futbolmania'dan da Şenol Güneş ve Trabzonspor'dan bir şey olmayacağı kaldı. Bir ara anlayamadığım kılıç-kalkan ekibi ve Boğaz'da yemek muhabbeti de olmadı değil. Ve Gool'de Trabzonspor'un finallerde niye başarılı olamadığı üzerine yürütülen tartışmanın küçük bir kısmına denk geldim, NTV'de ise Rıdvan'ın son anda Ümit Milli Takım hocalığına nasıl getirilmediğini öğrenecektim ki muhabbetin başını kaçırmışım. 
Kısacası pazar akşamından bir şey anlamadım. Bu dört programdan size gaf ya da "şok söz" de bulamadım. Allahtan sayfamızın göz bebeği Telegol, 00 00'dan sonra başladı da onu tam olarak izleyebildim. Neler mi oldu Yerimiz kalmadı. Cuma'ya anlatırım. 



Kaç kilo çekiyor 
Bana ağır derler, desinler. Ağırım tabii. Ancak kişilik olarak ağırım. 
Ümit Özat, Futbol Extra 

Bakarsın star çıkar 
Civciv çıkacak kuş çıkacak .. 
Gökmen Özdenak - Star 

Bu sevda bitmez 
Yeni sezonda da Sarı Kanaryalar'a "Eşin yok, tek kelimeyle harikasın" diyorum. 
Hulki İlgün - Fanatik 

Ne yapsın garibim 
Çalımbay'ın yaptığı, belinde silah olmadan kovboy barına girip, kasabanın belalılarına kafa tutmaya benziyor. Yaptığı tam bir blöf görüntüsü çiziyor. 
Güven Taner - Fanatik 

Gerisini boşver 
Geçen yıl, F.Bahçe'nin en kötü tarafı takımıydı... Daha doğrusu futbolu 
Ali Sami Alkış - Star 

Puan şampiyonu olun 
Bu sezon gol şampiyonu olacağız. Hedefimiz ilk 5'e girmek. 
Ankaraspor Onursal Başkanı Melih Gökçek 

Güzel atasözüymüş 
'Futbolda herkes herkesi yener' atasözü doğru bir atasözü ama... 
Rıdvan Dilmen - 100 Futbol, NTV 

Kime o kadar küfür ediliyor ki 
Futbol hakemi iseniz dünyanın en şanslı insanlarından birisiniz demektir. Evet yanlış okumadınız. İddia ediyorum, çok mutlu ve ayrıcalıklı insan sınıfına dahi girebilirsiniz. 
Bülent Yavuz - Akşam 

Kararsız kaldım Abi 
Son sözüm Pires'e... Ya gel, ya git be kardeşim. Çok iyi futbolcusun ona ben de şahidim. Herhalde Türkiye'nin dışında hiçbir ülkenin gazetelerinin spor sayfalarında iki günde bir manşetlere çıkmadın. 
Turgay Şeren - Akşam 

Kondisyon nedir 
Kondisyon kuvvettir... Kondisyon cesarettir... Kondisyon özgüvendir... Kondisyon ayakta kalabilmektir... Kondisyon sağlıklı ve doğru karar verebilmektir... Kondisyon iletişimdir... Kondisyon kararlılıktır... Kondisyon adalet dağıtmaktır. Ayrıca kondisyon yaşam kalitesini arttırır. 
Bülent Yavuz - Akşam 


</TEXT>
</DOC>
