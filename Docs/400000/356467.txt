<DOC>
<DOCNO> 356467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/siyaset/siy03.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Reform içten gelmeli 
</HEADLINE>
<TEXT>


Dışişleri Bakanı Gül, İslam Konferansı Örgütü'nün Yemen'deki toplantısında, İslam dünyasında reform için 6 prensip saydı. Gül'e göre reform 'dışarıdan empoze edilmemeli' 

Utku Çakırözer 


Türkiye, İslam Konferansı Örgütü'nün İKÖ , çatışmaları önleyen ve İslam dünyasında siyasi, sosyal ve ekonomik reformları izleyip katkıda bulunan bir teşkilat haline gelmesi çağrısında bulundu. Dışişleri Bakanı Abdullah Gül de, reformlar için 6 şart gerektiğini dile getirdi. 
Yemen'in başkenti Sana'da yapılan İKÖ Dışişleri Bakanları toplantısına katılan Gül, Türkiye'nin İKÖ'den beklentilerini şu sözlerle anlattı 
"İKÖ, çatışmaları önleyen ve güven artırıcı mekanizmalar oluşturma konularında yetenek ve arzusunu göstermelidir. Coğrafyamızdaki iç çatışmalar, bölgesel olarak teşhis edilip iyileştirilmezse kronik ve uluslararası bir hale dönüşme eğiliminde olduğu için, bu misyon çok acil ihtiyaçtır. 
Terörizmden kitle imha silahlarına kadar tüm tehditleri birlikte karşılamak zorundayız." 

Reformun 6 şartı 
İKÖ'nün İslam ülkelerinin siyasi, sosyal ve ekonomik ilerlemesini izleyerek katkıda bulunması gerektiğini de vurgulayan Gül, Türkiye'nin toplantıya İslam dünyasında reform çabalarına yönelik bir karar tasarısı önerdiğini açıkladı. Gül, tasarıda yer alan "reformun ihmal edilmemesi" gereken 6 prensibini şöyle sıraladı 
İçeriden gelmeli, dışarıdan empoze edilmemeli.Her ülkenin yasal çerçevesine dayanmalı ve sürdürülebilir olmalı.İnsan hakları, kadın - erkek eşitliği, hesap verebilirlik, şeffaflık ve hukuk devleti gibi değerlere dayanmalı.Esnek olmalı.Her toplumun kendi ihtiyaçları dikkate alınmalı.Reformlar yavaş yavaş uygulanmalı. 
Dışişleri Bakanı Gül, "İslamfobi ile mücadelenin en etkili yolu, anlamlı bir siyasi ve kültürel diyalog kurulması" dedi. 
Türkiye, tsunami felaketi sonrası öksüz kalan 35 bin çocuk için başlatılan projeye de 1 milyon dolarlık katkıda bulundu. 
Bu arada Dışişleri Bakanı Gül, önceki akşam Sana'daki Türk Büyükelçiliği'nde katıldığı yemekte, Türkiye'nin Sana Büyükelçisi Türel Özkarol'a, kentte Türk şehitliği açılması talimatı verdi. 

KKTC 'devlet' sıfatıyla katıldı 

SANA Milliyet 

KKTC, Yemen'in başkenti Sana'da ilk kez İKÖ toplantısına "devlet" sıfatıyla katıldı. Geçen yıl İstanbul'da dışişleri bakanları toplantısında, "Kıbrıs Türk Devleti" sıfatıyla gözlemci olması kararlaştırılan KKTC'yi Dışişleri Bakanı Serdar Denktaş temsil etti. 
Açılış törenine davet edilen Güney Kıbrıs Rum Kesimi'nin Yemen Büyükelçisi, Denktaş'ın önündeki "Kıbrıs Türk Devleti" yazısının kaldırılması için lobi yaptı ancak başarılı olamadı. Denktaş, aile fotoğrafında da yerini aldı. 

Denktaş 1 günde varabildi 
Bu arada Rum Fileleftheros gazetesi, KKTC'nin "Kıbrıs Türk Devleti" olarak temsil edilmesinin, Annan Planı'nın "çeyizi" olduğu yorumuna yer verdi. 
Gazeteye göre Rum Dışişleri Bakanı Yorgo Yakovu, KKTC'ye karşı Filistin'in desteğini istedi. Gazete, Mısır ve Endonezya'nın "Kıbrıs Türk Devleti" ismine çekince koyduğunu idida etti. 
Bu arada Yemen'e Azeri meslektaşı Elmar Memedyarov'la gelen Dışişleri Bakanı Abdullah Gül, Denktaş'ı uçağına çağırmadı. Gül'ün 3 saat 45 dakikada ulaştığı Yemen'e Denktaş, Lefkoşa - İstanbul - Abu Dabi - Sana güzerg hında, tarifeli uçaklarla ve yaklaşık bir günde varabildi. 

Gül Siyasi koşul beklemiyoruz 

UTKU ÇAKIRÖZER SANA 

Dışişleri Bakanı Abdullah Gül, AB Komisyonu'nun bugün açıklayacağı Türkiye ile ilgili Müzakere Çerçeve Belgesi tartışmalarına, İKÖ toplantısı için gittiği Yemen'den katıldı. Gazetecilerin belgede yeni bir siyasi şart yer alıp almayacağı yönündeki sorusuna Gül, şu yanıtı verdi "Türkiye, Kopenhag siyasi kriterlerini yerine getirdi. Bundan sonra herhangi bir siyasi koşul beklememek lazım kriter olarak." Gül, Ermenistan'la ilişkiler konusunun belgede yer alacağı iddialarına ilişkin de, "Komşularımızla iyi ilişkiler konusunu AB'nin bize söylemesine gerek yok. Bunlar bizim kendi düşündüğümüz konulardır. Dışarıdan söylenince bunların bize empoze şart gibi kesinlikle algılanmaması gerekir" dedi. 

Hayrünnisa Gül'ün 'Yemen fıkrası' 

UTKU ÇAKIRÖZER SANA 

İKÖ Dışişleri Bakanları toplantısında eşi Abdullah Gül'e eşlik eden Hayrünnisa Gül, babasının dedesinin Yemen'de şehit olduğunu belirtti. Gül, gelir seviyesi düşük olan Yemen'in 5 - 10 yıl içinde kalkınma hamlesine gireceğine olan inancını bir kitapta okuduğunu belirttiği şu fıkrayla anlattı 
"Allah, meleği Cebrail ile dünyanın değişik yerlerini gezme kararı alır. İngiltere'ye giderler, değişime çok şaşırır. Fransa'ya giderler, yine şaşırır. Ancak Yemen'e gelince, 'İşte burası Yemen. Aynı yarattığım gibi duruyor' der." Hayrünnisa Gül, "O zamanlar daha kötüymüş. Ben 5 - 10 yılda büyük bir kalkınma hamlesiyle çok iyi duruma geleceklerine inanıyorum" dedi. 


</TEXT>
</DOC>
