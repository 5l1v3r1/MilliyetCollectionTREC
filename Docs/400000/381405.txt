<DOC>
<DOCNO> 381405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur09.html </URL>
<DATE> 2005/09/25/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Yabancı Damat' gerçek oldu... 
</HEADLINE>
<TEXT>

     Arif Yakıcı 

Türkiye'de 3 yıldır büyük ilgiyle izlenen ve geçen yıl yayınlanmaya başladığı Yunanistan'da da reyting rekoru kıran ''Yabancı Damat'' dizisinin öyküsünün benzeri, İzmir'de gerçek oldu. Bir ay önce nişanlanan Yunanistan vatandaşı Christodoulos Stavridis ile Türk kızı Sevinç İzgiş, dünyaevine girdi. 
     Yunanistan'ın Pire kentinde gazeteci Stavridis 54 ile İzmir'de bir gıda şirketinde çalışan İzgiş'in 28 , Ege Bölgesi Sanayi Odası EBSO Lokali'nde yapılan nikah törenine, çok sayıda Türk ve Yunan konuk katıldı. 
     Alkışlar arasında salona giren gelin ile damadın, oldukça heyecanlı oldukları görüldü. Nikah memurunun sorusunu, damat Stavridis Yunanca ''Evet'' diye cevapladı. 
     Yunanistan'dan gelen bir televizyon kanalının da çekim yaptığı düğüne katılan Türk ve Yunan davetliler, üzerinde Türk, Yunan ve AB bayraklarının bulunduğu yaka kartlarını taktılar. 
     Yunanlı damat Stavridis, nikah sonrasında, hayatının en güzel ve mutlu günlerini yaşadığını söyledi. ''Yabancı Damat'' dizisinin Yunanistan'da çok izlendiğini belirten Stavridis, ''Ancak, bizim aşkımız, diziden önce başladı. Biz, o dizinin hakikatini yaşıyoruz. Güzel İzmir sahilinde, İzmirli hanımımla birlikte olmaktan çok mutluyum'' diye konuştu. 
     Türk gelin İzgiş de çok mutlu olduğunu söyledi. 
     
     ''BU NİKAH HAYIRLARA VESİLE OLSUN'' 

     Nikah törenine katılan İzmir Ticaret Odası Meclis Başkanı Necip Kalkan, Stavridis ile 7 sene önce Yunanistan'da tanıştığını ve geçen yıllarda dostluklarının pekiştiğini bildirdi. 
     Bu düğünün ''hayırlara vesile'' olmasını dileyen Kalkan, ''Yunanistan bizim iyi komşumuz, komşumuzu çok seviyoruz. Kim ne derse desin, politikacılar ne söylerse söylesin Türk halkı, Yunan halkını çok seviyor'' dedi. 
     Kalkan, herkesin yakasında bulunan Türk ve Yunun bayraklarının yer aldığı kartların, beklenen ve özlenen Türk-Yunan dostluğunu gösterdiğini belirtti. 
     Daha sonra Sevinç İzgiş'in babası, kızının beline geleneksel ''kırmızı kuşak'' taktı. 
     
</TEXT>
</DOC>
