<DOC>
<DOCNO> 393068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko19.html </URL>
<DATE> 2005/11/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şener Mortgage için sadece Başbakan'ın imzası kaldı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu TMSF yönetiminin bağımsız bir kurul tarafından yapıldığını ve kararlarını kendisinin aldığını belirterek, ''Kararlarına herhangi bir etkimiz söz konusu değildir'' dedi. 
     Bakan Şener, DPT tarafından düzenlenen, ''Bilgi Toplumu Stratejisi Atölye Çalışması'' başlıklı toplantıda yaptığı konuşmanın ardından gazetecilerin sorularını yanıtladı. 
     Adabank'ın ne zaman satılacağı ve TMSF'nin yönlendirildiği yönündeki iddiaları yanıtlayan Şener, İmarbank'ın Fona devredilmesinin ardından bankadan alacaklı mevduat sahiplerinin tüm alacaklarının hazine kaynaklarından ödendiğini, dolayısıyla Uzan Grubu'nun borçlu konuma geldiğini anlattı. 
     Alacakların tahsili için Adabank hisselerinin TMSF tarafından haczedildiğini, bu hisselerin satışı için bir danışmanlık firması tarafından çalışma yapıldığını kaydeden Bakan Şener, inceleme sonucuna göre hisselerin satılmasının mümkün olabileceğini söyledi. Adabank hisselerinin satılmasının Aralık sonu şeklinde takvimlendirildiğini, ancak tarihlerin değişebileceğinden kendisinin tarih vermek istemediğini ifade eden Şener, Adabank ile ilgili konuyu basına yansıdıktan sonra öğrendiğini dile getirdi. 
     
     ''ETKİMİZ SÖZ KONUSU DEĞİL'' 
     Şener, ''TMSF bağımsız bir kurul olarak kararlarını kendi alıyor ve zaman zaman beni yaptıkları veya yapacakları işlerle ilgili bilgilendiriyorlar. Kararlarına herhangi bir etkimiz söz konusu değildir'' diye konuştu. 
     Kredi kartlarıyla ilgili düzenlemeleri içeren yasa tasarısının TBMM'ye sunulduğunu, Mortgage ile ilgili yasa tasarısında ise Başbakan Recep Tayyip Erdoğan'ın imzasının kaldığını açıklayan Şener, şöyle devam etti 
     ''Sayın Başbakanımıza sunulmadan önce tekrar bir gözden geçirme safhası tamamlanmak üzeredir. O da kısa sürede TBMM'ye intikal edecektir. 
     Her iki tasarının görüşüleceği Plan ve Bütçe komisyonunda 2006 yılı bütçesi görüşülüyor. Bir ara bulabilir miyiz, yoksa bütçenin bitmesini mi bekleriz, onu komisyondaki arkadaşlarla konuştuktan sonra netleştireceğiz.'' Mortgage Yasa tasarısıyla ilgili bir tereddüdün olup olmadığı sorusuna Şener, bir tereddüdün bulunmadığını, metnin tamamlandığını, bir itiraz noktasının kalmadığını kaydetti. 
     Galataport projesiyle ilgili belge ve dokümanların Özelleştirme İdaresi Başkanlığı'ndan DPT'ye dün akşam geldiğini açıklayan Şener, DPT'nin konuyu değerlendireceğini söyledi. 
     Danıştay'da konuyla ilgili davaların da bulunduğunu hatırlatan Şener, Liman-İş Sendikası ve Hukukçular Birliği'nin açtığı davalar ve yürütmeyi durdurma taleplerinin Danıştay'ca incelendiğini hatırlattı. 
     Bakanlar Kurulu'nun İmarbank mudileriyle ilgili kararının Danıştay'ca iptal edildiğini hatırlatan Şener, ''Şu an tekrar bir Bakanlar Kurulu Kararı açtık. Son bir ayda bonodan mevduata dönenlere de ödeme yapılacak. Karar tamamlanmış olabilir'' dedi. 
     
</TEXT>
</DOC>
