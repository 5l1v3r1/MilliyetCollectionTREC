<DOC>
<DOCNO> 391153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonspo37.html </URL>
<DATE> 2005/10/31/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Tigana'dan gelecek için umut veren sözler... 
</HEADLINE>
<TEXT>

     Beşiktaş'ın yeni teknik direktörü Jean Tigana, ''Taraftarlarımız bize güvensin. Herkesten destek rica ediyorum'' dedi. 
     Beşiktaş TV'ye açıklamalarda bulunan Fransız teknik adam, UEFA Kupası'nda oynanacak Sevilla maçı öncesi en önemli sorunun sakatlıklar olduğunu, bunun için de biraz zamana ihtiyaç bulunduğunu belirterek, ''Milli maçlar nedeniyle 15 gün ara var. Bizim işimize yarayacak. O zaman kendi aramızda daha rahat olabileceğiz, olaylara bakabileceğiz'' diye konuştu. 
     Kulüp tesislerinin, hayal edemediği şekilde Avrupa düzeyinde olduğunu ve bundan büyük mutluluk duyduğunu ifade eden Tigana, Ankaragücü maçında tribünlerdeki coşkulu havayı yaratan taraftarların da kendileri için pozitif güç olacağını söyledi. 
     Tigana, ''Daha önce de Türkiye'ye karşı oynadım, seyirciyi gördüm. Sıcak taraftar her zaman güzel duygular uyandırır. Seyirciler bizim mesleğimizin bir parçasıdır ve arkamızda böyle bir seyirci topluluğunun olması pozitif bir güçtür. Onlar da bize güvensinler, maksimum potansiyelimizi ortaya çıkartarak oynayacağız. Biz buraya bunun için geldik. Herkesin de bizi desteklemesini rica ediyorum'' diyerek taraftara destek mesajı gönderdi. 
     
     PROFESYONEL OLMAK 
     Fransız teknik direktör Tigana, profesyonel olduğunu ve oyuncularından da profesyonel olmalarını isteyeceğini söyledi. 
     Oyuncuyken yaptıklarını, futbolcularından isteyeceğini anlatan Tigana, ''Antrenör olarak bile hala aynı ritimde yaşıyorum. Profesyonel yaşamıma devam ediyorum. Onlardan da bunu isteyeceğim'' dedi. 
     Oyuncuların durumuna baktıktan sonra, nereye varabilecekleri ve ne yapabileceklerini söyleyebileceğini, bugün bir hedef koymak için erken olduğunu vurgulayan Tigana, şöyle devam etti 
     ''Hiçbir oyuncuyu, hiçbir şekilde yargılamam. Benim için kolektiflik vardır, kolektif olunmalıdır. Önemli olan, dün yapamadığımız, yürümeyen şeyleri görüp, onun üzerinde çalışmak, onun üzerine işler yapmaktır. 
     Hazırlık döneminde iyi çalışacağız. Her oyuncuyu bireysel olarak kontrol edeceğiz. Yaptığımız kontrolden sonra, oyuncuya göre antrenman programı uygulayacağız.'' Güçlü ve zayıf durumlara göre durum değerlendirmesi yapacaklarını, transfer gerekip gerekmediğine ondan sonra bakacaklarını belirten Fransız teknik adam, ''Arkadan gelen gençlerden işimize yarayacak oyuncu var mı, ne yapabiliriz, kullanabilir miyiz, bakacağız. Bunları zamanla değerlendireceğiz. Kaliteli oyuncu varsa, benimle şansları olacak. Monaco'da Henry, Trezequet gibi oyuncuları altyapıdan ben çıkarttım, ama çok çalışan çocuklara bunlar. Çok çalışmak lazım'' diye konuştu. 
     Türk futbolundaki düşüşle ilgili bir soru üzerine de Tigana, şunları söyledi 
     ''Bu sorun sadece Türk futbolunda değil. Fransa da dünya şampiyonu oldu ve sonra düştü. Tekrar çıkışa geçmek için eskileri geri çağırdık. Üst düzeydeki oyuncuların bu tür sorunları oluyor. Arkadan gelen genç nesli yetiştirmek gerçekten çok önemli. Brezilya dışındaki tüm üst düzey takımlarda bu sorunlar çıkıyor. Brezilya öyle değil.'' 
     
</TEXT>
</DOC>
