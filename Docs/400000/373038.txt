<DOC>
<DOCNO> 373038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun24.html </URL>
<DATE> 2005/08/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
ABD'de bulunan 10 adet çok değerli altın paraya el konuldu... 
</HEADLINE>
<TEXT>

     ABD darphanesi, dünyada çok nadir bulunan ve çok değerli olduğu kaydedilen 10 adet çift kartallı 20 dolarlık altın para ele geçirdi. 
     Philadelphia Inquirer gazetesi, Philadelphia’da bir dükkan sahibinin bulduğu paralara Amerikan darphanesinin kanunen el koyduğunu yazdı. 
     Paraların 1930’ların ortalarında darphaneden kaybolduğu ve yıllardır Philadelphia’da bir kuyumcuda gizlendiği ortaya çıktı. 
     Kuyumcu Israel Switt’in 1990’da hayatını kaybetmesi üzerine dükkanı devralan kızı Joan S. Langbord’un kısa bir süre önce paraları bularak gerçek olup olmadıklarını kontrol ettirmek üzere darphaneye göndermesinin ardından darphane paralara el koydu. Langborn, paraları geri almak için darphaneye dava açacağını kaydetti. 
     1933 yılında basıldıktan sonra hiçbiri piyasaya sürülemeyen ve "Çift kartallar" olarak da bilinen paralara paha biçilemediği bildiriliyor. 
     Bugüne kadar yasal olarak satılan tek çift kartallı altın paranın, 2002 yılında yapılan açık artırmada 7.59 milyon dolara satıldığı ve bu rakamın tek bir para için ödenen en yüksek rakam olduğu belirtiliyor. 
     
</TEXT>
</DOC>
