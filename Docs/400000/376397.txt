<DOC>
<DOCNO> 376397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko17.html </URL>
<DATE> 2005/09/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancıların yeni gözdesi Mahmutlar Beldesi... 
</HEADLINE>
<TEXT>

     Fazıl Tunç AA 

Antalya'nın Alanya İlçesi'ne bağlı Mahmutlar Beldesi'nde, yabancılara satılmak üzere 10 bin konutun yapılmakta olduğu bildirildi. 
     Mahmutlar Belediye Başkanı Alaaddin Çakır, beldede son bir yılda yabancılara 1500 konut satıldığını, bunları satın alanların çoğunluğunu da İrlandalılar ve Hollandalılar'ın oluşturduğunu söyledi. 
     Bir yıl içerisinde beldeye yabancılardan aşırı bir talep gelmeye başladığını, bu nedenle de emlak sektörünün hızlı bir büyüme sürecine girdiğini anlatan Çakır, şunları kaydetti 
     ''Beldemiz 15 bin yerleşik nüfusa sahip olmasına rağmen, yazlık sahibi olanların sayısı bu rakamı geçiyor. Yıllardır yerli vatandaşların ilgi göstererek yazlık sahibi olduğu Mahmutlar'a son bir yıldır yabancıların da ilgisi arttı. Sadece bir yıl içerisinde yabancılara 1500 daire satıldı. Bunların çoğunluğunu Hollanda ve İrlandalılar oluşturuyor. Ancak diğer milletlerden de ilgi oldukça fazla. Bu ilgi de emlak sektörünü hareketlendirdi. Şu anda beldemizde 10 binin üzerinde konut yapılmakta. Bunların çoğu, önceden kaporası alınarak, özel siparişle yapılıyor. Bu konutların yaklaşık, 3 bini de gayrı resmi yollardan satıldı. Yani tapusu verilmedi ama başka şekillerde sözleşme yapılarak satıldı.'' Yabancıya mülk satışıyla ilgili yasağın Ekim ayında kalkacağına ve yeni yasal düzenlemeyle satışın devam edeceğine inandıklarını belirten Çakır, yasanın çıkmasıyla birlikte yapılmakta olan 10 bin konutun tamamının bir yıl içerisinde satılmasını beklediklerini dile getirdi. 
     Çakır, ''Mahmutlar'da yapılmakta olan ve yapılan konutlar, 125 ve 200 bin Avro arasında satılmaktadır. Dolayısıyla bir yıl içerisinde emlak satışından beldeye 1,5 milyar Avro girmesini bekliyoruz ki, bu Türkiye bütçesi için de çok çok önemli bir rakamdır'' diye konuştu. 
     
     ''OTELLERİ DAİREYE DÖNÜŞTÜRÜP SATMAK İSTEYENLER VAR'' 
     Beldede emlak sektörünün turizmin de önüne geçtiğini ifade eden Çakır, Mahmutlar'da 10 bin turistik belgeli yatak bulunduğunu anlattı. Çakır, şöyle devam etti 
     ''Beldemiz yıllardır turizm ve tarımla geçinen bir yer. Yabancıya 10 bin konutun satılması beldemiz için turizmden daha önemli bir kaynak oluşturacak. Bu durumu farkeden çok sayıda turizmci, bu sektöre yönelmek istiyor. Otelleri daireye dönüştürüp satmak isteyenler var. Ancak biz belediye olarak buna izin vermiyoruz. Çünkü turizmin beldemiz için, istihdam açısından önemi var.'' Mahmutlar'da 10 bin konuta yerleşecek yabancıların, beldeye önemli bir ticari ve sosyal hareketlilik getireceğine inandığını da kaydeden Çakır, halkın da bu durumdan memnun olduğunu bildirdi. 
     
     İLGİNİN SEBEBİ, ÇAĞDAŞ ŞEHİRCİLİK ANLAYIŞI 
     Çakır, Mahmutlar'a yabancıların gösterdiği ilginin son bir yıl içerisinde arttığını, bunun nedeninin de beldenin doğası kadar, başlattıkları çağdaş şehircilik anlayışı olduğunu söyledi. 
     Çakır, beldeye 10 bin konut yapılmasına rağmen, yeşilin eskiye göre artış gösterdiğini ve bunu korumaya, artırmaya kararlı olduklarına da değindi. 
     Beldede son bir yıldır yapılan yatırımların tamamen altyapı ve çevre güzelleştirmeye yapıldığını dile getiren Çakır, ''Mahmutlar, şu anki haliyle Akdeniz'in parlayan yıldızı olmuştur'' dedi. 
     
</TEXT>
</DOC>
