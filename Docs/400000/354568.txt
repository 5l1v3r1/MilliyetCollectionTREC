<DOC>
<DOCNO> 354568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/dun03.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Yanlış anlaşıldım 
</HEADLINE>
<TEXT>



İtalya'da merkez sol muhalefetin lideri ve Avrupa Komisyonu'nun eski Başkanı Romano Prodi, dün Türkiye'nin Roma Büyükelçisi Uğur Ziyal'i telefonla arayarak, Türkiye'nin AB üyeliğinin yeniden düşünülmesi gerektiğine ilişkin beyanatının yanlış anlaşıldığını söyledi. Prodi'nin telefon görüşmesinde, "Türkiye konusundaki beyanatım yanlış anlaşıldı. Haberleri yalanlayarak, bu konudaki düşüncemi ifade eden yazılı bir açıklama da yaptım. Türkiye'nin AB üyeliğine karşı çıkmam söz konusu değil. Bunu size de bizzat ifade etmek istedim" dediği belirtildi. Ziyal'ın ise Prodi'ye teşekkür ettiği, Türkiye'nin üyelik perspektifi konusunda olumsuz çağrışımlara neden olabilecek beyanatların, Türkiye aleyhine bir kamuoyu oluşmasına zemin hazırlamaktan başka bir işe yaramadığını anımsattığı kaydedildi. Prodi, geçtiğimiz salı günü İtalyan Il Gazzettino gazetesinde yayımlanan demecinde, "Türkiye'nin kısa veya orta vadede AB üyeliği için gerekli koşulların ortada bulunmadığı kanaatindeyim" demişti. 


</TEXT>
</DOC>
