<DOC>
<DOCNO> 392291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/magazin/mag01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'güçlü' anneler 
</HEADLINE>
<TEXT>


'Çocuk da yaparım, kariyer de' diyen milli sporcular, mesleklerini bırakma riskini göze aldılar. Kimileri hamileyken bile sahadaydı 

ANKARA AA 

Kadınların hem kariyerlerini sürdürüp hem de çocuk yapmaları konusundaki tartışmalar sürerken, milli düzeyde bulunan birçok profesyonel sporcu, hem çocuklarına bakıyor, hem de spor yapmaya devam ediyor. Basketbol, voleybol, hentbol, atletizm, okçuluk ve daha birçok branşta sporcu annelere sık sık rastlanırken, kimileri kariyer ve çocuğun bir arada yürüyebileceğini, kimileri ise bunun büyük bir risk ve sorumluluk taşıdığını savunuyor. 

'25 kilo aldım' 
Milli atlet Lale Öztürk, hamile kaldıktan sonra spora 3 yıl ara verdiğini ve bu süre içinde 25 kilo aldığını anlattı. Öztürk, "Kariyer ve çocuk çok zor bir arada yürüyor. Ancak spor benim geçim kaynağım, bırakamam. Rus sporcular 6 ay, 1 yıl çocuğu annesine bırakıp kampa geliyor ama ben öyle annelik yapamam" diye konuştu. 
Milli okçu Zekiye Keskin Şatır ise, çocuk ve kariyerin aynı zamanda yapılabileceğini savunarak, "Aksi düşünce, biraz da kadınların tembelliğinden kaynaklanıyor" dedi. 

'Örneğim annem' 
Fenerbahçe'de forma giyen milli basketbolcu Serap Yücesir de "Çocuk da yaparım, kariyer de" diyen sporcular arasında... Marmara Üniversitesi Eczacılık Fakültesi mezunu olan Yücesir, annelik, sporculuk ve eczacılığı bir arada yürüttüğünü vurgulayarak, "Hayatınızı planlı ve programlı bir şekilde yaşarsanız her şeyi başarırsınız" dedi. 
Voleybolda ise anneliği ve profesyonel sporculuğu bir arada yürüten isimlerin başında A Milli Takım'ın pasörü Bahar Urcu geliyor. Urcu, spor yaşamının zirvesindeyken çocuk sahibi olmaya karar vermenin cesaret gerektirdiğini belirterek, şöyle konuştu 
"Benim önümde annem gibi mükemmel bir örnek vardı. Annem eski milli voleybolculardan ve o da spor yaşamının zirvesindeyken beni doğurmuş. En büyük cesareti annemden aldım." 


</TEXT>
</DOC>
