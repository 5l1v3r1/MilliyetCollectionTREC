<DOC>
<DOCNO> 389109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/axspo01.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hadi gülümse biraz 0-1 
</HEADLINE>
<TEXT>


Siyah-Beyazlı takım, Konya'da moralsiz ve bol eksikle mücadele etti, futbolun vasatı geçmediği 90 dakikada, Ahmed Hassan'ın enfes golüyle kendine geldi 


90 dakika 

BİLAL MEŞE 

Bazı maçlar vardır, ıstırap çekersiniz, bitiş düdüğünü beklersiniz. Tıpkı dünkü mücadele gibi 
Al birini, vur ötekisine misali. 
İki takımın da sığınacağı "mazeretler" var, bu doğru. 
Konya'da dört, Beşiktaş'ta dokuz futbolcu yok. Konya'nınki bir nebze su götürür. Kartal'ın derdi bir değil, bin Bir yanda sakatlıklar, diğer yanda Süper Lig'de yaşanan çöküş, yönetimdeki sıkıntı ve de teknik adam konusunda açılan papatya falları 
Kartal'da kelimenin tam anlamıyla müthiş bir "kaos" yaşanıyor. Böyle bir tabloda iyi futbol beklemek haksızlıkların en büyüğüdür. 
Neyse ki, Kartal öyle veya böyle günü kurtardı, zorluk derecesi yüksek maçtan üç ALTIN puanla çıktı. 
Benim asıl kafama takılan, şu aşamada gelecek yeni teknik adamın bu takıma ne vereceğidir. Takımın eti-budu belli Elinde sihirli değnek olsan hikaye arkadaş. Varın, hazır gelmişken Milne'yi "Ombudsman" yapın, hiç olmazsa devre arasına kadar idare edin. 
Neyse, konuyu dağıtmayalım maça dönelim. 
İbrahim Akın'ın yeteneğine, gençliğine lafımız yok. Adam, yıldız adayı. Ama bu mantelite ile yıldızlık koltuğuna nasıl oturacağını merak ediyorum. Bırakın bizi, Ailton'u bile çileden çıkardı. Tamam, golcüler egoisttir, ama sen işin suyunu çıkardın Topla fazla oynuyorsun, üç kişinin arasına giriyorsun, maşallahın var her yerden vuruyorsun Hani biraz egoistliğinden sıyrılsan, Kartal maçı koparacak, hem takıma, hem de bizlere ıstırap çektirmeyecek 
3.dakikada Ailton soldan indi, savunmayı geçti, çaprazdan vurdu, kaleci kornere tokatladı. 
16.dakikada Kartal'ın savunmasında karambol oluştu, Cordoba tokatladı, kısa düşen pasla solda Murat Hacıoğlu buluştu, aşırtmasını Mustafa Doğan çizgi üzerinden kafayla uzaklaştırdı. 
22'de Ahmed Hassan sağdan hareketlenen İbrahim Akın'ı kaçırdı. Açık ofsayt vardı, yan hakem devam ettirdi, İbrahim Akın kaleci ile karşı karşıya kaldı, aşırttı, Özden tokatladı 
İlk yarıyı sıkıntılı kapatan Beşiktaş, 67'de kalesinde yine büyük tehlike yaşadı. Ali Tandoğan'ın göğüs pası kısa düştü, araya Murat Hacıoğlu girdi, altı pasa yakın yerden fileler yerine topun taça attı. 

Ve Ahmed Hassan 
72'de İbrahim Akın sağdan vurmak yerine topu Ahmed Hassan'a aktardı. Mısırlı futbolcu yaklaşık 25 metreden sağıyla nefis vurdu, top kalecinin üzerinden çatala giderken, Kartal üç puan sevincini yaşadı. 
Beşiktaş kalesine yüklenen Konyaspor, fırsatları cömertce harcarken, seyircisinin de tepkisini çekti. 81'de Volkan soldan indi, kaleci Cordoba ile karşı karşıya kaldı. Sert vurdu, top yandan az farkla auta gitti. 

Yapma Ailton 

Forvette İbrahim Akın ile birlikte görev yapan Ailton, pas alamamaktan dolayı sık sık şikayet etti. İbrahim'in bencil davranmasına isyan eden Brezilyalı futbolcu, karşılaşmanın son dakikalarında da düdükten sonra topa vurdu ve sarı kart gördü. Koridorlarda da bu sıkıntısını yüksek sesle dile getiren Ailton, karşılaşma sonrasında İbrahim Akın ile kendisini yanyana getiren Lig TV kameralarına ise farklı konuştu. 
İbrahim'e kızgın olmadığını, fırsat bulamaması yüzünden pas veremediğini ifade eden Sambacı, "Bu hafta o pas veremedi, bir dahaki hafta da ben veremem. Futbolda bunlar olur" yorumunu yaptı. 
Beşiktaş'a geldiği günden bu yana İbrahim Akın'ın yeteneklerini fark ettiğini ve sol ayağının çok iyi olduğunu söyleyen Ailton, "Onun sürekli oynatılması taraftarıydım ve bunu her fırsatta dile getirdim. Ama daha yaşlı olduğum için beni dinlemesi lazım" ifadesini kullandı. 
Sarı kart gördüğü pozisyonda yanlış yaptığını da belirten Ailton, sözlerini şöyle tamamladı "Bütün forvetler gol atamadığı için kızgın olurlar. Benim de bu şekilde yapmamam gerekirdi." 

MAÇIN YILDIZI 
Ahmed Hassan 
Ahmed Hassan, Konyaspor karşısında arzulu futbolunu golle süsledi, Beşiktaş'ı ipten döndüren isim oldu. Kaleyi görerek yaptığı şık vuruş, Mısırlı oyuncuya çok yakıştı. 

MAÇIN HAKEMİ 
Yıldırım vasattı 
Hakem Yunus Yıldırım, futbolculardan daha gergindi. Bu nedenle bazı faul kararlarında hata yaptı. Ancak 90 dakikanın genelinde skora etki olacak düdük çalmadı. 

Kaptan Tayfur devreyi kapadı 

Kadrodaki sakatlardan dolayı son dönemde ilk 11'de şans bulan Kaptan Tayfur'un sağ bacak iç yan bağlarında esneme meydana geldi. 30.dakikada yerini Ali Tandoğan'a bırakan siyah - beyazlı futbolcunun en az 1.5 - 2 ay oynamayacağı, hazırlık dönemiyle birlikte de devreyi kapadığı belirtildi. İstanbul'da MR'ı çekilecek futbolcunun kesin durumu, burada netlik kazanacak. Hasta olduğu için İstanbul'da kalan Ahmet Dursun'a da serum tedavisi uygulandı. 

MAÇTAN NOTLAR 
Bugün git, yarın gel 
Türkiye Kupası'nda da çarşamba Konyaspor ile oynayacak olan Beşiktaş, dün akşam İstanbul'a döndü. Burada bir gün geçirecek olan siyah - beyazlılar, yarın yine Konya'ya uçacak. 

Emanetçi Ekşi 
Beşiktaş'ı sahaya çıkaran Antrenör Mehmet Ekşi, "Bizim için berabere kalmakla yenilmek arasında bir fark yoktu. Bakarsınız artık Kartal sezon sonuna kadar bir daha mağlubiyet yaşamaz" dedi. Göreve devam etmesinin istenmesinden şeref duyacağını da söyleyen Ekşi, "Ancak ben bu koltuğa kısa süreli oturdum" dedi. 

Hassan Allah'a şükür 
Kartal'ı galibiyete taşıyan tek golü atan Ahmed Hassan, Konyaspor galibiyetiyle stresli günlerin geride kaldığını belirtti, "Allah'a şükür kazandık" diyerek, daha da iyi olacaklarının müjdesini verdi. Taraftara da mesaj veren Mısırlı oyuncu, onların desteğinde her zamankinden daha fazla ihtiyaçları bulunduğunu ifade etti. 

Cordoba ümit saçtı 
Beşiktaş kalecisi Cordoba, Konyaspor karşısındaki futbol kalitesinin iyi olmadığını söyledi, buna rağmen kazanılan üç puanın, takım üzerinde canlandırıcı etki oluşturacağını söyledi. Ligin henüz bitmediğini ifade eden Kolombiyalı file bekçisi, "Beşiktaş, futbolcusuyla, taraftarıyla çok büyük bir takımdır" diye konuştu. 

Küçük Ahmet'e saygı 
Kartal'ın "Küçük" lakaplı futbolcusu Ahmet Özacar vefat etti. Özacar için bugün 11.30'da Akaretler'deki kulüp binasında bir tören düzenlenecek, Şişli Camii'nde öğle kılınacak cenaze namazının ardından da toprağa verilecek. Dünkü maçta da "Küçük" için saygı duruşunda bulunuldu. 


</TEXT>
</DOC>
