<DOC>
<DOCNO> 350503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/dunya/dun02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erivan sempatizanı ABD Büyükelçisi'nin ödülü iptal 
</HEADLINE>
<TEXT>



Washington Post gazetesi, Amerikan Dış Hizmetler Derneği'nin, sözde Ermeni soykırımını kabul ettiğini söyleyen ABD'nin Erivan Büyükelçisi John Evans'a vereceği ödülün, ABD Dışişleri'nin müdahalesiyle geri çekildiğini yazdı. Gazeteye göre, bu hafta başında toplanan derneğin seçici komitesi, "Christian A. Herter Ödülü" olarak bilinen ödülün Evans'a "yapıcı muhalefeti" dolayısıyla verilmesinden vazgeçti ve bu kategoride ödül verilmemesini kararlaştırdı. Gazete, ödülün geri çekilme zamanının, Başbakan Recep Tayyip Erdoğan'ın ziyaretine denk gelmesinin merak uyandırdığını yazdı. Derneğin başkanı John Limbert, gazeteye yaptığı açıklamada, bu ödülün daha önce hiç geri çekilmediğini söyledi. 


</TEXT>
</DOC>
