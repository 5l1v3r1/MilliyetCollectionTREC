<DOC>
<DOCNO> 382633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonspo23.html </URL>
<DATE> 2005/09/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gökdeniz'e 10 ay ceza 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , geçen sezonki Akçaabat Sebatspor-Kayserispor maçında yaşanan yasa dışı bahis skandalına adları karışan futbolculardan Trabzonsporlu Gökdeniz Karadeniz'e 10, Ogün Temizkanoğlu Akçaabat Sebatspor , Bayram Toysal Kayserispor ve Metin Aktaş'a Kayserispor 12'şer, Ali Şen Kandil'e de Kocaelispor 8 ay müsabakalardan men cezası verdi. 
     PFDK'nın, federasyonun Levent'teki binasında gerçekleştirdiği toplantının ardından açıklama yapan kurul başkanı Adnan Türkkan, ayrıca Gökdeniz'e 60, Ogün, Bayram ve Metin'e 15'er, Alişen'e de 10 bin YTL para cezası verildiğini bildirdi. 
     Gökdeniz'e, meydana gelen olaylardaki yönlendirici ve teşvik edici tutumu dikkate alınarak önce 15 ay müsabakalardan men ve 90 bin YTL para cezası uygulandığı, ancak kurul karşısındaki tutum ve davranışları ile samimi itirafları dikkate alınarak, bu cezada indirime gidildiği belirtildi. 
     Kurul, halen Kocaelispor'da forma giyen Ali Şen'e ise önce 12 ay müsabakalardan men ve 15 bin YTL ceza uygularken, aynı gerekçelerle bu cezada indirim yaptı. 
     PFDK, bu futbolcuların yanısıra olay tarihinde Trabzonspor Kulübü masörü olan Murat Şahin ve kulüp malzemecisi Özkan Saraç ile Akçaabat Sebatspor Kulübü Doktoru İlhan Günaydın'a 12'şer ay müsabakalardan men ve 2 bin 500'er YTL para cezası verdi. 
     Bu arada futbolculara verilen cezalar, alınan tedbir tarihinden itibaren geçerli olacak. Diğerlerinin cezası ise karar tarihinden itibaren başlayacak. 
     
     KURUL AÇIKLAMASI 

     Adnan Türkkan açıklamasında, soruşturma konusu olayları sonuna kadar takip, araştırma ve sorumluları cezalandırma kararlılığına karşın, yasal mevzuat gereği, yeni delillere ulaşamamaları, ilgili özel veya kamu kuruluşlarından bilgi ve belge talebinde bulunamamaları nedeniyle, soruşturmayı kısıtlı imkanlarla gerçekleştirdiklerini ve dosyadaki mevcut bilgi ve belgeler ışığında karar verdiklerini söyledi. 
     Türkkan'ın açıklaması şöyle 
     "Kurulumuz, gerek delil yetersizliği nedeniyle cezalandırmadığı kişiler, gerekse soruşturma sırasında tespit edilemeyen ihlaller nedeniyle, soruşturmanın konusu olaydaki disiplin ihlallerinin ayrıca ceza hukuku açısından suç teşkil edebileceği hususu da dikkate alınarak soruşturmanın özellikle yetkili Cumhuriyet savcılığı tarafından yürütülmesi halinde ortaya çıkabilecek yeni deliller ve belgeler karşısında ortaya çıkacak sorumlu kişilerin de kurulumuza sevk edilmesi ve bu çerçevede soruşturmaya devam edilmesi gerektiği inancındadır. 
     Kurulumuz bir adli kovuşturma mercii olmadığı için, tabi olduğu hukuk kuralları çerçevesinde olayın yalnızca bir kısmını açığa çıkarabilmiş ve olayı, sınırlı hukuksal olanaklarla elde ettiği deliller ve tabi olunan hukuk kuralları çerçevesinde değerlendirmiştir. Delil elde edilemeyen veya eldeki delillerin yetersiz bulunduğu noktalarda, hukukun zorunlu bir gereği olarak, herhangi bir yaptırım uygulamasına gitmemiştir. Konunun, adli mercilerce yapılacak soruşturma ve koğuşturma sonucunda büyük ölçüde aydınlanacağı ve teknik anlamda suç teşkil etsin etmesin, bu soruşturma ve koğuşturma dolayısıyla elde edilen delillerin yeni açılacak disiplin soruşturmalarında kullanılacağı hususunda bir kuşku bulunmamaktadır." 
     Aktuğ Bu kadar ceza beklemiyordum 
     Trabzonspor Kulübü Başkanı Atay Aktuğ, Gökdeniz Karadeniz'e bu kadar ceza verilmesini beklemediklerini söyledi. 
     Aktuğ, Mehmet Ali Yılmaz Tesisleri'nde, Gökdeniz Karadeniz'e yasa dışı bahis skandalına adı karıştığı gerekçesiyle verilen 10 ay müsabakalardan men ve 60 bin YTL para cezasıyla ilgili açıklamalarda bulundu. 
     Trabzonspor Kulübü Yönetim Kurulu olarak toplanıp, belirli kararlar alacaklarını ifade eden Aktuğ, "Gökdeniz, Türk futbolu için önemli bir isimdir. Her insan suç işler. Bu suçun da cezasını görür, ama açık söylüyorum bu kadar ceza beklemiyordum. Gerekçeli kararı beklememiz lazım. Burada önemli olan futbolcunun kazanılmasıdır" dedi. 
     Aktuğ, karara itirazın kişisel bir karar olduğunu da vurgulayarak, şöyle devam etti 
     "İtiraz, Trabzonspor kurumunun bir olayı değildir. Trabzonspor'un futbolcusu bir hata işlemiş. Kendisi itiraz edebilir. Biz ne yapacağımız konusunda arkadaşlarla karar vereceğiz. Temennim ve dileğim şu Futbol Federasyonu, bu önemli olayların çok iyi üstüne gitmiştir, ama Futbol Federasyonu'nun gizli kapaklı bütün dosyaların üstüne, devletin istihbarat örgütünü de kullanarak yeniden gitmesini talep ediyorum." 
     
     TEKNİK KADRO VE FUTBOLCULARA KONUŞMA YASAĞI 

     Öte yandan, teknik direktör Şenol Güneş'in istifasının ardından takımı çalıştıran yardımcı teknik direktör Orhan Çıkrıkçı'nın, bugün antrenman öncesi yapacağı açıklama, başkan Aktuğ'un izin vermemesi üzerine gerçekleştirilmedi. 
     Bu arada, futbolculara yönetim kurulu tarafından konuşma yasağı getirildi. 
     
</TEXT>
</DOC>
