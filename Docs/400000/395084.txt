<DOC>
<DOCNO> 395084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/soneko06.html </URL>
<DATE> 2005/11/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Türkiye'nin ihracatı 30 mal üzerinde dönüyor 
</HEADLINE>
<TEXT>

     Türkiye'nin ihracatının yarıdan fazlasının toplam 30 kalem mal üzerinde döndüğü belirlendi. Türkiye'nin yılın ilk dokuz ayındaki toplam .5 milyar dolarlık ihracatının yüzde 52.3'üne denk gelen 28 milyar doları 30 ürünün ihracatından elde edildi. 
     Dış Ticaret Müsteşarlığı, Türkiye'nin bu yılın ilk dokuz aylık ihracatında yer alan ilk 30 maddenin dağılımını açıkladı. Buna göre Türkiye'nin ocak-eylül dönemindeki ihracatı geçen yılın aynı dönemine göre yüzde 17.4'lük artışla .5 milyar dolara ulaştı. Bu ihracatın yüzde 52.3'üne denk gelen 28 milyar dolarının sadece 30 malın ihracatından kaynaklandığı belirlendi. Bu 30 mal dışındaki ihracat tutarı ise 25.5 milyar dolar olarak belirlendi. Geçen yılın aynı döneminde ise söz konusu 30 kalem malın ihracatı 24 milyar dolarla toplam ihracatın yüzde 52.6'sını oluşturuyordu. 
     Türkiye'nin ihracatında büyük yer tutan 30 kalem maldan 8'i 1 milyar dolardan fazla ihracat gerçekleştirilen kalemleri oluşturuyor. 
     
     EN FAZLA OTOMOBİL 
     Türkiye'nin toplam ihracatının yüzde 6'sına denk gelen 3.2 milyar dolarlık kısmı binek otomobil ihracatından sağlandı. En yüksek ihracat yapılan binek otomobilde, ihracat geçen yılın aynı dönemine göre yüzde 14.2 oranında arttı. 
     Geçen yılın aynı dönemine göre yüzde 11'lik artışla 2.2 milyar dolara ulaşan tişört, fanila ve diğer iç giyim eşyaları ise yüzde 4.1'lik payla ikinci sırada yer aldı. 
     İlk 30 ürün arasında yer alan televizyon ve eşya taşımaya mahsus motorlu taşıtlar ise 1.9'ar milyar dolarlık ihracatla toplamın yüzde 3.5'ini oluşturdu ve üçüncü sırayı aldı. Televizyon ihracatı geçen yılın aynı dönemine göre yüzde 6.6, eşya taşımaya mahsus motorlu taşıtlar ihracatı ise yüzde 23.4 oranında arttı. 
     Yılın ilk dokuz ayında 1.7 milyar dolarlık kadın ve kız çocukları için takım, takım elbise ve ceket, 1.7 milyar dolarlık da çubuk demir-çelik ihracatı yapıldı. Petrol yağları ve bitümenli minerallerden elde edilen yağların ihracatı ise geçen yılın aynı dönemine göre yüzde 61.1'lik artışla 1.4 milyar dolara ulaştı ve toplam ihracatın yüzde 2.7'sini oluşturdu. Kara taşıtları için aksam ve parçaları ihracatı ise yüzde 23 artarak 1.1 milyar dolar olarak gerçekleşti. 
     Ocak-eylül döneminde diğer kabuklu meyvalar ihracatı yüzde 74.8'lik artışla 828 milyon dolara ulaştı. Kıymetli metaller ve kaplamalarından mücevherci eşyası ihracatı yüzde 21.5'lik artışla 733 milyon dolar, buzdolabı ihracatı ise yüzde 25.5'lik artışla 722 milyon dolar olarak gerçekleşti. 
     Türkiye'nin deniz araçları ihracatı ise yüzde 89.9 artarak 720 milyon dolara çıktı. 
     En fazla ihracat yapılan 30 ürün arasında erkek ve erkek çocuk takım elbisesi, yatak çarşafları-masa örtüleri, kazak-hırka, içten yanmalı motorların aksamları, otobüs, demir çelik tüpleri, kablo, çorap, dış lastik, çimento, sentetik iplik, pamuklu mensucat, çamaşır makineleri ve gömlek gibi ürünler bulunuyor. 
     
</TEXT>
</DOC>
