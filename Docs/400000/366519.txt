<DOC>
<DOCNO> 366519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas02.html </URL>
<DATE> 2005/08/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Discovery geri dönebilecek mi 
</HEADLINE>
<TEXT>

     NASA, Discovery'nin kalkışından iki dakika sonra dış yakıt tankından kopan parçaların mekiğe çarpması sonucu burun ve kanat bölümünde hasar oluştuğunu tespit etti. 
     NASA'ya göre Discovery dünya atmosferine girdiği sırada sürtünme nedeniyle yüzde 25 daha fazla ısınacak. Ayrıca mekiğin aerodinamik yapısında da bozulma olmasından endişe ediliyor. 2003 yılında Columbia mekiği, hasarlı ısı yalıtımı nedeniyle dünyaya dönerken infilak etmişti. NASA, Discovery'nin de aynı kaderi paylaşmaması için mekiği uzayda tamir etme kararı aldı. 
     Yeryüzünden tam 352 kilometre yüksekte gerçekleşecek tamir için iki astronotun uzay yürüyüşü yapacağı açıklandı. 
     
     UUİ'Yİ ONARDILAR 
     Uluslararası Uzay İstasyonu’nun UUİ 
     jiroskopunu onarmak için uzaya çıkan Discovery’deki astronotlar, istasyonun 2002’den beri arızalı olan 4 jiroskopundan birini değiştirdi. Texas’taki Houston kontrol merkezindeki yetkililer, uzaya çıkan 2 astronotun iyi iş başardığını söylediler. Discovery’nin 7 kişilik mürettebatından Amerikalı astronot Stephen Robinson ile Japon astronot Soiçi Noguçi, Dünya yörüngesinde 400 km irtifada dönen UUİ’nin 300 kg’lık jiroskopunu onarmak için 7 saat 14 dakika uzayda kaldı. Japon astronot Noguçi, mekiğe dönmeden önce Robinson’un fotoğrafını çekti, Robinson da fotoğraf makinasıyla Japon arkadaşını görüntüledi. Böylece Discovery astronotları, 2. uzay yürüyüşlerini tamamladı. Şu ana kadar uzayda 14 saat 4 dakika geçiren astronotların çarşamba günü de 6,5 saatlik bir uzay yürüyüşü yapması planlanıyor. 
     
</TEXT>
</DOC>
