<DOC>
<DOCNO> 362395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko18.html </URL>
<DATE> 2005/07/19/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İzdemir'den vazgeçen Global Steel Piyasada koşullar değişti 
</HEADLINE>
<TEXT>

     Global Steel Holdings Ltd. GSHL Demir Çelik Sanayi A.Ş. sermayesindeki yüzde 54.68 oranındaki payı satın almak amacıyla Türkiye İş Bankası ile imzaladığı hisse alış satış sözleşmesini sona erdirmesinin nedeninin, dünya çelik piyasası koşullarının değişmesi olduğunu bildirdi. 
     Türkiye İş Bankası'ndan Borsa'ya gönderilen açıklamada, bankanın İzmir Demir Çelik Sanayi A.Ş. sermayesinde sahibi olduğu yüzde 54,68 oranındaki payın satışı amacıyla GSHL ile imzalanan 5 Mayıs 2005 tarihli hisse alış satış sözleşmesi uyarınca, hukuki finansal durum tespiti çalışmaları sürecinin 25 Mayıs 2005 tarihinde başladığı ve sözleşme hükümlerine göre 12 Temmuz 2005 tarihinde sona erdiği kaydedildi. 
     Açıklamada, ''Bu tarihten sonra GSHL'nin sözleşme hükümleri uyarınca hareket etmesi beklenirken 14 Temmuz 2005 tarihinde tarafımıza gönderdiği bir faks ile bankamız ile imzalamış olduğu hisse alış satış sözleşmesini, dünya çelik piyasası koşullarının değiştiği iddiasıyla sona erdirdiğini bildirmiştir'' denildi. 
     Bankanın her türlü hukuki hakkı saklı tutulmak kaydıyla, söz konusu hisselerin anılan firmaya satışını gerçekleştirmeyeceği belirtilen açıklamada, böylece bankanın İzmir Demir Çelik Sanayi A.Ş. sermayesinde sahibi olduğu hisselerin kısmen veya tamamen satılması sürecinin sona erdiği bildirildi. 
     
</TEXT>
</DOC>
