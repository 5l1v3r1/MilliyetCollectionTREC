<DOC>
<DOCNO> 387429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur27.html </URL>
<DATE> 2005/10/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yardım dönüşü facia 4 ölü, 3 yaralı 
</HEADLINE>
<TEXT>

     MUHARREM ÖNER Samsun DHA 

Samsun'un Çarşamba İlçesi'ndeki pansiyonlu ilköğretim okulu müdür yardımcısı Osman Tatlı ve beraberindekiler, yardım malzemesi götürdükleri Gülyazı Köyü'ndeki öğrenci yurdundan dönerken yağmur nedeniyle kaza yaptı. Kaygan zeminde köprüden dereye uçan minibüste bulunan 4 kişi can verdi, ikisi öğrenci 3 kişi de yaralandı. 
     Çarşamba'daki Şehit Nuri Pamir Pansiyonlu İlköğretim Okulu’nda müdür yardımcısı Tatlı 43 , 4 hayırsever ve 2 öğrencisiyle birlikte kendisine ait minübüsle topladıkları yardım malzemelerini götürmek üzere önceki gün Gülyazı Köyü Öğrenci Yurdu’na gitti. Öğrencilerin sorunlarını dinleyip yardım malzemelerini dağıtan, çeşitli hediyeler veren 7 kişilik yardımsever grubu, iftarı da öğrencilerle birlikte yaptı. İftardan sonra Çarşamba'ya dönen Tatlı yönetimindeki minibüs yağmur nedeniyle kaygan zeminde kontrolden çıkarak üzerinden geçtiği Ordu Köyü Çaycağız köprüsünden 3 metre derinlikteki dereye uçtu. Kazada Tatlı ile birlikte hayırseverler Murat Ocak 34 , Abdulkadir Kuşçu 34 ve Nurettin Köse 49 hayatını kaybetti, öğrencilerden Şenol Sancar 15 ve Emre Yiğit 15 ile birlikte Hüseyin Uzal 52 da yaralandı. Olay yerine gelen köylüler ve jandarma tarafından dereden çıkarılıp hastaneye kaldırılan yaralıların sağlık durumlarının iyi olduğu bildirildi. 
     Tatlı için dün görev yaptığı okulda tören düzenlendi. Meslektaşları ve öğrencilerinin gözyaşına boğulduğu törenin ardından Tatlı toprağa verilmek üzere memleketi Çorum’un Osmancık ilçesine gönderildi. 
     
</TEXT>
</DOC>
