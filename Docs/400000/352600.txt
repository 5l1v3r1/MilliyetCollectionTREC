<DOC>
<DOCNO> 352600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy18.html </URL>
<DATE> 2005/06/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Özel Kuvvetler'de yolsuzluk davasında "görevsizlik kararı"... 
</HEADLINE>
<TEXT>

     Ankara 9. Ağır Ceza Mahkemesi, Özel Kuvvetler Komutanlığı inşaatının yapımıyla ilgili olarak, "kamu kurumunu dolandırma" ve "resmi belgede sahtecilik" suçlarından, müteahhit Ali Osman Özmen’in de aralarında bulunduğu 5 kişinin yargılandığı davada, görevsizlik kararı verdi. 
     Davanın bugünkü duruşmasına, müteahhit Özmen, şantiye şefi Mehmet Bahadır Gülse, Satın Alma Müdürü Mehmet Işık, Satın Alma Müdür Yardımcısı Argun Nurettin Tonguç ve ihale dosyalarını hazırlayan Bülent Duran ve avukatları ile Hazine avukatları katıldı. 
     Duruşmada, suçtan zarar görmesi ihtimali dikkate alınarak Hazine’nin müdahilliğine karar verilmesinin ardından, sanık Mehmet Bahadır Gülse savunma yaptı. 
     Gülse, Özmen’in şirketinde 1995-2002 yılları arasında şantiye şefi olarak görev yaptığını, Özel Kuvvetler Komutanlığı inşaatının yapımında yolsuzluk yapıldığı iddialarının gerçeği yansıtmadığını söyledi. Kendisinin, onaylanmış faturalara göre hak ediş raporları hazırlayarak idareye sunduğunu anlatan Gülse, "Gerçeğe uygun olmayan hak ediş raporları düzenlendiği iddiaları asılsızdır. MSB Ankara İnşaat Emlak Başkanlığı, bu raporları uygun görürse onaylar, ödeme yapılır. Ben, şantiye şefi olarak ihtiyaçları belirtirim, mal gelir, uygularım" diye konuştu. 
     Müvekkilinin, savunmasına genel olarak katıldığını söyleyen Avukat İsmail Göksel, Gülse’nin, mal ve hizmet satın alma gibi bir görevi bulunmadığını, sadece onaylanmış projeleri uyguladığını ifade etti. 
     
     "DUVARLARDA TAKDİR BELGELERİ ASILI" 
     Tanık olarak dinlenilen Özmen’in şirketinde muhasebe müdürü olan İlhan Şahin, faturalarda usulsüzlük bulunmadığını, firmanın yasaya aykırı hiçbir işinin olmadığını anlattı. Şahin, "Duvarlarımızda vergi dairelerinin verdiği takdir belgeleri asılı" diye konuştu. 
     Hazine avukatlarının, Genelkurmay Askeri Mahkemesi’nde dava ile bu dava arasında hukuki ve fiili ilişki bulunduğunu, bu nedenle görevsizlik kararı verilmesi istemine ilişkin görüşü sorulan Cumhuriyet Savcısı, Özmen ve şirketinde çalışan sanıkların eylemlerinin, askeri bir suç olmadığı ve askeri bir suça da bağlı bulunmadığını ifade ederek, görevsizlik isteminin reddini talep etti. 
     
     UYUŞMAZLIK MAHKEMESİ, KARARA BAĞLAYACAK 
     Duruşmaya verilen kısa bir aradan sonra, görevsizlik kararı verildiğini açıklayan Mahkeme Başkanı İbrahim Kozan, kendi mahkemeleri ile Genelkurmay Askeri Mahkemesi arasındaki görev konusunda oluşan anlaşmazlığı, Uyuşmazlık Mahkemesi’nin karara bağlayacağını bildirdi. 
     Genelkurmay Askeri Mahkemesi’nin, "kamu kurumunu dolandırma", "resmi belgede sahtecilik ve buna iştirak" suçlarından görevsizlik kararı vermesinin ardından, davanın düştüğü Ankara 9. Ağır Ceza Mahkemesi, ilk duruşmada, Özmen’in tahliyesine karar vermişti. 
     Özmen ve firmasında çalışan 4 kişi hakkında, 5 yıl ile 15 yıl arasında değişen ağır hapis cezaları talep ediliyordu. 
     
</TEXT>
</DOC>
