<DOC>
<DOCNO> 355277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/ekonomi/aeko.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süzer'in Gökkafes'i 'Hollandalı' olmuş 
</HEADLINE>
<TEXT>


Kentbank'ın eski sahibi Mustafa Süzer'in, 'Gökkafes' olarak bilinen Süzer Plaza'yı, Hollanda'da kurulu Interproperty Holding B.V adlı bir şirkete 2.3 milyon dolara sattığı ortaya çıktı 

NEDİM ŞENER - TOLGA ŞARDAN 

Bankacılık Düzenleme ve Denetleme Kurumu BDDK tarafından 15 Mart 2001'de uyarılan ve buna karşın 'yükümlülüklerini yerine getirmediği' gerekçesiyle 9 Temmuz 2001'de el konulan Kentbank'ta uyarılma ve el koyma tarihleri arasındaki dört aylık dönemi inceleyen Bankalar Yeminli Murakıpları, bankanın sahibi Mustafa Süzer'in bu arada, Gökkafes olarak bilinen Süzer Plaza'yı Hollanda'da kurulu bir şirkete devrettiğini belirledi. 
Bankalar Yeminli Murakıpları'nın araştırmasına göre, yeri ve imar durumu uzun süre tartışma konusu olan Gökkafes'in devri, bankaya el konulmadan bir ay önce, 6 Haziran 2001'de gerçekleşti. 
Bu işlemle, yıllık kira geliri dahi 3.5 milyon dolara ulaşan Gökkafes gibi değerli bir binanın sahibi olan ve Süzer Grubu tarafından daha önce yapılan bir değerlemeye göre değeri 381 milyon dolar olarak belirlenen Dolmabahçe AŞ'nin yüzde 24 oranındaki hissesi, Hollanda 'da kurulmuş olan Simoleon Investment'e bağlı Interproperty Holding B.V'ye 2.3 milyon dolara satıldı. 

Genel kurul yapmış 
Şirket ortakları 7 Ocak 2002'de ikinci bir adım atmak için Genel Kurulu topladılar. 
Genel Kurul'da sermaye artımı kararı alındı. Ancak sermaye artırımına sadece Interproperty Holding B.V katıldı. 
İstanbul Ticaret Odası İTO kayıtlarına göre 2001 yılında sermayesi 10 trilyon 251 milyar TL olan Dolmabahçe AŞ'nin sermayesi 22 trilyon 500 milyar TL'ye çıktı. 
Hollandalı şirket, sermaye artırarak payını 13 trilyon 951 milyar TL'ye yüksellti ve Dolmabahçe AŞ'nin yüzde 62'sinin sahibi oldu. 
Dolmabahçe AŞ'nin nerdeyse tamamını elinde bulunduran Mustafa Süzer ile Süzer Holding'in payı ise sermaye artırımına katılmadıkları için yüzde 32'ye geriledi. 

İşletmesi de Hollanda'da BDDK tarafından bankaya el konulmadan önce gerçekleşen hisse devrinde üçüncü girişim ise Süzer Plaza'da faaliyet gösteren Ritz Carlton Oteli'nin 20 yıllık işletme hakkını elinde bulunduran Som Otelcilik'in hisselerinin yine Simoleon Investment N.V'nin sahibi olduğu Filson Investment'e devri ile gerçekleşti. 
Süzer Plaza'dan yıllık kira geliri 3.7 milyon dolar olan ve Ritz Carlton ile 20 yıllığına yüzde 80 doluluk üzerinden işletme hakkını elinde bulunduran Som Otelcilik'in hisselerinin tamamının 500 bin dolara satıldığı belirlendi. 

Süzer Grubu Krizde yabancı sermaye getirdik Süzer Grubu yöneticilerinden Nejat Doğan, hisse satışının 2001 krizinde yabancı sermaye getirme çabası olduğunu söyledi. 
Interproperty'nin gayrimenkul şirketi olduğunu vurgulayan ve bağlı olduğu Simeleon Holding hakkında fazla bilgisi olmadığını belirten Doğan, hisse satışının Hazine'ye bildiriminin nominal değer olarak gösterildiğini, ancak, satışın nominal değer olan 100 bin lira üzerinden gerçekleşmediğini söyledi. Bu hisselerin 33 milyon dolara satışının yapıldığını anlatan Doğan, konunu detaylarını tam olarak bilmediğini ancak, o dönemde yabancı sermayeyi çekmek için uğraştıklarını, hatta Kentbank'ta da ortaklık düşündüklerini söyledi. 
Doğan, Dolmabahçe AŞ'nin yüzde 62'sinin sahibi olan Interproperty adlı kuruluşun dünyanın herhangi bir yerinde buna benzer yatırımı olup olmadığı yönündeki sorumuza da "Bu konuda bilgim yok" diyerek yanıt verdi. 

24 metre izni verdiler 134 metreye kadar çıktı Gökkafes olarak bilinen Süzer Plaza, 21 yıldır tartışılıyor. Süzer Grubu, 1983'te DPT'ye başvurarak Dolmabahçe'de otel inşa izni, ardından da 1 No'lu Koruma Kurulu'ndan Taşkışla'nın boyunu aşmamak kaydıyla, 24 metre ya da sekiz kat yüksekliğinde inşaat onayı aldı. Bölge daha sonra Bakanlar Kurulu kararıyla 'turizm alanı' ilan edildi. 
Bedrettin Dalan'ın İstanbul Büyükşehir Belediye Başkanlığı döneminde Gökkafes'in yüksekliği 134 metreye çıkarıldı. 1989'da belediye başkanı seçilen Nurettin Sözen, Gökkafes'i mühürledi. Beyoğlu Belediyesi de inşaat iznini 24.5 metreye indirdi. 

Sınır değiştirilmişti 
Dönemin ANAP hükümeti ise imar yetkisini belediyeden alarak Bayındırlık Bakanlığı'na verdi. 1994'te belediye başkanı olan Recep Tayyip Erdoğan, yapımını engellemek için uğraştı. Ancak hükümet binanın bulunduğu araziyi, RP'li Beyoğlu Belediyesi'nden alarak ANAP'lı Şişli Belediyesi sınırlarına dahil etti. Bu sürecin ardından Gökkafes hakkında 15 dava açıldı. 
Gökkafes tartışmasında en önemli gelişme Başbakan Erdoğan'ın Sermaye Piyasası Kurulu'nun geçen yıl burada yapacağı toplantıya katılmaması oldu. Beyoğlu Belediyesi'nin başvurusu üzerine Şişli Asliye 1. Hukuk Hakimliği 24 Haziran 2003 tarihli kararında, Gökkafes yapılmadan önce tapuda bulunan "bina yapılamaz" şerhinin mahkeme kararı olmadan silindiğini ileri sürmüştü. Bu karar Yargıtay tarafından da onanmış, bu gelişme üzerine Gökkafes'le ilgili tüm işlemlerin hukuken iptali gündeme gelmişti. 
Gökkafes'in üzerinde bulunduğu arazide 'irtifak hakkının sahibi' kurumlardan İstanbul Teknik Üniversitesi de 14 Ocak 2005'te Şişli 2. Asliye Hukuk Mahkemesi'ne Dolmabahçe AŞ ile 23 kişi hakkında, 'Men-i Müdahele ve Kal', yani müdahalenin önlenmesi ile yıkım davası açtı. 


</TEXT>
</DOC>
