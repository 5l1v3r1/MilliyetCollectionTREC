<DOC>
<DOCNO> 374131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo20.html </URL>
<DATE> 2005/08/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fatih Tekke Danimarka maçında kimin gol atacağı önemli değil... 
</HEADLINE>
<TEXT>

     A Milli Futbol Takımı aday kadrosunda bulunan golcü futbolcu Fatih Tekke, milli takımda kimin gol attığının değil, kazanmanın önemli olduğunu söyledi. 
     Fenerbahçe'nin Dereağzı Tesisleri'nde gerçekleştirilen antrenman öncesi basın mensuplarının sorularını yanıtlayan Fatih Tekke, milli takımda kim oynarsa oynasın elinden gelenin en iyisini yapacağını vurgulayarak, ''Danimarka maçında kimin gol atacağı önemli değil, önemli olan kazanmak'' dedi. 
     Golcülerin sadece gol attığı zaman başarılı olarak görülmesinin yanlış olduğunu belirten Fatih, ''Burada hepimiz milli takımın galip gelmesi için çalışıyoruz. O yüzden kimin gol atacağını düşünmüyoruz. Buraya gelen herkes oynamaya hazır olduğu için seçiliyor'' diye konuştu. 
     
     ''İLK MAÇTA MORAL KAZANMAK İSTİYORUZ'' 
     Danimarka ve Ukrayna ile 2 zorlu maç yapacaklarını kaydeden Fatih, ev sahibi takım olma avantajını da kullanarak ilk maçta Danimarka'yı yenip, Kiev deplasmanına moralle gitmek istediklerini ifade etti. 
     Fatih, Danimarka ile zorlu bir maç yapacaklarını dile getirerek, şöyle konuştu 
     ''Kendi sahamızda, seyircimizin önünde elimizden geleni yapıp, galip gelmek istiyoruz. Rakibin nasıl oynadığı önemli değil, bizim ne yapacağımız önemli. Danimarka'yı yendiğimiz takdirde bu bizim için büyük moral olur. Bu moralle Ukrayna'ya gideriz. Bu kadronun Danimarka, Ukrayna ve Arnavutluk'u yenip, Almanya'ya gideceğine inanıyorum.'' 
     
</TEXT>
</DOC>
