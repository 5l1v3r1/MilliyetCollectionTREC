<DOC>
<DOCNO> 371396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/yasam/ayas.html </URL>
<DATE> 2005/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Barbaros'un minikleri AB 'yıldızları' oluyor 
</HEADLINE>
<TEXT>


Korkunç taciz iddialarıyla gündeme gelen Urla Barbaros Çocuk Köyü'nde şu günlerde farklı bir heyecan var. Çocuklar, AB'nin 23 bin euro ile desteklediği kısa filmin yıldızları olacaklar 

MÜCAHİT BEKTAŞ İzmir DHA 

Taciz iddialarıyla gündeme gelen ve zor günler geçiren Urla Barbaros Çocuk Köyü sakinlerini bu kez film heyecanı sardı. 
Ege Üniversitesi İktisadi ve İdari Bilimler Fakültesi öğrencilerinin hazırladığı '35 mm'de Ben de Varım' adlı kısa film projesi için Avrupalı proje liderleri İzmir'e geldi. Türk öğrenciler, Avrupalı partnerleriyle köydeki çocukların oynayacağı bir kısa film çekecek. 'Avrupa Birliği Gençlik Projeleri' kapsamında, AB Komisyonu'ndan alınan 23 bin euro ile gerçekleştirilecek film projesine 6 ülkeden 34 partner katılacak. 1- 12 Eylül tarihleri arasında gerçekleştirilecek projenin ön hazırlığı için İtalya, Fransa, Yunanistan, Hollanda ve Belçika'nın proje liderleri, Barbaros Çocuk Köyü'ndeki çocuklarla bir araya geldi. 

Rollerini seçecekler 
Çocuklarla çok güzel bir grup oluşturduklarını söyleyen Belçikalı lider Christophe Istace, "Amacımız bir filmin onların hayatını nasıl değiştirdiğini göstermek. Senaryoyu birlikte yazacağız, rollerine kendileri karar verecekler" dedi. 
Filmin galası 12 Eylül Pazartesi günü İzmir Ticaret Odası'nda yapılacak. Film, ulusal ve uluslararası birçok yarışmaya da gönderilecek. 


</TEXT>
</DOC>
