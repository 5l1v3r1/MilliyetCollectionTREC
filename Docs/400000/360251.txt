<DOC>
<DOCNO> 360251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/siyaset/axsiy01.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Live 8 evrensel bir çıkış 
</HEADLINE>
<TEXT>


Müzik kanalı MTV'ye çıkan Başbakan Erdoğan, Live 8 konserlerinin yoksulluğun giderilmesine yönelik bir heyecan doğurduğunu, müziğin insanlığın ortak vicdanına seslendiğini söyledi 

İHSAN DÖRTKARDEŞ DHA 


"Yoksulluğu Tarihe Gömelim - Live 8" kampanyasına destek veren müzik kanalı MTV'nin hazırladığı "Switched On" programına katılan Başbakan Recep Tayyip Erdoğan'la yapılan söyleşi önceki akşam yayınlandı. 
Dünyanın 2004'te silahlanmaya 900 milyar dolar harcadığını belirten Erdoğan, "Yoksulluğun altında yatan gerçek sebep bu harcamalardır" dedi. 
Erdoğan, "Fakir - zengin her zaman olmuştur. Gelişmiş ülkeler bu uçurumu kapatabilir. En önemli zenginlik bize balığı vermek değil, balık tutmayı öğretmektir. G - 8 ülkeleri başta olmak üzere gelişmiş, gelişmekte olan ülkelerin, borçlarını ertelemek yerine, yoksul ülkeleri kendi ayakları üzerinde gidebilecek duruma kavuşturmaları en önemli çıkış noktasıdır" diye konuştu. 

Müzik birleştiriyor 
Live 8 konserlerini, yoksulluğun giderilmesine yönelik bir heyecan doğurması açısından önemsediğini kaydeden Erdoğan, şunları söyledi 
"100 milyonlarca insan bu konserleri izledi. Müziğin evrensel değerler noktasındaki birleştirici ruhu çok önemli olduğu için, bu etkinliğin çok ciddi bir tesir alanı olacaktır. Live 8 bir çıkıştır, ama bunu anlık yaparsanız, anılarda kalır. Yoksullarla her gün birlikte olmak lazım. Bu bizim asıl görevimizdir. Tüm dünya liderlerinin ilk sorumluluğudur." 
Müziğin insanlığın ortak vicdanına seslendiğini, seslenmeye de devam edeceğini belirten Erdoğan, "Bazen ritimde, bazen şarkıcının sesinde, bazen kendiniz mırıldanırken onu karşı tarafa hissettirirsiniz. Ben de inanıyorum ki müzik gücünü bu duygulardan alıyor" dedi. Anneler ve Babalar gününü örnek gösteren Erdoğan, anne veya babalara bir gün saygı göstermenin söz konusu olmadığına dikkat çekerek, "Bazı günler semboldür. O günlerde duygular doruğa çıkar. Live8 gibi etkinlikleri sürekli gündemde tutmalı" diye konuştu. 


</TEXT>
</DOC>
