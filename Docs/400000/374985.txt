<DOC>
<DOCNO> 374985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun01.html </URL>
<DATE> 2005/09/02/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Londra saldırılarını El Kaide üstlendi... 
</HEADLINE>
<TEXT>

     Londra’yı önceki ay kana bulayan saldırıları El Kaide örgütü üstlendi. 
     Arap El Cezire TV’si, 7 Temmuz saldırılarıyla ilgili olarak gönderilen video kasette El Kaide’nin saldırıları üstlendiğini duyurdu. 
     El Cezire görüntülerin bir kısmını yayınladı. Yayınlanan bölümün bir sahnesinde El Kaide’nin iki numaralı ismi Eymen Zevahiri, bir diğer sahnede ise intihar komandolarından Muhammet Sıddık görünüyor ve Zevahiri, saldırıları İngiliz Başbakanı Tony Blair’e indirilen "şamar" olarak nitelendiriyor. 
     Dubai’den yayın yapan TV kanalı, birkaç saat içinde kasetteki diğer görüntüleri de yayınlayacağını bildirdi. 
     Metro istasyonlarını ve bir otobüsü hedef alan Londra saldırılarında 56 kişi hayatını kaybetmişti. 
     
     "İNGİLTERE’NİN POLİTİKALARINA VERİLEN BİR YANIT" 
     Londra’yı önceki ay kana bulayan saldırıları düzenleyenlerden intihar bombacısı Muhammed Sıddık Han, Müslümanlar kendilerini güvende hissedene kadar Batılılara yönelik saldırıların süreceğini söyledi. 
     El Cezire televizyonunda konuşması yayımlanan Sıddık Han, Batılı sivillerin, hükümetlerinin Müslümanlara karşı adaletsiz davranmasından doğrudan sorumlu olduğunu kaydetti. 
     Sıddık Han, kendisi ve binlerce kişinin "demokrasiyle seçilmiş hükümetler" tarafından Müslümanlara uygulanan zorbalığı savuşturmak için kendilerini adadığını söyledi. 
     El Kaide’nin iki numaralı ismi Eymen Zevahiri de El Cezire’deki konuşmasında, Londra’daki saldırıların, İngiltere’nin politikalarına ve El Kaide’nin ateşkes teklifinin reddedilmesine verilen bir yanıt olduğunu ifade etti. 
     Zevahiri, Londra, ABD ve İngiltere’deki saldırıların "düşman topraklarında" düzenlendiğini bildirdi. 
     Batı’nın İngiltere ve ABD’nin politikaları yüzünden daha fazla felaketle karşı karşıya kalacağını kaydeden Zevahiri, Irak ve Afganistan’da ABD önderliğinde yapılan savaşlara katılan ülkelerde Londra’daki gibi saldırılar düzenleneceğini ifade etti. 
     
</TEXT>
</DOC>
