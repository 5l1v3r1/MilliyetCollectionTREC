<DOC>
<DOCNO> 359283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun37.html </URL>
<DATE> 2005/07/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
G-8 zirvesi sonuç bildirgesi... 
</HEADLINE>
<TEXT>

     İskoçya'nın Gleneagles kasabasında düzenlenen G-8 ülkeleri zirvesi sonunda liderler, Londra'daki terör saldırılarını sert bir şekilde kınadı. 
     Zirvenin sonunda yayımlanan bildiride, liderler, "Küresel meydan okumaya kararlılıkla birlikte ve ayrı ayrı cevap vereceğiz ve teröristleri nerede olursa olsunlar yargı önüne çıkaracağız" dedi. 
     İç ve dış istihbaratla güvenlik birimleri arasındaki işbirliğinde daha fazla ilerleme sağlanması gerektiği vurgulanan bildiride, G-8 ülkelerinin, Afrika'da fakirlikle mücadele için verdikleri yardımı her yıl 25 milyar dolar artıracakları ve 2010 yılına kadar toplam yardım miktarını bugünkünün iki katına çıkaracakları kaydedildi. 
     Liderler ayrıca, kendileri ve diğer bağış yapan ülkelerin, gelişmekte olan bütün ülkelere toplam yardımı 2010 yılına kadar yılda yaklaşık 50 milyar dolara çıkaracakları taahhüdünde bulundu. 
     Liderler, zirve sonunda onaylanan eylem planı çerçevesinde, fosil yakıttan çevreyi daha az kirletecek şekilde enerji üretiminin artırılması için "devrimci önlemler" alma taahhüdünde bulundular. 
     Bu eylem planında belirlenen 6 amaç, "enerji kullanım şeklimizi değiştirmek', "daha temiz bir gelecek için harekete geçmek", "araştırma ve kalkınmayı sağlamak", "daha temiz bir enerjiye doğru geçişi finanse etmek", "iklim değişikliklerinin etkilerini kontrol etmek" ve "yasadışı orman işletmeciliğiyle mücadele" olarak belirtildi. 
     Sekizler ayrıca, "kömür ya da diğer fosil kaynaklardan elektrik enerjisi üretimini, daha temiz ve daha etkili kılacak çabalara destek verme" taahhüdünde bulundu. 
     
</TEXT>
</DOC>
