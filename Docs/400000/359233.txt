<DOC>
<DOCNO> 359233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/yazar/akyol.html </URL>
<DATE> 2005/07/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Anadolu notları 
</HEADLINE>
<TEXT>

Erzurum 

SERHAT şehri Erzurum'dayım... Doğan Grubu'nun "Anadolu'daki Avrupa" toplantılarını izliyorum. 
Denizli, Gaziantep, Maraş gibi illerimizde gördüğümüz büyük atılım, Erzurum'da var mı 
Güçlü bir işadamı sınıfı, dünyaya ihracat yapan firmalar, binlerce metrekarelik fabrika siteleri... Henüz Erzurum o duruma gelmemiş. 
İki önemli sebebi var bunun Senenin dokuz ayı kış bu da çalışma ve yatırım maliyetlerini artırıyor. 
İkincisi, Erzurum batı ile ticaret yapmak için uzak mesafede, doğu ile ticarete baktığınızda İran, Gürcistan, daha uzaktaki Türk cumhuriyetleri büyük pazarlar değil. 
Baro Başkanı Av. Sadullah Kara diyor ki 
- Erzurum gelişiyor ama sorunlarımız var. Yetişmiş nüfusumuz batı illerine göçüyor, onun yerine vasıfsız nüfus geliyor. Demografik dengemiz bozuluyor. 
Çözüm olarak hükümetin büyük altyapı teşvikleri vermesini istiyorlar. 

ERZURUM Ticaret ve Sanayi Odası ETSO 1919'da kurulmuş. Ama mera hayvancılığının gerilemesi, sınır ticaretindeki siyasi sorunlar Erzurumlu tüccarın işini zorlaştırıyor. 
ETSO Başkanı Muammer Cindilli'nin konuşmasını dinlerken "entelektüel ve tüccar bir insan" diye düşündüm. Ahmet Hamdi Tanpınar'dan bahsetti. "Mahalle kültürü"nden, "etrak ve ekrad"ın Türkler ve Kürtler ayrılmazlığından bahsetti... Sonra da tam bir işadamı mantığıyla Erzurum'un ekonomik sorunlarını anlattı... 
Meğer kendisi edebiyat öğretmenliğinden ayrılmış, şimdi ticaret yapıyor. 
ETSO'nun beş bin üyesi var, yirmi yıl önce dört bin kadarmış. 
"Bir gelişme var ama Erzurum'u bölgenin ekonomik lokomotifi yapacak kadar hızlı ve güçlü değil. Erzurum'u lokomotif haline getirmek, Türkiye için hayati öneme sahiptir." 
Cindilli'nin bu sözlerine yürekten katılıyorum. 

TOPLANTIDA Ulaştırma Bakanı Binali Yıldırım konuşmasını bitirdikten sonra kendisini kutladım ve şunu söyledim 
- Bu konuşmayı keşke özelleştirmelere iptal kararları veren yargı organlarında yapsaydınız veya gerekçeyi siz anlatsaydınız. 
Türkiye'de Telekom'un yılan hik yesine dönmüş özelleştirme hik yesi ve nihayet başarılı bir özelleştirme yapılabilmesi, adeta "ekonomik rasyonelleşme" ve "rasyonelleşmeye direnç" tarihimizin simgesidir. 
Bakan bunu çok iyi anlattı... 
Yıldırım'dan birkaç cümle 
- Evrensel düşünmek zorundayız. Bilişim teknolojisindeki gelişmeye paralel olarak dünya 'tek pazar' haline geliyor. Tasarımın bir ülkede, üretim elemanlarının her birinin başka bir ülkede, pazarlamanın da bambaşka ülkelerde yapıldığı dünyadayız... 
Ekonomi, kalkınma deyince her şeyi buna göre düşünmeliyiz. Ekonomide artık elli yıl öncesinin vizyonları bile eskidi. 
"Marka yaratmak" böyle yeni bir iş... 7 dolarlık bir gömlek, tanınmış bir markanın damgası vurulunca 70 dolar oluyor Ve Jeff Medina diyor ki 
- Türkiye ancak piyasa ekonomisi ve dışa açılma sürecine girdikten sonra uluslararası markalar yaratmaya başladı... 
Doğu kalkınması da evrensel düzeyde altyapıya, atılgan bir girişimci orta sınıfa ve İran'dan öteye yapılacak ihracata bağlı... 
Dün dünde kaldı... Çağımızda içe kapanarak değil, dışa açılarak kalkınmaktan başka yol yok. Her şey ona göre piyasayı kavramış bir hukuk, piyasa ekonomisi, siyasi istikrar, dünyaya açık kafalar... 



</TEXT>
</DOC>
