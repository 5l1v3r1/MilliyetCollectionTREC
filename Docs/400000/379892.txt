<DOC>
<DOCNO> 379892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sondun23.html </URL>
<DATE> 2005/09/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tony Blair'in 'sahtekar pizza ustası' olduğu şarkı birinci oldu 
</HEADLINE>
<TEXT>

     İngiltere'de kablodan yayın yapan çocuk kanalı ''Nick'' tarafından açılan ve çocuklara yeni şarkılar kazandırılmasını amaçlayan yarışmada, Başbakan Tony Blair'in sahtekar bir pizza ustasıyla özdeşleştirildiği şarkı birinci oldu. 
     İngiltere'de anaokulu ve kreşlerde on yıllardan bu yana söylenegelen çocuk şarkılarına yenilerinin eklenmesini hedefleyen yarışmada, yarışmacılardan, çocukları eğlendirirken eğitmeleri istendi. Yarışmayı kazanan ''Baker Tony's Pizza'' şarkısının yazarı 57 yaşındaki Angela Martin, şarkısında pizzaya peynir yerine talaş, domates yerine boya koyan pizzacının, sonuçta çocukları kandırıp, onları mutsuz ettiğini ve ağlattığını anlatırken, hükümetin Irak savaşı kararını eleştirmeyi hedeflediğini söyledi. 
     Martin, Irak savaşı kararının da pek çok süslü gerekçenin ardına saklanmış, ancak sonuçta çocukları ağlatan bir gerçek olduğunu kaydetti. 
     Yarışmaya katılan diğer şarkılarda da 11 Eylül saldırıları, Papa'nın ölümü, tsunami felaketi gibi son yıllarda dünyayı sarsan olaylar konu alındı. 
     Birinci olan ''Baker Tony's Pizza'' Fırıncı Tony'nin Pizzası adlı şarkının sözleri şöyle 
     ''Fırıncı Tony bir pizza pişirdi, yuvarlak ve inceydi. 
     Tony'ye göre pizzası zeytinliydi. 
     Ama kimse zeytinleri göremedi. 
     Tony'nin pizzasına koyduğu şeyler. 
     Rendelenmiş peynir yerine talaş. 
     Domates yerine boyaydı. 
     Tony'nin pizzası, bütün çocukları ağlattı...'' 

     
</TEXT>
</DOC>
