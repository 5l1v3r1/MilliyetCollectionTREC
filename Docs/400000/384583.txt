<DOC>
<DOCNO> 384583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sontur15.html </URL>
<DATE> 2005/10/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
LES'e başvuru süresi yarın sona erecek 
</HEADLINE>
<TEXT>

     Lisansüstü Eğitimi Giriş Sınavı’na LES , 26 Eylül’de başlayan başvuru süresi yarın sona eriyor. 
     LES’e, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumdakiler girebilecek. Yabancı uyruklu öğrenciler de sınava katılabilecek. 
     Başvuru evrakı üniversite rektörlüklerine gönderilecek. Bir lisans programından mezun olabilecek durumdaki adaylar başvuru evrakını kendi üniversitelerinden, mezun adaylar ise herhangi bir üniversiteden, 6 YTL karşılığında alabilecekler. Adaylar ayrıca 55 YTL sınav ücreti yatıracak. Adaylar, kılavuzdaki kurallara göre doldurdukları başvurma belgesi ile sınav ücretinin yatırıldığını gösterir belgeyi aldıkları yerlere teslim edecekler. 
     Sınav, 4 Aralık Pazar günü, üniversite rektörlüklerinin bulunduğu Adana, Afyonkarahisar, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van, Zonguldak ve Lefkoşa’da yapılacak. 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacak. 
     Adayların LES’ten başvurdukları lisansüstü programın puan türünde en az 45 lisans diplomasıyla doktora programına başvuracaklar için 55 puan almaları gerekiyor. Üniversiteler, lisansüstü programlarına 
     öğrenci seçiminde LES puanını, yüzde 50’den az olmamak koşuluyla ne ağırlıkla değerlendirmeye alınacağını adaylara duyuracak. 
     Üniversiteler seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Üniversitelerin öğretim elemanı ve kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde de LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar baz alınacak. 
     
</TEXT>
</DOC>
