<DOC>
<DOCNO> 384652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/magazin/amag.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belmondo, dalga geçtiğimizi sandı' 
</HEADLINE>
<TEXT>


Diziden bağımsız olarak çekilen 'Kurtlar Vadisi-Irak' adlı filmle ilgili ayrıntılar açıklandı. Al Pacino da, De Niro da, 'ekibin hızına sinirlenen' Belmondo da filmde rol almıyor Ancak yapımcılar, izleyiciye, senaryoya ve Polat'a güveniyor 

İlknur Gülmez 

Çekimlerine başlanan ve 3 Şubat 2006'da Avrupa ile Türkiye'de aynı anda vizyona girecek 'Kurtlar Vadisi-Irak' filmi dün basına tanıldı. 
Pana Film adına dizinin yapımcılığını yapan Raci Şaşmaz ile onunla birlikte senaryoyu yazan Bahadır Özdener, filmin çekimlerine 2 Ekim'de Gaziantep'te oluşturulan Irak platosunda başladıklarını açıkladı. Swissotel'de düzenledikleri basın toplantısıyla film hakkında bilgi veren Şaşmaz ile Özdener, çekimleri ramazan ayı sonunda tamamlanacak filmin 10 milyon dolara mal olacağını söyledi. 

'Zamanda anlaşamadık' 
5 ay üzerinde çalıştıkları 'Kurtlar Vadisi-Irak'ın senaryosunu, 6 günde yazdıklarını belirten yapımcı-senarist Bahadır Özdener, şunları söyledi "3 aydır Hollywood'da konuşmadığımız oyuncu kalmadı. ABD'lilere Türkiye'ye dair yollamadığımız fıstık, şeker, çikolata kalmadı. Bol bol Türkiye'yi tanıtım videoları ve bilgi yolladık. 10'un üzerinde Hollywood starıyla görüştük, anlaşamadığımız tek konu filmin zamanlamasıydı. Al Pacino çok yoğun olduğu için böyle bir diziyle ilgilenemeyeceğini bildirdi. Robert De Niro ile temasımız h l sürüyor." 

İntikam zamanı 
Zamanlamayla ilgili en büyük problemi ise Jean Paul Belmondo'yla yaşadıklarını belirten Özdener, şöyle devam etti "Belmondo bu konuda büyük bir şok yaşadı. Her şey için anlaştık, oldu, bitti diye düşünürken 15 gün sonra filme başlaması için davet ettik. 'Siz benimle dalga mı geçiyorsunuz ' dedi ve görüşmeyi kesti. Biz Billy Zane'in oynadığı rolü onun için yazmıştık." 
'Kurtlar Vadisi-Irak'ın, 100. bölümde sona erecek 'Kurtlar Vadisi'nden bağımsız bir film olacağını vurgulayan Özdener, "Dizideki Polat Alemdar ve ekibi 2003'te Süleymaniye kentinde yaşanan çuval hadisenin intikamını almak için Kuzey Irak'a girecek. Ve şu anda dünyadaki en büyük Kurtlar Vadisi'nin Irak olduğu ortaya çıkacak" diye konuştu. 

Filmde kimler rol alacak 

Yönetmenliğini Serdar Akar'ın üstlendiği, Türkiye dışında da 'Valley Of Woves Iraq' adıyla vizyona girecek filmde, Necati Şaşmaz'ın yanı sıra Hollywood filmlerinden tanıdığımız Gary Busey, Diego Serrano, Tito Ortiz ve Suriyeli oyuncu Ghassan Massoud, Gürkan Uygun ve Bergüzar Korel de rol alacak. 
Bunların dışında basın toplantısına katılması gereken Gary Busey'in, geldiği akşam yediği Türk yemekleri nedeniyle rahatsız olduğu için toplantıda olmadığı açıklandı. 


</TEXT>
</DOC>
