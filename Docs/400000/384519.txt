<DOC>
<DOCNO> 384519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy08.html </URL>
<DATE> 2005/10/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AP'li parlamenterlerden Türkiye'ye destek 
</HEADLINE>
<TEXT>

     Türkiye ile müzakerelere başlayan AB’nin özellikle insan hakları konusundaki teftişi başladı. Avrupa Parlamentosu İnsan Hakları Heyetinde bulunan yabancı parlamenterler, Türkiye’nin AB ile müzakereye başlamasından memnun olduklarını belirtirken, özellikle insan hakları konusundaki çalışmalarda destek vaadettiler. 
     Avrupa Parlamentosu İnsan Hakları Komitesi Heyeti, TBMM İnsan Haklarını İnceleme Komisyonu Başkanı Mehmet Elkatmış ve üyeleri ziyaret etti. Görüşmede, AP İnsan Hakları Heyeti Başkanı ve Yeşiller Grubu Milletvekili Helene Flautre, bir yıl önce düzenli olarak incelemelerde bulunma kararı aldıklarını ve buraya gelişlerinin yakın zamanda meydana gelen olaylarla bağlantılı olmadığını belirterek, "Burada Türkiye’deki meslektaşlarımızın demokrasi ve insan hakları konusundaki çabalarına biz nasıl destek verebiliriz onu görmeye geldik. Ve tabi ki bir takım sorular soracağız ve somut konuları da görüşmek isteyeceğiz. Türk meslektaşlarımızla elele vererek demokrasi ve insan hakları konumunda nasıl birlikte çalışacağımız konusunda görüşmeler yapacağız" dedi. 
     Heyette bulunan diğer parlamenterler de kendilerini tek tek tanıtırken, Türkiye’nin AB ile tam üyelik görüşmelerine başlamasını da değerlendirdiler. Bu milletvekillerinin bu konudaki görüşleri şöyle 
     AP İnsan Hakları Komisyonu Başkan Yardımcısı ve Sosyalist Grup’tan Richard Howitt "En nihayet Türkiye ile tam üyelik müzakere kararı alındığı bir ortamda, sizlerle ortak bir ruh olarak çalışmalara başlamaktan mutluyuz." Avrupa Sol Birlik Grubu’ndan İnese Vaidere "Sizlerin geçeceği süreçlerden bizler de geçtik. Hepimizin ortak görevi durumu iyileştirmek için elele vermek." Sosyalist Gruptan Jozef Pinior "Ben bir Polonyalı olarak konuşuyorum. Türkiye’de olmak çok büyük bir zevk. 
     Özellikle Polonya AB’ye tam üyelik yolunda uzun bir yol kateden bir ülke olmuştur. Sizi anlıyor ve aynı duyguları paylaşıyoruz. Bundan sonraki aşamada da sizlere en iyi dileklerimizi iletiyorum." AP’de İngiltere’yi temsil eden parlamenterlerden Liberal Grup’tan Sajjad Karim "Bu kadar tarihi bir dönemde Türkiye’de bulunmaktan dolayı son derece mutluyum. Biz AB’ye açık bir mesaj veriyoruz. Hepimiz üye ülkelerin biraraya getirdiği bir aileyiz. Hepimiz aynı hedefi paylaşıyoruz. 
     Hedefimiz tüm ülkelerde insan haklarının geliştirilmesi için çaba göstermektir." Yeşiller Grubu’ndan Simon Coveney "Aslında bizim ülkemiz İrlanda, AB ile entegrasyonda özellikle ekonomik büyüme bakımından, olumlu katkılardan yararlanan en büyük örnektir. Umuyorum Türkiye de aynı olumlu yönlerden yararlanacaktır. Ben daha önce Türkiye’ye tatil amaçlı gelmiştim, iş amacıyla ilk defa geliyorum. Samimi ve açık tartışmalar yapabileceğimize inanıyorum. Ben Avrupa Parlamentosunda İnsan Hakları Koordinatörüyüm. Umuyorum ki, burada diğer parlamenter meslektaşlarımızla birlikte son derece olumlu, diyaloga dayanan izlenimlerimizi Avrupa Parlamentosunda anlatacağız." TBMM İnsan Haklarını İnceleme Komisyonu Başkanı Mehmet Elkatmış, öncelikle Türkiye’nin AB ile müzakereye başlaması yönünde katkısı bulunan bütün ülkelere teşekkür ettiğini vurgulayarak, "İnsan hakları ve hukukun üstünlüğü konusunda yapacağımız çalışmalarda sizlerinde deneyimlerinden yararlanacağız. Birlikte önemli adımlar atacağız" dedi. 
     
</TEXT>
</DOC>
