<DOC>
<DOCNO> 397385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo17.html </URL>
<DATE> 2005/11/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dünyanın gözü bu maçta... 
</HEADLINE>
<TEXT>

     16 Kasım 2005'te Şükrü Saracoğlu Stadı'nda oynanan Türkiye - İsviçre karşılaşması tüm ülkeyi üzen sonuçlarla bitti. Skorbortta yazan 4-2'lik galibiyet Almanya'da düzenlenecek Dünya Kupası'na gitmemize yetmemişti. Daha kötü olan ise maç sonrasında tünelde ve koridorlarda yaşanan kavgalardı. 
     Tüm dünyada büyük tepkiyle karşılanan, kimi zaman Türkiye'nin imajını haksız bir şekilde yaralayan olayların üzerinden tam 1 hafta geçti. Bu gece, yine Kadıköy'de, yine çok önemli bir uluslararası karşılaşmaya ev sahipliği yapacağız. Tüm dünyanın gözü bu maçta olacak. İtalyan devi Milan'ı havaalanında bize yakışan şekilde karşılayan Fenerbahçeli yönetici ve taraftarları şimdi büyük bir sınav bekliyor. Haydi hem sahada yeteneklerimizi, hem de saha dışında misafirperverliğimizi gösterelim tüm dünyaya... 
     
     
     CEZALI VE SAKATLARA RAĞMEN PUAN ŞART 

     Kanarya’da Luciano, Aurelio cezalı, Alex sakat. Ama artık bunları düşünmek gereksiz. Ev sahibi takımın Avrupa serüveninin sürmesi için maçtan puanla ayrılması gerekiyor. 
     Bu kez rakip İtalyan devi Milan. İsviçre maçının ardından yaşananların bütün Avrupa basınında yer alması nedeniyle, İtalyan medyasında 'Özel güvenlik garantisi istiyorlar' şeklinde haberler çıkan, ama ardından Kırmızı-Siyahlı kulüpten yapılan resmi açıklamayla bu tür söylentilerin yalanlandığı bir ortamda 21.45'te başlayacak olan mücadele kuşkusuz farklı bir özellik taşıyor. 
     Daum Dünyanın gözü bu maçta olacak 
     Fenerbahçe Teknik Direktörü Christoph Daum, Türkiye-İsviçre maçı sonrası, herkesin gözünün Milan ile yapacakları maçta olacağını belirterek, "Herkesin sorumluluk bilinciyle hareket etmesi gerekir" dedi. 
     Dün bir basın toplantısı düzenleyen Daum, Şampiyonlar Ligi'nin, kralların mücadele ettiği bir lig olduğunu belirterek, "Bu maçlar, futbol adına festival günlerinin yaşandığı maçlardır. Dünyada birçok başarıya imza atmış Milan'a 'hoş geldin' diyoruz" diye konuştu. 
     Kadıköy'de önceki iki Devler Ligi maçının, öncesi ve sonrasıyla barış içinde oynandığını vurgulayan Daum, şöyle devam etti "Türkiye-İsviçre maçı sonrası, herkesin gözü bu maçta olacaktır. Umut ediyorum, bu maç öncesi herkes sorumluluğunun bilincindedir. Maçı sevinç ve mutlulukla bekliyoruz. Rakibimiz maç öncesi ve sonrası bizler tarafından arkadaş gibi muamele görecek. Maçın sonucu ne olursa olsun, bu dostluğu bozmayacaktır." Alman çalıştırıcı, bir gazetecinin "Hakem Türkiye-İsviçre maçı dolayısıyla önyargılı olabilir mi " şeklindeki sorusuna, "Umut ediyorum ki, maçı yönetecek hakem tarafsız bir yönetim sergileyecektir. Ama yaşananlardan ötürü bir önyargı oluşmuş durumda. Bunun sorumluluğu da bizdedir" yanıtını verdi. 
     Daum, Milan takımında forma giyen İsviçre Milli Takımı oyuncusu Johann Vogel'in, arkadaş gibi karşılanacağını söyledi. Alman teknik adam, karşılaşmada Türkiye'nin farklı bir yüzünün sergileneceğini belirterek, "Vogel'in, Türkiye'nin bu yüzünü görmesi ve farklı bir intiba edinmesi açısından, yaşanacakları görmesini diliyorum. Benim yanımda da Vogel var. Vogel'in Türkçesi 'kuş' demek. Benim en iyi arkadaşım Murat Kuş. Vogel de bizim arkadaşımız" diye konuştu. Oluşturacakları şartlarla Fenerbahçe'nin değil, Türk futbolunun nerede olduğunu sergileyeceklerini bildiğini anlatan Daum, "Bunun yanı sıra futbol da oynanacak" dedi. 
     
     Stam ve Cafu yok 

     Milano'da oynanan ilk maçta ortaya koyduğu oyunla büyük övgüler alan Sarı-Lacivertliler, peşi sıra PSV'yi 3-0'la geçmiş ve camiaya 'Artık Avrupalıyız' hissiyatı h kim olmuştu. 
     Ama arka arkaya gelen iki Schalke maçı bütün dengeleri değiştirdi. Saracoğlu'ndaki 3-3'lük ilk 90 dakikanın ardından AufArena'daki 2-0'lık mağlubiyet, Fenerbahçe'yi tekrar eski kimliğiyle, yani 'Avrupa'da yokuz' gerçeğiyle yüzleştirdi. 
     Fenerbahçe'de Aurelio ve Luciano kart cezalısı, Alex sakat, Anelka'nın durumunun ise maç saatinde belli olması bekleniyor. 
     İşte bu tablo içinde Milan maçı Sarı-Lacivertliler için çok önemli. Avrupa'da yola devam etmek, en azından UEFA Kupası şansını sürdürmek için Milan engelinin kazasız atlatılması gerekiyor. Ama öte yandan Milan'ın geride kalan dört maçtaki vasat performansı, İtalyan devinin de puana fazlasıyla gereksinimi olduğu gibi durum ortaya çıkarıyor. Bu da şu demek, bugünkü maç Milan için normalin üzerinde bir önem arz ediyor. Serie A'da da sorunlu bir dönem yaşayan Kırmızı-Siyahlılar, son lig maçında deplasmanda Fiorentina'ya 3-1 mağlup oldu. İstanbul'a sakat Cafu ve cezalı Stam'dan yoksun gelen Milan, Türkiye'de hem iyi hem de kötü anılara sahip. Özellikle 1999-2000 sezonunda son dakikalarda yediği golle Galatasaray'a 3-2 mağlup olan ve o sezonki Avrupa serüveni sona eren İtalyan devi, en son Beşiktaş'la Devler Ligi'nde eşleşmiş ve bu seriden 4-1 ve 2-0'lık skorlarla galip ayrılmıştı. 


Fenerbahçe Volkan, Serkan, Önder, Deniz, Ümit, M.Yozgatlı, Selçuk, Appiah, Tuncay, Nobre, Anelka. 
Milan Dida, Simic, Nesta, Maldini, Serginho, Gattuso, Pirlo, Seedorf, Kaka, Gilardino, Shevchenko 
Stat Şükrü Saracoğlu. 
Saat 21.45. 
Hakem Terje Hauge Norveç . 
Yayın STAR TV. 

     
     E Grubu'nda puan durumu 

     

O G B M A Y P PSV Eindhoven 4 2 1 1 2 3 7 Schalke 4 1 2 1 7 6 5 Milan 4 1 2 1 5 4 5 Fenerbahçe 4 1 1 2 7 8 4      
     Bahislerde favori Milan 

     Kritik maç için bahis şirketlerinin favorisi İtalyan ekibi oldu. Birçok bahis şirketinde Fenerbahçe'nin galibiyetine 1'e 3.40 ile 4.30, Milan'ın galibiyetine ise 1'e 1.80 ve 1.85 ile değişen oranlar veriliyor. Karşılaşmada beraberlik oynayanlar ise, bu durumun gerçekleşmesi halinde 1'e 3.10 ve 3.30 arasında kazanacak. 
     
     Avrupa'da 117. sınav 

     Fenerbahçe, Şampiyonlar Ligi'nde Milan'la oynayacağı maçla Avrupa kupalarındaki 117. sınavına çıkacak. Sarı - lacivertli takım geride kalan 116 karşılaşmada 35 galibiyet, 16 beraberlik ve 65 yenilgi aldı. Bu maçlarda rakip fileleri 125 kez sallayan temsilcimiz, kalesinde 206 gol gördü. Fenerbahçe, İtalya'da oynanan maçta Milan'a 3-1 yenilmişti. 
     
     Schalke ile PSV Eindhoven kapışıyor 

     Şükrü Saracoğlu Stadı’ndaki Fenerbahçe - Milan maçının yanısıra, gruptaki sıralamayı çok yakından ilgilendiren bir mücadele daha var Schalke - PSV. İki takım, saat 21 45’te AUF Arena kozlarını paylaşacak. Grupta 7 puanla lider durumda bulunan PSV, bu zorlu deplasmandan 3 puanla döndüğü takdirde, son maçı beklemeden gruptan çıkmayı garantileyecek. Diğer sonuçlarda ise, takımların kaderi son haftada belli olacak. 
     
</TEXT>
</DOC>
