<DOC>
<DOCNO> 350449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur28.html </URL>
<DATE> 2005/06/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şehit eşi, üzüntüden erken doğum yaptı 
</HEADLINE>
<TEXT>

     Şırnak’ta geçen yıl Ekim ayında teröristlere yönelik düzenlenen operasyonda şehit düşen Kayserili Astsubay Suat Sarı’nın eşi Gülhan Sarı, eşinin hiç göremediği bebeğini üzüntüsü nedeniyle erken dünyaya getirdi. 
     Şehit Astsubayın eşi Gülhan Sarı, AA muhabirine, 3 aylık hamile olduğu sırada eşinin şehit düştüğü haberini aldığını ve üzüntüye boğulduğunu söyledi. 
     Yaşadığı üzüntünün etkisiyle kızını 8 aylıkken dünyaya getirdiğini ifade eden Gülhan Sarı, "Ateş düştüğü yeri yakıyor" dedi. Gülhan Sarı, eşinin ölümüne hala inanamadığını, sanki bir gün çıkıp tekrar evine dönecekmiş gibi hissettiğini dile getirdi. 
     Sarı, "Son dönemde yine terörist saldırılar arttı. Her gün yeni canlar yanıyor. Teröristlerin insan hakkı var da bizim hakkımız yok mu Bizim yaşadığımız acıları kimse bilemez" diye konuştu. 
     Eşiyle şehit düşmeden yaptığı son telefon görüşmesinde, doğacak çocuklarına ne isim vereceklerini belirlemeye çalıştıklarını anlatan Sarı, "Çocuğumuz kız olursa adını ’Masal’ koymayı kararlaştırmıştık. Eşimin isteğine uygun olarak kızıma Masal adını verdim. Erkek olsaydı eşimin adını verecektim" dedi. 
     Gülhan Sarı, eşinin hiç göremediği, şimdi 2 aylık olan kızını, babasına layık bir evlat olarak yetiştirmeye çalıştığını belirterek, şöyle devam etti 
     "Çocuğumu dünyaya getirdiğimde eşimin öldüğünü bir kez daha anladım. Her anımda aynı acıları yaşıyorum. Hiçbir şey dışarıdan göründüğü gibi değil... Yaşadığım acıları başkalarının anlaması mümkün değil. Babasız çocuk büyütmek çok zor... Kızımı babasına layık bir evlat olarak yetiştireceğim. Kızım büyüdükçe ona belli etmemek için acılarımı içime gömeceğim." Jandarma Astsubay Suat Sarı, geçen yıl Ekim ayında Şırnak’ta terör örgütü PKK Kongra-Gel’e yönelik operasyonda şehit düşmüştü. Gülhan Sarı, eşini kaybettiğinde 3 aylık hamile idi. 
     
</TEXT>
</DOC>
