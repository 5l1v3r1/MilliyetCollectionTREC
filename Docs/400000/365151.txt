<DOC>
<DOCNO> 365151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur22.html </URL>
<DATE> 2005/07/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Adli tatil yarın başlıyor... 
</HEADLINE>
<TEXT>

     Adli tatil, yarın mesai saati bitiminden itibaren başlayacak. 
     Adli tatili 45 günden 35 güne indiren ve 1 Haziran’da yürürlüğe giren Ceza Muhakemesi Kanunu uyarınca, bu yıl adli ve idari yargıda görev yapan hakim ve savcılar, daha kısa tatil yapacak. 
     Yasaya göre 1 Ağustos’ta başlayacak olan adli tatile, 30 ve 31 Temmuz’un hafta sonuna gelmesi nedeniyle, bu yıl 2 gün erken girilmiş olacak. Bu iki günlük süre içinde nöbetçi olan hakim ve savcılar ise 1 Ağustos’ta tatile başlayacak. 
     Adli tatil boyunca adliyelerde görev yapacak nöbetçi mahkemeler, tutuklusu olan ve acil nitelik taşıyan davaları görüşecek, diğer davalara ise yeni adli yıla kadar ara verilecek. 
     Danıştay, Yargıtay, Askeri Yargıtay ve Askeri Yüksek İdare Mahkemesi’nde de nöbetçi heyetler görev yapacak. Bu mahkemelerde acil konular görüşülürken, Danıştay’da görev yapacak nöbetçi heyet, esastan karar veremeyecek ve yalnızca "yürütmenin durdurulmasına" ilişkin istemleri karara bağlayacak. 
     Yargıtay’daki nöbetçi ceza dairesi ise tutuklu sanıklara ilişkin dosyaları ele alacak. 
     Anayasa Mahkemesi ve kaldırılan DGM’lerin yerine kurulan terör ve organize suçlara bakmakla görevli ağır ceza mahkemeleri, adli tatil kapsamında bulunmuyor. 
     Yeni adli yıl, 5 Eylül Pazartesi günü törenle başlayacak. 
     
</TEXT>
</DOC>
