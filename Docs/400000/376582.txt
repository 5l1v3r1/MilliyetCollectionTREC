<DOC>
<DOCNO> 376582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/guncel/gun01.html </URL>
<DATE> 2005/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sahip çıktı 
</HEADLINE>
<TEXT>


6-7 Eylül Olayları'nın anlatıldığı ve bir grup ülkücü tarafından tahrip edilen fotoğraf sergisine dün Başbakan Yardımcılığı'ndan 'devam' desteği geldi 

GÜRKAN AKGÜNEŞ İstanbul 

İstanbul Beyoğlu'nda, 50 yıl önce 6-7 Eylül'de gerçekleştirilen gayrimüslümlere yönelik tahribi anlatan 250 fotoğraftan oluşan sergi önceki akşam bir grup ülkücü tarafından basıldı ve fotoğraflar tahrip edildi. 
Karşı Sanat Galerisi'ndeki sergi dün geniş güvenlik önlemleri altında ziyaretçilerini ağırlamayı sürdürdü. İstiklal Caddesi üzerinde sürekli olarak bir polis ekibi bekletildi, sivil polisler de gün boyu sergiyi gezerek yeni olaylara karşı hazır bekledi. 
Tarih Vakfı Başkanı Orhan Silier, Tarih Vakfı, Helsinki Yurttaşlar Derneği ve Karşı Sanat Galerisi'nin içinde bulunduğu Sergi Yürütme Kurulu adına hükümet yetkililerine gönderdiği yazıyla daha ciddi güvenlik önlemi alınmasını istedi. Tarih Vakfı Yönetim Kurulu Üyesi Suay Aksoy da, "Ardından daha farklı şekilde güvenlik önlemi alındı. Bu, hemen netice alındığını gösteriyor" dedi. 
Vakfın Yönetim Kurulu üyesi Ersin Salman da Başbakanlık dahil olmak üzere çeşitli kurumlara başvuruda bulunduklarını, görüşmelerin ardından güvenlik önlemlerinin artırıldığını açıkladı. 
Karşı Sanat'ın sahibi Feyyaz Yaman da, "Başbakan Yardımcılığı'ndan olayın huzur ve güvenliğinin sağlanacağına ilişkin güvence geldiğini biliyorum" dedi. 

Zanlılar serbest 
Bu arada sergide çıkan olaya ilişkin gözaltına alınan 3 kişi sevk edildikleri Beyoğlu Adliyesi'nde savcılık işlemlerinin ardından serbest bırakıldı. Bu kişiler hakkında "mala zarar verme" gerekçesiyle işlem yapıldığı öğrenildi. 


</TEXT>
</DOC>
