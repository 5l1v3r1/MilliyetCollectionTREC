<DOC>
<DOCNO> 379823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/magazin/amag.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avşar'a ayrıcalık suçlaması 
</HEADLINE>
<TEXT>


Ankara Barosu Başkanı, "Aynı durumdaki vatandaşlar 3-4 ayda boşanır. Avşar-Çilingiroğlu çiftinin bir günde boşanması adil değil" diye konuştu 

ANKARA Milliyet 

Ankara Barosu Başkanı Vedat Ahsen Coşar, Hülya Avşar ve Kaya Çilingiroğlu'nun, tek celsede ve adliyeye gitmeden boşanmalarının olağan olmadığını söyledi. 

'Olağan değil' 
Baronun Gölbaşı'ndaki sosyal tesislerinde adliye muhabirleriyle görüşen Coşar, Avşar ve Çilingiroğlu çiftinin boşanması konusunda, "Olağan değil. Özel muamele yapılmış. Aynı konumda olan 2 vatandaş anlaşıp mahkemeye başvursalar bu sürede boşanmaları mümkün değil. 3-4 ayda ancak boşanırlar" dedi. 

Avukatlığın özüne aykırı 
Coşar, Gamze Özçelik ile eski sevgilisi Gökhan Demirkol'un avukatlarının, olayı 'avukatlar savaşına' dönüştürmelerini nasıl değerlendirdiğinin sorulması üzerine de, "Doğru değil. Profesyonel avukatlar, müvekkili veya müvekkilesiyle bütünleşmez, onun özel hayatına girmez. Yaşanan olaylar, avukatlık mesleğinin özüne ve meslek etiğine aykırı" diye konuştu. 




</TEXT>
</DOC>
