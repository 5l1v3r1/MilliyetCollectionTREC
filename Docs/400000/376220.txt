<DOC>
<DOCNO> 376220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas14.html </URL>
<DATE> 2005/09/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
En romantik öpüşme mekanları .. 
</HEADLINE>
<TEXT>

     Rusya'nın başkenti Moskova'da ''sevgililer için romantik öpüşme mekanı tasarımı'' yarışması düzenlendi. 
     Moskova'nın merkezindeki bir parkta yapılan yarışmaya, Rusya'nın önemli tasarımcıları katıldı. 
     Yarışmayı düzenleyenler, Moskova'da sevgililerin baş başa kalıp öpüşebileceği çok az yer bulunduğunu kaydederek, ünlü tasarımcıların katıldığı bu yarışmada yaratılan mekanların, sevgililerin yürümek için tercih ettiği parka ayrı bir hava kattığını söyledi. 
     Parka gelen sevgililer, bundan böyle iki kişinin sığacağı bir ağacın içinde, kuş yuvası şeklindeki yatakta ve kırsal kesimde yaygın olan samanlıkta öpüşme şansına artık sahip olabilecek. 
     İlginç öpüşme mekanları arasında en çok ilgiyi çeken yer ise ''Öpüşme Ambalajı'' adı verilen koltuk oldu. 
     Tasarımcılar, sevgililerin birbirlerine romantik öpücükler konduracağı bu parkta, sevgilileri olmayan yalnız gelecek kişileri de unutmadı. Tasarımcılar tek gelecek kişiler için de parka ''kendini sevenler için öpüşme yeri'' adını verdikleri bölgeye de ayna koydu. Böylece tek gelenler de aynaya bakıp kendilerine öpücük gönderebilecek. 
     
</TEXT>
</DOC>
