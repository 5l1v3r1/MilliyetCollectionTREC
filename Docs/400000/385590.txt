<DOC>
<DOCNO> 385590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur31.html </URL>
<DATE> 2005/10/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alman turistin kalbi ikinci gole dayanamadı 
</HEADLINE>
<TEXT>

     Metehan ÖZTANIR DHA 

      ANTALYA'nın Alanya İlçesi'nde tatil yapan 59 yaşındaki Alman turist Manfred Friedel Brockelt'in kalbi, Türkiye- Almanya maçı sırasında, Türkiye'nin ikinci golünün ardından durdu. Sağlık görevlilerinin tüm müdahalesine karşın kurtarılamayan Brockelt'in cenazesi, eşi tarafından memleketine götürüldü. 
     Alanya'nın Mahmutlar Beldesi'nde eşiyle birlikte tatil yapan Alman turist Manfred Friedel Brockelt, geçen Cumartesi akşamı, Türkiye- Almanya maçını izlemek üzere konakladıkları Galaxy Otel'deki odasına çıktı. Eşiyle birlikte maçı heyecanla izleyen Brockelt, Türk Milli Takımı'nın 17 yaşındaki oyuncusu Nuri Şahin'in attığı ikinci golden sonra fenalaştı. Kalbi duran Brockelt için hemen ambulans çağrıldı. Sağlık görevlilerinin otel odasında yaptığı tüm müdahalelere karşın Brockelt kurtarılamadı. 
     Alanya Devlet Hastanesi'nde otopsi yapılan Brockelt'in cenazesi eşi tarafından bu sabah Almanya'ya götürüldü. 

     
</TEXT>
</DOC>
