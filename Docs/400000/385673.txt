<DOC>
<DOCNO> 385673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo06.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2005 doping yılı 
</HEADLINE>
<TEXT>


Türk sporunun kanayan yarası haline gelen doping bu yıl zirve yaptı. 20 sporcunun cezası kesinleşti, 31'nin ise dosyaları karar bekliyor 

NECMİ KEPÇETUTAN 


1980'li yıllarda yaşanan birkaç olayın ardından doping gerçeğiyle yüzleşen Türkiye, 2005'te ürkütücü bir tabloyla karşılaştı. Bu yıl, doping olayları inanılmaz bir artış yaşadı. Son olarak 12 yaşındaki milli tekvandocu A.S.'nin durumu gündeme damgasını vurdu. 
1990'da halterciler Sunay Bulut, Ali Eroğlu, Hafız Süleymanoğlu, güreşçi Mehmet Akif Prim dopingli yakalandı. 1998'de kurul 7 sporcuyu ceza verdi. Halterci Sunay Bulut ömür boyu men cezası aldı. Bu rakam 1999'da 9'a, 2000'de 17'ye çıktı. Halterciler Nurcan Taylan ve Yeşim Çelikkaya ömür boyu men cezası alırken, 2001'de cezalandırılan 29 sporcudan Rıfkı Karataş, Serdar Aktolga, Murat Gönül, Ali Altındal'a yasak geldi. 2002'de 11, 2003'te aralarında bir briççinin de bulunduğu 18 sporcu dopingli yakalandı. Vücutçu Cem Öztürk ve Serdar Aktolga spordan uzaklaştı. 2004'te 26 doping vakasından 18'ine imza atan vücutçulardan Vehbi Oğuz Koçoğlu'nun da spor yaşamı bitirildi. 
2005'te doping olayları adeta patladı. Şu ana kadar 20 sporcunun cezası kesinleşti, 31'nin ise dosyası kararı bekliyor. Dünya Şampiyonu güreşçi Harun Doğan ömür boyu spordan men edildi. Süreyya Ayhan kural ihlali yüzünden 2 yıl pistlerden uzaklaştırıldı. "Cep Herkülü" Halil Mutlu dopingli yakalandı. Halterin uluslararası faaliyetleri askıya alındı, vücut geliştirmenin ise 2 yıl durduruldu. 


</TEXT>
</DOC>
