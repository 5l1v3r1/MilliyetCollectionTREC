<DOC>
<DOCNO> 363149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur12.html </URL>
<DATE> 2005/07/21/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Buca cezaevi taşınıyor... 
</HEADLINE>
<TEXT>

     Buca Belediye Başkanı Cemil Şeboy, Buca Kapalı Cezaevi'nin ilçeden taşınmasının trafiği rahatlatacağını ve ihtiyaç olan alışveriş merkezine kavuşmasını sağlayacağını söyledi. 
     Cemil Şeboy, Şirinyer Semti'nde 80 bin metrekare arazi üzerinde kurulu bulunan Buca Kapalı Cezaevi'nin şehir merkezinde kalması nedeniyle taşınmasının uzun yıllardır gündemde olduğunu belirtti. 
     Şeboy, cezaevinin taşınması ile ilgili çalışmaların son aşamaya geldiğini kaydederek, ''Maliye Bakanlığı arazisi üzerinde Adalet Bakanlığı'na tahsis edilen Buca Kapalı Cezaevi yapıldığı yıllarda yerleşim merkezine uzaktı. Ancak zaman içinde etrafı yerleşim alanı doldu'' dedi. 
     Cezaevi'nin taşınması projesi üzerinde Adalet Bakanlığı'nın önemle durduğunu vurgulayan Şeboy, cezaevinin taşınmasını trafiğin rahatlaması için istediklerini anlattı, ''İlçe merkezinin tek çıkış yolu Menderes Caddesi'ne alternatif olarak planladığımız yolun Cezaevi içinden geçmesi nedeniyle projemiz tıkandı. Cezaevi taşınırsa Buca trafiği rahatlayacaktır. Halen büyük sorun yaşıyoruz'' diye konuştu. 
     Cezaevinin şehir merkezinde olmasının yarattığı olumsuz psikolojinin de taşınmasını istemede etkili olduğunu belirten Şeboy, ancak amaçlarının ''cezaevinden kurtulmak'' olmadığını ve şehrin merkezinde kalması dışında şikayetleri olmadığını bildirdi. 
     
     'CEZAEVİNDEN KORKMASINLAR'... 
     Cezaevinin taşınması ile ilgili şehrin değişik yerlerine yönelik çalışmalar bulunduğunu belirten Başkan Şeboy, şöyle konuştu 
     ''Adalet Bakanlığı'nca cezaevinin yeni yeri ile ilgili bazı yerleşim yerlerine yönelik projeler hazırlandı. Yeni Şakran'da yer tespiti yapıldı. Ancak belde halkı karşı çıktı. Bazı ilçe ve beldeler de talip oldu. Halk konuyu iyice öğrense bence karşı çıkmazdı. Çünkü cezaevi belde merkezinin 4 kilometre uzağına planlanıyor. 2 bin tutuklu, 300 kişilik lojman, iş atölyeleri ile cezaevi beldeye 4 bin nüfus getirecek ve İller Bankası'ndan alacağı payı artırarak beldenin hizmet ve yatırımlarının artmasını sağlayacaktır. Cezaevi ayrıca o bölgede ulaşım imkanlarını artırırken, ticari hayata da çok önemli gelişmeler sağlar. Cezaevinden korkmasınlar tam tersine talip olsunlar.'' 
     
     ALIŞVERİŞ MERKEZİ 
     Buca Belediye Başkanı Cemil Şeboy, ilçede alışveriş merkezi ihtiyacı bulunduğunu belirterek, cezaevinin taşınması halinde boşalan arazinin bu ihtiyaca yönelik olarak kullanılmasını istediklerini bildirdi. 
     Şeboy, ilçenin ihtiyacı olan alışveriş merkezinin 12 bin 500 metrekare kapalı alan üzerinde 3 katlı olarak imar izni bulunduğunu belirterek, projeye İzmir'deki hipermarketlerin ilgi gösterdiğini söyledi. 
     Şeboy, Buca Kapalı Cezaevi'nin aynı zamanda ilçe merkezinde önemli bir yeşil alan olduğunu da kaydederek, bu dokusunun bozulmasını da istemediklerini içinden geçen yol, sokaklar ve alışveriş merkezinin kapalı alanı dışındaki yeşil alanın daha da artırılarak korunacağını bildirdi. 
     
     'ÇEVRE UYGUN DEĞİL'... 
     Yeni Şakran Belediye Başkanı Zeki Şen, beldeye cezaevinin taşınmasını istemediklerini bildirdi. 
     Şen, ''Cezaevi olayına çevresel etik olarak karşıyım. Koca metropol sınırları içinde başka yer bulamamışlar mı '' dedi. 
     Yeni Şakran'ın İzmir'e 100 kilometre uzaklıkta olduğunu anlatan Şen, cezaevinin taşınması halinde mesafenin uzaklığının sorun olacağını söyledi. 
     Zeki Şen, cezaevine Bergama-Zeytindağ, Kınık, Menmen-Asarlık ve Foça-Gerenköy'ün talip olduğunu belirtti. 
     
</TEXT>
</DOC>
