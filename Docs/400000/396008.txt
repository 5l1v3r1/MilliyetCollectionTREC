<DOC>
<DOCNO> 396008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun08.html </URL>
<DATE> 2005/11/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çeçenistan Başbakanı, trafik kazasında ağır yaralandı 
</HEADLINE>
<TEXT>

     Çeçenistan Başbakanı Sergey Abramov'un içinde bulunduğu aracın dün gece kaza yaptığı ve Abramov'un yoğun bakıma kaldırıldığı bildirildi. 
     Rus NTV televizyonu, Abramov'un aracının dün gece Moskova'dan havaalanına giderken bir kamyona çarptığını ve Çeçenistan Başbakanı'nın ağır yaralı olarak hastaneye kaldırıldığını duyurdu. 
     Çeçenistan Başbakan yardımcılarından İgor Tarasov, Rus haber ajansı RİA Novosti'ye yaptığı açıklamada, ''Kaza dün gece meydana geldi. Abramov, Çeçenistan'a gelmek için havaalanına gidiyordu'' diye konuştu. Polis yetkilileri, Abramov'un aracının çarptığı kamyonun sürücüsünün hatalı olduğunu belirtirken, hastaneye kaldırılan Abramov'un karaciğer ve böbreklerinin zarar gördüğü ve ameliyat edildiği kaydedildi. 
     Hastane yetkilileri, 33 yaşındaki Abramov'un sağlık durumunun düzelmeye başladığını belirtti. 
     
</TEXT>
</DOC>
