<DOC>
<DOCNO> 353436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sondun03.html </URL>
<DATE> 2005/06/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Rice Hamas terör örgütüdür, bizim muhabatamız olamaz 
</HEADLINE>
<TEXT>

     ABD Dışişleri Bakanı Condoleezza Rice, Hamas’ın, Filistin seçimlerini kazanması durumunda, ABD’nin tavrının belli olduğunu belirterek, "Hamas bir terör örgütüdür. Seçimleri kazansa bile ABD’nin muhatabı olamaz" dedi. 
     İsrail’in Ağustos ayı ortasında uygulamaya koyacağı "Gazze’den geri çekilme" uygulaması ile ilgili olarak, taraflarla görüşmek ve geri çekilmenin iki tarafın işbirliği içinde yapılması amacıyla bu sabah İsrail’e gelen ABD Dışişleri Bakanı, bölgedeki ilk görüşmelerine Ramallah’tan başladı. 
     Saat 16.00 sıralarında Mukata Karargahı’na gelen Rice, Filistin Ulusal Yönetimi Başbakanı Ahmed Kurey ile görüştü. Görüşmeye, Filistin Yönetimi Dışişleri Bakanı Nasır el-Kidva ile Kamu İşleri Bakanı Muhammed Dahlan da katıldı. 
     Rice, Filistin Ulusal Yönetimi Başkanı Mahmud Abbas ile yaklaşık bir saat süren görüşmesinin ardından, Abbas ile ortak basın toplantısı düzenledi. 
     Rice, basın toplantısında, "Hamas’ın seçimleri kazanması ve Parlamento’da çoğunluğu elde etmesi durumunda, ABD’nin tavrının sorulması üzerine, "Hamas kazansa bile ABD’nin tavrı nettir. Hamas bir terör örgütüdür. Seçim Filistin’in iç meselesidir. Seçimi kazanabilir. Ama bizim muhatabımız olamaz" dedi. 
     Filistin Ulusal Yönetimi Başkanı Mahmud Abbas ise, "Hamas’ın silahsızlandırılması ile ilgili bir soruya, "Hedefimiz tek ülke, tek kanun, tek devlet olmaktır. Bunun için çaba gösteriyoruz. Önemli olan İsrail’in kışkırtıcı davranışlarda bulunmamasıdır" diye cevap verdi. 
     ABD Dışişleri Bakanı, Filistin’deki görüşmelerinin oldukça verimli geçtiğini, Gazze’den çekilmenin çok kısa zamanda yapılacağını hatırlattı. Rice, Gazze’den geri çekilmenin, iki tarafa da yol haritası, barış planının canlandırılması için yardımcı olacağını belirtti. Rice, "Geri çekilmeyi, barış planına ivme kazandıracak bir fırsat olarak algılamalıyız" dedi. 
     Abbas’ı öven Rice, Filistin’de hukuksal ve ekonomik yapının yeniden yapılandırıldığını hatırlattı ve bunların devamının sağlanabilmesi için, güvenlik güçlerinin artırılması gerektiğini vurguladı. 
     Şaron ile de görüşeceğini kaydeden Rice, ardından bazı önemli Arap ülkelerini ziyaret edeceğini kaydetti ve "İki ülkenin, yan yana barış içinde yaşamaları için uluslararası destek sağlanacaktır" dedi. 
     
     ABBAS 

     Abbas ise çabalarından dolayı Rice’a teşekkür ederek başladığı konuşmasında, Filistin’in ekonomik durumunun giderek düzeldiğini ama desteğe ihtiyaçlarının devam ettiğini kaydetti. 
     Abbas, terör olaylarının çok azaldığını, bunun da "doğru yolda olduklarını" gösterdiğini ifade etti. 
     İsrail’i yeni yerleşimler ve Kudüs’ün yapısını bozmakla eleştiren Abbas, yeni Yahudi yerleşkeleri yapılmasının durdurulmasını istedi, "Kudüs’ün yapısı ile oynanmaması gerektiğini" ifade etti. 
     Rice, bu gece Kudüs’te, İsrail Savunma Bakanı Şaul Mofaz ile görüşecek. ABD Dışişleri Bakanı, yarın sabah ise İsrail Başbakan Yardımcısı Şimon Peres ile görüşmesinin ardından Başbakan Ariel Şaron ile bir araya gelecek. 
     Rice, Kudüs’teki temaslarının ardından bir basın toplantısı düzenledikten sonra, İsrail’den ayrılacak. 
     
     FİLİSTİN’E 3 MİLYAR DOLARLIK YARDIM PAKETİ 

     Öte yandan, İsrail basınında, ABD yönetimince, Filistin’e, Gazze’nin boşaltılmasının ardından, bazı projelerin finansmanında kullanılmak üzere, halihazırda 1 milyar dolar civarında bulunan uluslararası yardım paketini 3 milyar dolara yükseltilmesine yönelik çalışmalar yapıldığı belirtildi. 
     New York Times gazetesinden aktarılan bilgilere göre, eski Dünya Bankası Başkanı James Wolfensohn ve Ortadoğu Barışı’na yönelik dörtler grubu, Avrupa ve Arap ülkelerinden yeni yardımlar sağlanmasına çalışıyor. 
     Söz konusu yardım paketinin, Gazze’de liman inşaatı yanı sıra sınır geçişlerinin düzenlenmesi ve altyapı yatırımlarında kullanılması öngörülüyor. 
     
</TEXT>
</DOC>
