<DOC>
<DOCNO> 370239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko08.html </URL>
<DATE> 2005/08/16/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
KESK Genel Başkanı Hükümet temsilcisi masayı terk edemez 
</HEADLINE>
<TEXT>

     KESK Genel Başkanı İsmail Hakkı Tombul, "Umuyoruz ve diliyoruz, bakan masaya oturur, kamu çalışanlarının makul taleplerini görüşmeye başlarız" dedi. 
     Tombul, KESK’in Yüksel Caddesi’nde açtığı "Toplu Sözleşme Standı’nda" yaptığı açıklamada, dün başlayan toplu görüşmelere Devlet Bakanı ve Başbakan Yardımcısı Mehmet Ali Şahin tarafından ara verildiğini anımsattı. 
     Kamu çalışanlarının içinde bulunduğu sorunları çözme sorumluluğunun hükümete ait olduğunu dile getiren Tombul, "Hükümet temsilcisi hangi gerekçeyle olursa olsun masayı terk edemez. Umuyoruz ve diliyoruz Bakan masaya oturur, kamu çalışanlarının makul taleplerini görüşmeye başlarız" diye konuştu. 
     Tombul, kamu çalışanlarının temsilcilerinin öncelikle taleplerinin arkasında durması gerektiğini belirterek, şekli tartışmalarda bulunmanın masanın sorumluluğuyla bağdaşmadığını dile getirdi. Tombul, masada psikolojik üstünlük elde edilmek isteniyorsa, bunun demokratik sendikal hak ve özgürlükleri içeren bir yasa için mücadele etmekten geçtiğini ifade etti. 
     Dünkü görüşmelerin ardından Kamu Personel Reformu hazırlıklarıyla ilgili yasa tasarısının bugün konfederasyonlara ulaştırılacağı bilgisinin verildiğini anımsatan Tombul, "Böyle bir yasayı KESK’e kimse kabul ettiremez. Bu yasa masaya geldiğinde her türlü meşru, demokratik hakkımızı kullanmaktan geri durmayacağız" dedi. 
     Tombul ve beraberindeki KESK heyeti, açıklamanın ardından yürüyerek görüşmelerin yapılacağı Başbakanlık Merkez Bina’ya geldi. 
     
</TEXT>
</DOC>
