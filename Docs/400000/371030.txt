<DOC>
<DOCNO> 371030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/dunya/adun.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'u korkutan kadın 
</HEADLINE>
<TEXT>


"Irak'tan çıkalım" talebini bizzat iletmek amacıyla Bush'un çiftliğinin yakınında kamp kuran "şehit" annesi, giderek savaş karşıtı Amerikalıların ortak sesine dönüşüyor 

Yasemin Çongar 


ABD Başkanı George W. Bush'un Teksas'taki çiftliğinin yakınında kamp kurarak, "Bush'la görüşünceye dek buradan ayrılmam" diyen Cindy Sheehan adlı "şehit" annesi, giderek Irak Savaşı'na muhalif Amerikalıları birleştiren, Bush yanlılarını da öfkelendiren bir toplumsal simgeye dönüşüyor. 
ABD Kara Kuvvetleri'nde uzman çavuş olan oğlunu geçen yıl Irak'ta kaybettikten sonra, başka asker aileleriyle birlikte Bush ile görüşen, ardından da "Savaşa Karşı Altın Yıldızlı Aileler" adlı örgütün kuruluşuna öncülük eden Sheehan, ABD'nin Irak'tan derhal çekilmesinden yana. 
Bu talebi iletmek için Bush'la yeniden buluşmak isteyen Sheehan, başvurusuna olumlu yanıt alamadı. 
Ancak son gelişmeler, Bush'un Sheehan'la yeniden görüşmemesinin "siyasi hesap hatası" olduğunun Beyaz Saray çevrelerinde bile kabul edilmesine yol açıyor. 

Ülke çapında destek 
Bush'un ağustos başında 5 haftalık tatil için Teksas'ın Crawford kasabasındaki çiftliğine çekilmesinden hemen sonra, burada protesto eylemi başlatan Sheehan ve 100 kadar destekçisi, ülke çapındaki savaş karşıtlarından büyük dayanışma görüyor. 
Önceki gece, Washington, New York, Boston ve Oakland gibi kentler dahil toplam 1500 ayrı yerde toplanan kalabalık gruplar, Sheehan'a destek amacıyla, savaşta ölen Amerikan askerleri anısına mum yaktılar ve Bush karşıtı sloganlar attılar. 
Sheehan ve destekçilerinin kamuoyunu etkilemesi, Irak'ta güvenliğin sağlanamadığını ve Anayasa tartışmalarında köklü bir ulusal mutabakata ulaşılamadığını yansıtan haberlerle birleşince, Cumhuriyetçi Parti'yi de zorlamaya başladı. 
Bush'un Irak politikasını destekleyenlerin oranıysa yüzde 43'e düştü. 
Temsilciler Meclisi'nin tamamının, Senato'nun ise üçte birinin yenileneceği 2006 ara seçimlerinde yarışacak Cumhuriyetçiler de, Sheehan sayesinde ivme kazanan savaş karşıtı hareketin, kendilerine zarar vereceğinden çekindiklerini itiraf ediyorlar. 

'Sivri dilli Atilla' 

Destekçileri, hem "bal gibi tatlı" hem de "son derece kudretli" saydıkları Cindy Sheehan'a 5. yüzyılda Avrupa'yı işgal eden Hun Kralı Atilla'nın İngilizcedeki adı "Attila the Hun"a atıfla "Attila the Honey" lakabını taktılar. 
48 yaşındaki bu annenin evlat acısını savaş karşıtlığına dönüştüren militan tavrı, keskin diline de yansıyor. "Biz terörle savaşıyoruz. Dünyanın en büyük teröristi Bush'tur" diyen Sheehan, muhafazak r Amerikalıların tepkisini topluyor. 
Bush yönetimini "iki yüzlü" ve "yalancı" olmakla suçlayan Sheehan, ABD Başkanı'nın 22 yaşındaki ikiz kızlarını da eleştirilerinin parçası yaptı "Bütün dünya tahrip oldu. İnsanlığımız tahrip oldu. Eğer Bush Irak'ın ABD tarafından dayatılmış bir demokrasi ve özgürlüğe sahip olması gerektiğine inanıyorsa "party animal" partiden partiye koşan iki küçük kızını askere keydettirsin. Bu savaşa onlar gitmeli." 


</TEXT>
</DOC>
