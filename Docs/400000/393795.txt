<DOC>
<DOCNO> 393795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy15.html </URL>
<DATE> 2005/11/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bartholomeos'tan Rum papazlara arabuluculuk... 
</HEADLINE>
<TEXT>

     Fener Rum Patriği Bartholomeos, Kıbrıs Rum Ortodoks Kilisesi’ndeki başpiskoposluk sorununu çözmek amacıyla İstanbul’a çağırdığı metropolitleri kabul etti. 
     Omorfo Güzelyurt Metropoliti Neofitos, Cikko Metropoliti Nikiforos, Trimitunda Metropoliti Vasilio ve Kitiu Metropoliti Hrisostomos, saat 11.00 sıralarında Fener Rum Patrikhanesi’ne geldi. 
     Patrikhane bahçesindeki Aya Yorgi Katedrali’ne geçerek dua eden metropolitler, daha sonra Bartholomeos ile görüşmek üzere patriklik binasına girdiler. 
     AA muhabirinin edindiği bilgiye göre, Kıbrıs Rum Ortodoks Kilisesi’ndeki 9 metropoliti temsilen Fener Rum Patrikhanesi’ne geldikleri bildirdilen 4 metropolit, kilisenin aldığı uzlaşma kararını Bartholomeos’a açıklayacak. 
     Söz konusu kararın ise "uzun süredir hasta olan Başpiskopos Hrisostomos’un Paskalya’dan sonra onurlu bir şekilde görevinden azledilerek, başpiskoposluk seçimi yapılması olduğu" kaydedildi. 
     Bu arada Bartholomeos ile görüşmeye gelenlerden Cikko Metropoliti Nikiforos’un, yeni başpiskopos olarak seçilmesinin beklendiği bildirildi. 
     Öte yandan Patrik Bartholomeos, metropolitlere daveti, Başpiskopos Hrisostomos’un hastalığı nedeniyle Rum kilisesinde uzun zamandır devam eden ve Rum metropolitler arasında görüş ayrılığına neden olan başpiskopos seçimlerine ilişkin yapmıştı. 
     
</TEXT>
</DOC>
