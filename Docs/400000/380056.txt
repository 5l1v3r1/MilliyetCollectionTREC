<DOC>
<DOCNO> 380056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur31.html </URL>
<DATE> 2005/09/20/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Prof. Dr. Kural'dan hırsızlara ''2 kitabımı kopyalayıp bana atın'' 
</HEADLINE>
<TEXT>

     Guinness Türkiye Fahri Temsilcisi, Gana ve Benin Fahri Konsolosu, İstanbul Teknik Üniversitesi öğretim üyesi Prof. Dr. Orhan Kural, "Hırsızlardan rica ediyorum, son yazdığım 2 kitabımın yer aldığı bilgisayarımdaki bilgileri CD’ye kopyalayıp, benim adıma bir yere atarlarsa, hiç olmazsa onları kurtarmış olurum" dedi. 
     Prof. Dr. Kural, AA muhabirine yaptığı açıklamada, konferanslar vermek üzere gittiği Hindistan’dan dün döndüğünü ve yardımcısından eve hırsız girdiği haberini aldığını hatırlatarak şöyle konuştu 
     "Geziye çıkmadan önce tüm evrakımı, cep telefonumu, dizüstü bilgisayarımı, cüzdanımı kasaya koymuştum. Kasada ayrıca fahri konsolosluğunu yaptığım Gana ve Benin’in konsolosluk paraları ve kişisel param bulunuyordu. Paranın yaklaşık 30-40 bin dolar arasında olduğunu tahmin ediyorum." Kural, dolap içindeki kasanın yerinden sökülerek alındığını ifade ederek, "Para, cep telefonu ve konsolosluk kimliklerimin de aralarında bulunduğu evrakımın yanında bilgisayarımdaki kitap çalışmalarım da gitti" dedi. 
     "Köşe Bucak Dünya" ve "Çevre Şiirleri Antolojisi" adlı 2 yeni kitap üzerinde çalıştığını ve bilgisayarında bu kitapların son halinin bulunduğunu anlatan Prof. Dr. Kural, "Hırsızlardan rica ediyorum, son yazdığım 2 kitabımın yer aldığı bilgisayarımdaki bilgileri CD’ye kopyalayıp, benim adıma bir yere atarlarsa, hiç olmazsa onları kurtarmış olurum" diye konuştu. 
     
</TEXT>
</DOC>
