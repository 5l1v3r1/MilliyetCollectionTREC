<DOC>
<DOCNO> 394725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun32.html </URL>
<DATE> 2005/11/14/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Serdar Denktaş Çözüme kadar Türkiye asker çekmesin 
</HEADLINE>
<TEXT>

     KKTC Başbakan Vekili ve Dışişleri Bakanı Serdar Denktaş, anavatan Türkiye'den istediklerinin, çözüm oluncaya kadar bir manga askerini dahi adadan çekmemesi olduğunu söyledi. 
     Denktaş, KKTC'nin kuruluş yıldönümü kutlamalarında Türk Silahlı Kuvvetleri'ni TSK temsil edecek Kara Kuvvetleri Komutanlığı Kurmay Başkanı Orgeneral Ergin Saygun'u kabul etti. 
     Başbakan Vekili Denktaş, kabul sırasında yaptığı konuşmada, Kıbrıs Türk halkının en büyük güvencesinin, Ada'daki Türk askeri varlığının devamı olduğunu belirterek, ''Türk askeri varlığının, Rum Yönetimi lideri Tasos Papadopulos'u masaya getirmek için son motivasyon kaynağı olduğunu'' kaydetti. 
     ''Türk askerini tehdit olarak gördüğünü söyleyen Papadopulos, gerçekten öyle düşünüyorsa, yapması gereken şey, masaya oturup Kıbrıslı Türklerle eşitliğe dayalı bir çözüm için uğraş vermesidir'' diyen Serdar Denktaş, Kıbrıs Türklerinin Anavatan Türkiye'den, kapsamlı çözüme ulaşıncaya kadar bir manga askerini dahi adadan çekmemesini istediğini söyledi. Serdar Denktaş, ''Türk askerinin adadaki varlığının, kapılar açıldı açılalı hiçbir büyük olayın olmamasının da tek nedeni olduğunu'' vurguladı. 
     Orgeneral Ergin Saygun'u, KKTC'nin 22. kuruluş yıldönümünde aralarında görmekten duydukları mutluluğu dile getiren Serdar Denktaş, Kıbrıs Türkleri adına Saygun'a, TSK'ya duyulan güveni aktardı ve ziyaretinden dolayı teşekkür etti. 
     
     'NÜFUSUNA GÖRE, DÜNYADA EN FAZLA SİLAHLANAN YÖNETİM' 
     Kara Kuvvetleri Komutanlığı Kurmay Başkanı Orgeneral Ergin Saygun da, Türkiye'nin yetkili ve ilgili makamlarının, Ada'daki Türk askeri mevcutiyetiyle ilgili olarak görüşlerini ortaya koyduklarını, bunda değişiklik olmadığını söyledi. 
     ''Türk askeri çekilsin'' derken, karşı tarafın elindeki silahlı gücün ne olacağını da düşünmek gerektiğine dikkati çeken Saygun, ''Nüfusuna göre, dünyada en fazla silahlanan yönetimin karşısında, Türk askerini çekip de yine onların insafına, merhametine terk etmek gibi bir davranışı, herhalde kimsenin beklememesi gerekir'' dedi. 
     Orgeneral Saygun, askerin çekilmesi, Kıbrıs Türküne ancak sağlam garantiler ve yaşam güvencesi sağlandığı takdirde olabileceğini vurguladı. 
     Saygun, KKTC'nin kuruluş yıldönümü için Ada'da bulunmaktan ve Kıbrıs Türk halkının coşkusunu paylaşmaktan duyduğu mutluluğu dile getirerek, TSK'nın Kıbrıs Türküyle bütünleştiğini, müştereken sevinip üzüldüğünü belirtti ve TSK'nın Kıbrıs Türk halkına destek olmaya devam edeceğinden kimsenin endişe duymamasını istedi. 
     
</TEXT>
</DOC>
