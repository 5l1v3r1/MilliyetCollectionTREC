<DOC>
<DOCNO> 382872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy06.html </URL>
<DATE> 2005/09/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yıldırım Telsim'de iyi fiyat için ihtilaflı konular netlik kazanmalı 
</HEADLINE>
<TEXT>

     Ulaştırma Bakanı Binali Yıldırım, ön yeterlilik başvuruları bugün sona erecek olan Telsim’in satışında, şirketin taahhütlerini nasıl yerine getireceği konusunda belirsizlikler bulunması halinde bunun satışa da yansıyacağını, iyi bir fiyat alınması için ihtilaflı konulara netlik kazandırılması gerektiğini bildirdi. 
     Türk Telekom’un özelleştirilmesinde elde edilen sonucun bu netliğin sağlanmasından kaynaklandığını vurgulayan Yıldırım, "Belirsizlikler ortadan kalkınca sonuç da iyi oluyor. Umarım Telsim’de de bu gerçekleşmiş olur" dedi. 
     Binali Yıldırım, AA muhabirinin konuya ilişkin sorusunu yanıtlarken, Uzan Grubu şirketlerinin satışını "mümkün mertebe" izlemeye çalıştığını belirtti. 
     Telsim’in 3. kişi alacakları konusuna işaret eden Yıldırım, dış tedarikçiler Motorola ve Nokia’nın alacak iddialarıyla ilgili netlik sağlanması halinde "sonucun çok iyi gerçekleşeceğini" kaydetti. 
     Yıldırım, şunları söyledi 
     "Bunda bir belirsizlik varsa, yani şirketin taahhütlerini nasıl yerine getireceği konusunda tereddütler ve belirsizlikler varsa, bu, satışa da yansıyacaktır. Uzun süreden beri bunu gidermek için çalıştıklarını biliyorum. Bu konuda hatta yasal düzenleme de yapıldı, orada ne aşamaya geldiler onu bilmiyorum. Hazine payları var, ihtilaflı Türk Telekom’un alacağı var, Kurumun alacağı var. Maliye’nin vergi alacağı var. Piyasaya olan borçları var, davaları var. Bütün bunların netlik kazanmış olması lazım ki iyi bir fiyat alsın. 
     Türk Telekom’da böyle bir sonucun elde edilmesinin arka planında bu netliğin sağlanmasıydı. Türk Telekom’un hiçbir bilinmezi yoktu. Ama bunun için çok sıkı bir çalışma yapıldı. Onun için de yatırımcı önünü görüyor, neyi aldığını, neyi almadığını biliyor. Belirsizlikler ortadan kalkınca sonuç da iyi oluyor. Umarım Telsim’de de bu gerçekleşmiş olur." 
     
</TEXT>
</DOC>
