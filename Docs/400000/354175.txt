<DOC>
<DOCNO> 354175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonyas09.html </URL>
<DATE> 2005/06/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadınlarda orgazm taklidi tespit edildi 
</HEADLINE>
<TEXT>

     Londra DHA 

DANİMARKALI bilim adamları, cinsel ilişkiye giren kadınların orgazm taklidi yapıp yapmadığını beyin tarama cihazıyla tespit etmeyi başardı. 
     Doğurganlıkla ilgili bir konferansta yeni bulgularını açıklayan Groningen Üniversitesi uzmanları, orgazm taklidi yapan kadınlarda, beynin bilinci kontrol eden bölgesinde bir aydınlanma gözlendiğini, ancak gerçek orgazmda bilinçaltı bölgesinin faaliyete geçtiğini belirtti. 
     
     EŞLERDEN BİRİ YERE YATIP KAFASINI TARAMA CİHAZINA SOKTU 

     Profesör Gert Holstege ve ekibi tarafından, yaşları 19 ila 49 arasında değişen 13 heteroseksüel çift üzerinde yapılan deneylerde, eşlerden biri yere yatıp kafasını beyin tarama cihazının içine sokarken, diğeri de onu elle tatmin ederek orgazma ulaştırmaya çalıştı. Hatta ortamın ’uygun’ olması için odada daha loş bir ışık kullanıldı ve konsantrasyonu dağıtacak dış seslere karşı önlemler alındı. Yapılan deneyler, eşlerin yer değiştirmesiyle tekrarlandı. 
     
     ’KADINLAR ORGAZM TAKLİDİNİ ÇOK İYİ YAPIYOR’ 

     Araştırmacılar, deneye katılan kadınlardan ilişki sırasında orgazm taklidi yapmalarını isteyerek, bunları daha önceki gerçek orgazmlarda çekilmiş beyin grafikleriyle karşılaştırdı. Bunun sonucunda, iki grafik arasında gözle görülür farklar olduğu ortaya çıktı. 
     "Kadınlar orgazm taklidini çok iyi yapıyor" diyen Prof. Holstege yaptığı açıklamada şunları söyledi "Gerçek orgazm sırasında beynin büyük bölümü, özellikle de korku duygusuyla ilgili bölgesi aşırı hareketsiz bir hale geçiyor. Bilerek orgazm taklidi yapan kadınlarda ise, beyindeki ’motor korteks’ adı verilen bilinçle ilgili bölümünün faaliyete geçtiği gözlendi. Bu da demek oluyor ki, gerçek orgazm sırasındaki hareketler bilinçli olarak yapılmıyor. Eğer o sırada kadınlarda bir korku varsa, ilişkiye girmek onlar için gerçekten zor oluyor. Erkeklerin ise bu durumda kadına koruma duygusunu hissettirmesi gerekiyor." 
     
     İLİŞKİ SIRASINDA ÇORAP GİYENLERDE ORGAZM ORANI DAHA YÜKSEK 

     Kadın ve erkek orgazmları arasındaki önemli farkları da açıklayan araştırmacılar, kadınlarda korku ve endişe duygularını bastırmanın erkeklerde ise fiziksel yönden tahrik olmanın orgazmda kilit rol oynadığını belirledi. 
     Groningen Üniversitesi tarafından yapılan araştırmada elde edilen diğer bir ilginç sonuç da, ilişki sırasında çorap giymenin orgazm oranını yükseltmesi oldu. Deneylerde, cinsel birleşme sırasında giymeleri için kendilerine çorap verilen çiftlerin yüzde 80’inin orgazm olduğu tespit edilirken, çorap giymedikleri takdirde bu oranın yüzde 50’ye düştüğü gözlendi. 
     
</TEXT>
</DOC>
