<DOC>
<DOCNO> 383678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur24.html </URL>
<DATE> 2005/10/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Güneş tutulması Ankara'dan da izlendi... 
</HEADLINE>
<TEXT>

     Türkiye’den parçalı tutulma şeklinde gözlenen güneş tutulması, Ankara’dan da izlendi. 
     ODTÜ Amatör Astronomi Topluluğu üyeleri ve öğrenciler, ODTÜ Fizik Bölümü önünde tutulmayı özel filtreler kullanarak teleskopla gözlemlediler. 
     Ankara’da izlenen parçalı tutulma, saat 11.28’de başladı ve 14.06’da son buldu. Tutulma ortası ise saat 12.47’de gerçekleşti. 
     Topluluk Başkanı İlker Yelbay, tutulma sırasında Ankara’dan izlenebilen görüntüde Ay’ın, Güneş’in görünür yüzeyinin yaklaşık yüzde 33’ünü örttüğünü belirtti. 
     Yelbay, güneş tutulmasının tam güneş tutulması şeklinde olmadığına dikkati çekerek, tutulmanın Portekiz, İspanya, Cezayir, Tunus, Çad, Sudan gibi ülkelerde "halkalı Güneş tutulması", Türkiye’de ise "parçalı Güneş tutulması" şeklinde olduğunu vurguladı. Yelbay, tutulmayı izleyenlere, güneş tutulması hakkında ayrıntılı bilgi verdi. 
     Tutulmanın izlenmesi sırasında, güneşe özel filtreler kullanılmaksızın doğrudan çıplak gözle veya teleskop, dürbün gibi optik bir aletle kesinlikle bakılmaması uyarısında da bulunuldu. 
     ODTÜ’de öğrenim gören yabancı öğrencilerin de ilgiyle izlediği tutulma sırasında, parçalı bulutlu olan havanın açması, amatör gözlemcileri sevindirdi. Tutulma, katılımcılara sinevizyon aracılığıyla da canlı olarak yansıtıldı. 
     Ankara Üniversitesi Astronomi Topluluğu üyeleri de Üniversite’nin Ahlatlıbel’deki gözlemevinde tutulmayı özel filtre kullanarak izlediler. 
     
</TEXT>
</DOC>
