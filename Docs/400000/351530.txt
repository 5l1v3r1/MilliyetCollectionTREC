<DOC>
<DOCNO> 351530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonsiy04.html </URL>
<DATE> 2005/06/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meclis raporunda ABD akaryakıtı iç piyasaya aktarılıyor iddiası 
</HEADLINE>
<TEXT>

     TBMM Akaryakıt Kaçakçılığını Araştırma Komisyonu’nun yaptığı araştırmaya göre, ABD askerlerine götürülmek üzere Mersin rafinerisinden alınan motorin ve uçak yakıtından bir bölümü iç piyasaya aktarılıyor. 
     TBMM’de akaryakıt kaçakçılığını araştırmak ve alınacak tedbirleri belirlemek üzere kurulan komisyonun, çalışmalarını tamamlayarak raporunu 15 Haziran Perşembe günü TBMM Başkanlığına vermesi bekleniyor. Şubat ayından beri çalışmalarını sürdüren komisyona, akaryakıt kaçakçılığının yanı sıra, insan, sigara ve cep telefonu kaçakçılığı gibi pek çok kaçakçılık çeşidiyle ilgili olarak da bilgi geldi. 
     TBMM’nin yeni yasama döneminde bu konularla ilgili yeni araştırma önergeleri verilecek. 
     TBMM Akaryakıt Kaçakçılığı Araştırma Komisyonu’nun raporunda, akaryakıt kaçakçılarının kullandığı çeşitli yöntemler ve bunlara karşı çözüm önerileri de yer alacak. 
     Raporda yeralması beklenen iddialara göre, Irak’taki rafinerilerin kapanması ve ham petrolün Mersin’deki rafineride işlenmesi nedeniyle ABD askerleri de motorin ve uçak yakıtlarını buradan alıyor. Bazı dağıtım şirketleri ABD askerlerine götürülmek üzere Mersin rafinerisinden işlenmiş akaryakıtı yüklüyor ve transit geçmek için belge alıyor. Ancak yüklenen akaryakıtın büyük bölümü Irak sınırına varmadan önce boşaltılıyor. Savaş nedeniyle yol güvenliği olmadığı için çeşitli gerekçeler gösterilerek yüklenen akaryakıtın çok az bölümü ABD askerlerine teslim ediliyor. Kalan bölümünün ise iç piyasaya sürüldüğü iddia ediliyor. Transit geçiş için alınan akaryakıt vergiden muaf bulunuyor. 
     Komisyonun raporunda, akaryakıt kaçakçılığının yüzde 80’inin deniz yoluyla yapıldığı da yer alacak. Raporda, iki yıl önce balıkçılara motorinde ÖTV indirimi getirilmesi nedeniyle, balıkçıların denize açılmayıp, indirimli aldıkları bu yakıtı iç piyasada sattıkları bilgisi de bulunacak. Bu konu raporun alınması gereken önlemler bölümüne de yansıtılarak, balıkçılara kulanabilecekleri kadar ÖTV’siz motorin verilmesi için düzenleme yapılması önerilecek. Raporda, deniz yoluyla yapılacak akaryakıt taşımacılığı için belirli bir güzargah belirlenmesi ve bunun dışındaki güzargahlardan akaryakıt taşınmasına yasak getirilmesi önerisi de yer alacak. Raporda, böylece akaryakıt taşımacılığının kontrol altına alınabileceği ve kaçakçılıkla daha kolay mücadele edilebileceği ifade edilecek. 
     
</TEXT>
</DOC>
