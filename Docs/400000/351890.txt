<DOC>
<DOCNO> 351890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo20.html </URL>
<DATE> 2005/06/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Denizlispor'da Bülent tamam, Timuçin ise henüz 'evet' demedi... 
</HEADLINE>
<TEXT>

     Denizlispor, iç transferde Bülent ile anlaştı. Kaptan Timuçin ise henüz ''evet'' demedi. 
     Kulüp profesyonel futbol şubesi sorumlusu Turgut Dalaman, anlaşma sağlanan Bülent'in önümüzdeki günlerde imza atacağını, iç transferde sadece kaptan Timuçin ile anlaşmaya varılamadığını söyledi. 
     Timuçin'in tatilde olduğunu ifade eden Dalaman, ''O bizim kaptanımız. Aramızda bir problem de yok. Tatilini bitirip döndüğünde, kendisiyle oturup konuşacağız. Onun tercihinin de Denizlispor olacağına inanıyorum'' dedi. 
     Sözleşmesi sona eren kaleci Süleyman'ın kendisine kulüp aradığını bildiren Dalaman, Galatasaray'ın Güven'i istediği şeklindeki haberlerle ilgili olarak şu açıklamayı yaptı 
     ''Güven bizim sözleşmeli futbolcumuz. Ciddi bir teklif gelirse değerlendiririz. Ama şu ana kadar Galatasaray'dan kulübümüze ulaşmış resmi bir teklif yok. Denizlispor'a 1,5 Milyon Avro bonservis bedeli ödeyen kulüp, Güven'i transfer edebilir.'' 
     
</TEXT>
</DOC>
