<DOC>
<DOCNO> 380466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/yas01.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük salgın yolda 
</HEADLINE>
<TEXT>


Dünya Sağlık Örgütü'nden uyarı Tüm dünyada hızla yayılacak ciddi bir grip salgınıyla karşı karşıyayız. Ülkelerin personel, ilaç ve çeşitli tesislerle buna hazırlıklı olması gerekiyor 

IŞIL ARSLAN Bursa DHA 

'Önlem alın' 
DÜNYA Sağlık Örgütü Avrupa Bölge Ofisi Kent Sağlığı Bölümü Başkanı Dotktor Agis Tsouros, dünyanın büyük bir grip salgınıyla karşı karşıya olduğunu açıkladı. Doktor Tsouros, dün Bursa'da düzenlenen Dünya Sağlık Örgütü Sağlıklı Şehirler Ağı ve Avrupa Ulusal Sağlıklı Şehirler Ağları Çalışma Toplantısı'nın açılış gününde söz alarak bütün ülkelerin personel, ilaç ve çeşitli tesislerle gribe karşı hazırlıklı olmasını istedi. 

2. tehlike obezite 
TÜM Avrupa ülkelerini beklenen ciddi grip salgınına karşı insanları duyarlı olmaya çağıran Dr. Agis Tsouros, "Yapacağımız çalışmalar yerel, bölgesel ve ulusal düzeyde olmalıdır" uyarısında bulundu. 2. önemli sağlık sorununun da obezite olduğunu belirten doktor, "Avrupa'daki obez çocuklar çok fazla ve bunun bedeli çok ağır. Kentlerimizi obez hastalarının fiziksel faaliyetlerini gerçekleştirecek hale getirmeliyiz" diye konuştu. 

Kuş gribi öldürmeye devam ediyor 

ENDONEZYA'NIN başkenti Cakarta'da ortaya çıkan kuş gribi vakalarının salgın boyutuna ulaştığı açıklandı. Endonezya Sağlık Bakanı Siti Fadillah Supari, "Son aylarda insanlar kuş gribinden ölüyor. Bu bir salgın. Bu vakalar, kaynağını belirleyemediğimiz sürece tekrar olabilir" dedi. Dün de aynı hastanede kuş gribi şüphesiyle tedavi gören 7 kişiden 5 yaşındaki kız çocuğu hayatını kaybetti. 

'Göçmen kuş avlamayın' 

GİRESUN Çevre ve Orman Müdürü Ali Hıdır, göçmen kuşlarla yayılan kuş gribinin Türkiye'ye taşınmaması için göçmen kuşların avlanmaması uyarısında bulundu. Hastalığın Rusya'da da görüldüğünü hatırlatan Hıdır şöyle konuştu "Doğu Karadeniz, bıldırcın, ördek, kaz ve kuğu gibi göçmen kuşların göç yolu üzerinde. Göçmen kuşlar bu gribi taşıyabilir ve dışkılarındaki virüslerle tehlike oluşturabilir." 


</TEXT>
</DOC>
