<DOC>
<DOCNO> 367181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/dunya/dun01.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeynep hayatta kaldığı için kendisini suçlu hissediyor 
</HEADLINE>
<TEXT>


DIŞ HABERLER SERVİSİ 


Londra'da 52 kişiyi öldüren 7 Temmuz saldırıları sırasında bombalardan birinin patladığı King's Cross metro istasyonunda bulunan ve saldırıdan hafif yaralarla kurtulmayı başaran Türk kızı Zeynep Başçı, o anı ve sonrasında yaşadıklarını İngiliz The Times gazetesine anlattı. 
"Diğerleri ölürken hayatta kaldığım için kendimi suçlu hissediyorum" başlığıyla yayımlanan haberde, ailesiyle birlikte İngiltere'de yaşayan 21 yaşındaki banka memuru Zeynep Başçı'nın şu sözlerine yer verildi 
"Eskiden karanlıkta uyurdum. Bombalamalardan 4 hafta sonra, ışığı söndürdüğümde kendimi metro vagonunun karanlığına ve koyu duman tabakasına çekiliyormuş gibi hissediyorum. Fiziksel yaraların çoğu iyileşirken psikolojik olanlar çok çok derinlere işledi. Geceleri titreyerek ve ağlayarak uyanıyorum, başkaları ölürken hayatta kaldığım için kendimi suçlu hissediyorum." 
Başçı, saldırı anını ise şöyle anlattı 
"Vagon tıklım tıklımdı... Derken olan oldu. Patlama, karanlıktan yükselen feryatlar, alevler ve parçalanmış vücutlar... Artık herkes gazete ve televizyonlardan yolcuların neler gördüklerini biliyor. Ama esas koku, kan ve is kokusu, peşinizi bırakmıyor... Tünelden cesetlerin üzerine basarak, bazılarına yardım edip bazılarının öldüğünü görerek kaçtım... Russell Meydanı'na çıktığımda bir patlama sesi duydum, patlayan otobüsün sesini. Sanki dünyanın sonu geliyormuş gibi hissettim." 


</TEXT>
</DOC>
