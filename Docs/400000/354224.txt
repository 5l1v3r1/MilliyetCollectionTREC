<DOC>
<DOCNO> 354224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/guncel/gun07.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lagendijk'e 'Karadeniz kriteri' 
</HEADLINE>
<TEXT>



AB-TÜRKİYE Karma Parlamento Komisyonu Eşbaşkanı Joost Lagendijk, Karadeniz gezisi sırasında, yöre halkından bir kişinin, "AB'nin Türkiye'ye yukarıdan bakışından" duyduğu rahatsızlığı dile getirmesinin, kendisini çok etkilediğini söyledi. Trabzon-Rize-Artvin'i ve Rize'nin Ayder ve Kavron Yaylaları'nı gezen Lagendijk, eski İzmir Büyükşehir Belediye Başkanı Ahmet Piriştina'yı anma amacıyla Kaçkar Dağı tırmanışını yapmak için Kavron'da bulunan Zirve Dağcılık Kulübü üyeleriyle sohbet etti. Lagendijk, Trabzon'da tanıştığı bir memurla sohbetinin kendisini çok etkilediğini belirtti. Lagendijk, şunları söyledi "Bize çay ikram etti. Bir rahatsızlığını dile getirdi. AB'de, Türkiye'nin, yalnızca para için üye olmak istediği gibi yukarıdan bir bakışın hakim olduğunu söyledi. Avrupa'ya göç etme niyetlerinin olmadığını anlatarak, bu yanlış düşünceden kurtulunması gerektiğini söyledi." 


</TEXT>
</DOC>
