<DOC>
<DOCNO> 373987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/spor/aspo.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlar bizimdir' 
</HEADLINE>
<TEXT>


A Milli Takım Teknik Direktörü Fatih Terim, sakat oyuncuların fazlalığı nedeniyle karamsarlığa kapılmanın gereği olmadığını söyledi, "Ne Danimarka, ne de Ukrayna'dan çekiniyoruz. Boğulmayacağız. Çünkü güçlüyüz, zekiyiz ve yürekliyiz" dedi 

BİLAL MEŞE 


Milli Takımlar Teknik Direktörü Fatih Terim, Danimarka maçı öncesinde umut dolu mesajlar verdi. 
"Güçlüyüz, zekiyiz, yürekliyiz" diyen tecrübeli hoca, sakatlıkların sürpriz olduğunu söyledi. 
"Kalan sağlar bizimdir" sloganıyla kadrodaki oyunculara güven tazeleyen ünlü hoca, şöyle konuştu 
"Düşünün iki futbolcu çarpışıyor, ikisi de milli takım oyuncusu. Gökhan Zan'ın burnu kırılıyor. İbrahim Toraman'ın soyunma odasında kafasına demir düşmüş. Bu ancak bizim ülkemizde olur. Sakat oyuncu sayısı ortada. Ama kalan sağlar bizimdir. 
Alpay ve Fatih Akyel'in bırakın maçlarını antrenmanlarını bile izledik, öyle aldık. Bu iki oyuncudan biri 90'a yakın milli, diğeri de 28 yaşında. Dünya üçüncülüğünde bulunmuşlar, ikisi de enternasyonal seviyede yarışıyorlar. Önümüzde üç maç var. Uzun vadede burada olsak 2008 ve 2010 için sorun olmaz. Oyuna değil, skora oynayacağız. 
Volkan, hem bugün hem de gelecek için iyi bir yetenek. Özden ve Orkun da genç ve gelecek vadediyorlar. Rüştü omuzundan sakat. Üç kaleciye de güvenimiz tamdır. 
Danimarka'nın bizi yenmesi halinde Yunanistan daha iddialı duruma gelir. Ancak hesabımız play - off'a kalmak, bunun için de yedi puan bize yeter. Hedefimiz üç maçı da kazanmak, işimizi sağlama almak. Bizler, disiplinli, ciddi ve uzun bir çalışma ortamı için buradayız. Sadece 3 maç için gelmedik. Ama önemini kavradığımız için üç maçı lehimize çevirip, finallere gitmek istiyoruz. 
O sakat, bu sakat diye fazla negatif bakmayalım, karamsarlığa kapılmayalım. Kazanma yüzdemizde hiç değişiklik yok. Aslanlar gibi çıkıp oynayacağız, bakalım iki yumurtadan hangisi kırılacak Dileğimiz sakat oyuncuların yerine oynayanların bu şansı iyi kullanmasıdır. Sonuç ne olursa olsun çıkar hesap veririz. 
Ne Ukrayna'dan, ne de Danimarka'dan çekiniyoruz. Play - Off'ta Fransa veya İtalya gibi takımlarla da karşılaşabiliriz. Özetle, denizi geçip, derede boğulmayacağız, boğulmayız da." 

Sakatlık raporu 

Emre Belözoğlu Sağ arka adalesinde zorlanma var. MR'ı çekildi, Danimarka ve Ukrayna karşılaşmasında forma giyemeyecek. 
Serhat Akın Antrenmanda sağ arka adalesinden sakatlandı. Kulüpten gelen bilgilere göre bir santim yırtık var, iki maçta da oynaması zor. 
Gökhan Zan Üç hafta sahalardan uzak kalacak, kadrodan çıkarıldı. 
Tolga Seyhan Her iki aşil tendonunda zorlanmaya bağlı sorun var. Bir haftadır çalışmalara katılamıyor, kamp süresince tedavisi yapılacak, Danimarka maçında zor. 
Ergün Pembe Sol ayak parmağında enfeksiyon var. İki gün çalışmalarda yer alamayacak, maça yetişebilir. 
Selçuk, Hasan, İbrahim Toraman Ufak-tefek sakatlıkları var, Danimarka maçında yer alacaklar. 

Dersimiz Danimarka 

Milli Takımımız, cumartesi günü Danimarka ile oynayacağı kritik sınavın hazırlıklarına dün çift idmanla başladı. Fatih Terim, çalışmanın başında saha içinde tahta önünde oyuncularına çizimlerle Danimarka önünde yapmaları gerekenleri aktardı. Sakat Emre ve Ergün dışında tüm oyuncular antrenmanda yer aldı. Emre'ye tedavisine İngiltere'de devam etmesi için izin verildi. 

Kaçak Brezilyalı 

MEHMET ÇİFTÇİ 

Bulgaristan Milli Takımı'nın Türkiye ile oynadığı ve 3-1 kazandığı hazırlık maçında ilk 11'de sahaya çıkan Brezilya asıllı oyuncu Tiago Silva'nın FIFA'dan izinsiz forma giydiği ortaya çıktı. 
FIFA, Silva için kendilerine başvuruda bulunan Bulgar Futbol Federasyonu'na Türkiye maçı öncesi bir yazı göndererek bu futbolcunun oynayamayacağını bildirdiği ancak Teknik Direktor Hristo Stoichkov' un Brezilyalı futbolcuyu sahaya sürdüğü belirtildi. 
Bulgaristan federasyonundan bir sözcü, FIFA'ya Silva için "Bulgar Milli Takımı'nda oynayabilir mi " sorusunu yönelttiklerini ve gelen cevapta bu oyuncunun daha önce 1999 yılında 20 yaş grubunda Brezilya formasını giydiğinden ret cevabı aldıklarını söyledi. 
Sözcü, FIFA' dan Türkiye maçının akibeti ile ilgili ikinci bir yazı beklediklerini ifade etti. 

Nielsen oynamıyor 

Danimarka'nın savunmasının belkemiğini oluşturan Brondby'li Per Nielsen, Milli Takımımız'a karşı forma giyemeyecek. Önceki günkü lig maçında takım arkadaşıyla çarpışan tecrübeli oyuncunun yerine apar topar kadroya Kopenhag'tan Lars Jakopsen çağrıldı. En büyük kozlarından biri olan Per Nielsen'in oynamayacak oluşu nedeniyle sıkıntıya giren Teknik Direktör Olsen, dünkü idmanda futbolcularını topu ayaklarından daha çabuk çıkarmaları konusunda uyardı. 



</TEXT>
</DOC>
