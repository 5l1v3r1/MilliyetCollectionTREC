<DOC>
<DOCNO> 357855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo10.html </URL>
<DATE> 2005/07/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yıldıray Baştürk Türkiye, 2006'ya mutlaka gidecek 
</HEADLINE>
<TEXT>

     Almanya Birinci Futbol Ligi Bundesliga takımlarından Hertha BSC Berlin'de oynayan milli futbolcu Yıldıray Baştürk, Türk Milli Takımı'nın, gelecek yılki Dünya Kupası'na grupta 2. olduktan sonra mutlaka katılacağına inandığını söyledi. 
     Yeni sezon hazırlıklarına bugün başlayan Hertha BSC Berlin, kendi tesislerinde biraraya gelerek, takım fotoğrafı çektirdi. Milli takım kampından önceki gün dönen Yıldıray Baştürk de fotoğrafta yer aldı. 
     Baştürk, geçen sezonun başlangıcında geçirdiği sakatlık nedeniyle sezona iyi başlayamadığını belirterek, ''Bu yıl inşallah bir aksilik olmayacak. Sezona sağlıklı başlayıp en iyi şekilde bitireceğim'' dedi. 
     Baştürk, Türk Milli Takımı'nın 2006'daki Dünya Kupası'na katılması konusunda da AA muhabirine şunları söyledi 
     ''Grubumuzda birincilik şansımız yok. Ama 2. olup, daha sonra da play-off turunu geçerek Dünya Kupası'na mutlaka katılacağız. Hedefimiz de bu. Milli takımın başına tecrübeli bir teknik direktör olan Fatih Terim geldi. Onun tecrübelerinden istifade edeceğiz. Bize yararlı olacak.'' Hertha BSC Berlin ile 2 yılılk daha sözleşmesinin olduğunu ifade eden Yıldıray Baştürk, Almanya'da top koşturmayı sürdüreceğini, ancak 3-4 yıl sonra Türkiye'de futbol oynamayı düşündüğünü söyledi. 
     
</TEXT>
</DOC>
