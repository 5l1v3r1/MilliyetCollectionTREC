<DOC>
<DOCNO> 398235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo21.html </URL>
<DATE> 2005/11/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ali İpek, 18 yıl aradan sonra yeniden Denizlispor'a başkan seçildi 
</HEADLINE>
<TEXT>

     Denizlispor Kulübü Başkanlığı'na, Futbol Federasyonu eski yönetim kurulu üyesi Ali İpek seçildi. 
     Yeşil-siyahlı kulübün olağanüstü genel kurulu, Denizlispor Koleji'nde yapıldı. Alnur Kalemci'nin divan başkanlığını yaptığı genel kurula, 802 kulüp üyesinden 103'ü katıldı. 
     Genel kurulda, gelir-gider tablosunu okuyan yönetim kurulu üyesi Mehmet Ekizler, kulübün, görevi bırakan yönetim kurulu üyelerine, futbolculara, teknik heyete, bankalara, Maliye'ye ile Gençlik ve Spor Genel Müdürlüğü'ne toplam 9 milyon 705 bin YTL borcu olduğunu açıkladı. 
     Kulüp başkanlığını bu genel kurulda noktalayan Zafer Katrancı da, kulübün sahip çıkılır duruma ulaştığını, bunun da kurumsallaşmanın bir göstergesi olduğunu belirterek, ''Görev dönemimiz olan 2.5 yılda sportif başarıların yanısıra altyapı tesislerinin de temellerini attık'' dedi. 
     Yapılan seçimde 18 yıl aradan sonra kulüp başkanlığına ikinci kez seçilen Ali İpek ise, kulübün zor günler geçirdiğini, ancak biten hiçbir şeyin olmadığını ifade ederek, ''Durun bakalım, ne oluyor Biz buradayız. Denizlispor bu günleri hızla geride bırakıp hakettiği yere yükselecektir'' diye konuştu. 
     Genel kurulda ayrıca, şirketleşme ve kulübün isim hakkının kiralanması konusunda yönetim kuruluna yetki verilmesi de kabul edildi. 
     Denizlispor'un, Ali İpek başkanlığındaki yönetim kurulunda şu isimler görev aldı 
     Mehmet Özsoy, Yasin Cinkaya, Salih Akilli, Mehmet Ekizler, Turan Özen, Kadir Seyrek, Necdet Durmuş, Gani Köseoğlu, Mustafa Can Pekdemir, Cengiz Ayyavuz, Osman Vural Yapıcı, Halil Tun, Osman Duran, Mehmet Çayan, Hakan Bakırsoy, Özay Tanrıverdi, Ünal İncegür, Savaş Tetik, Kamil Battal ve Ali Faik İşmar. 
     
</TEXT>
</DOC>
