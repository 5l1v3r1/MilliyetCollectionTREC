<DOC>
<DOCNO> 377571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur03.html </URL>
<DATE> 2005/09/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sürücülere uyarı Okul önlerinde dikkatli olun 
</HEADLINE>
<TEXT>

     Okulların açılması ile birlikte yoğunlaşacak olan trafikte, en büyük görevin sürücülere düştüğü belirtilerek, özellikle okul önlerinde ve yakınlarında, yaya geçitlerinde çok daha dikkatli ve yavaş araç kullanılması gerektiği bildirildi. 
     Türkiye Şoförler Federasyonu Yönetim Kurulu Üyesi ve Adana Şoförler Odası Başkanı Kazım Barışık, yarın başlayacak 2004-2005 eğitim-öğretim yılı nedeniyle trafikte yoğunluğun yaşanacağını söyledi. 
     Milyonlarca öğrencinin yarından itibaren trafikte olacağını hatırlatan Barışık, kazaların önlenebilmesi için sürücü, veli, okul yöneticisi, öğretmen ve öğrencilerin sorumluluklarının bilincinde hareket etmeleri gerektiğini kaydetti. 
     Türkiye'de bu yılın 6 aylık döneminde meydana gelen 261 bin 886 trafik kazasında bin 302 kişinin hayatını kaybettiğini, 52 bin 657 kişinin de yaralandığını söyleyen Barışık, yayaların karıştığı trafik kazaları yaş gruplarına göre incelendiğinde, ilköğretim çağındaki çocukların çokluğunun dikkati çektiğini bildirdi. 
     Çocukların trafik kazasına karışmalarının, trafik güvenliği konusunda yeterli bilgi ve becerinin zamanında kendilerine verilmemesinden kaynaklandığını anlatan Barışık, ''Trafik kazalarının sigortası sabır, dikkat, hoşgörü ve kurallara uymaktır. Kurallara uymak, çözümün önemli bir bölümünü oluşturmaktadır. Her sürücü, milyonlarca çocuğun şehir trafiğinde olduğunu düşünerek, daha dikkatli hareket etmelidir'' dedi. 
     Barışık, okulların açılması ile birlikte yoğunlaşacak trafikte, en büyük görevlerden birinin de sürücülere düştüğünü ifade ederek, sürücülerin alkollü araç kullanmamaları, trafik kurallarına ve işaretlerine titizlikle uymaları, okul önlerinde ve yakınlarında, yaya geçitlerinde çok daha dikkatli ve yavaş araç kullanmaları gerektiğini kaydetti. 
     Servis şoförlerini de kendilerine emanet edilen çocuklara karşı iyi örnek olacak davranış sergilemeleri konusunda uyaran Barışık, şoförlerden direksiyon başında sigara içmemelerini, müzik çalmamalarını, araç içinde veya dışında çevreyi rahatsız edecek biçimde resim veya yazı bulundurmamalarını istedi. 
     Barışık, öğrencilerden de servis araçlarında yolculuk süresince ayağa kalkmamalarını isteyerek, ''Öğrencilerimiz, şoför amcalarının dikkatini dağıtabilecek davranışlardan uzak durmalı, pencereden sarkmamalıdır. Hayat hepimiz için çok değerlidir. Bu canlara sahip çıkalım. Okul yolunu kan gölü yapmayalım'' dedi. 
     
</TEXT>
</DOC>
