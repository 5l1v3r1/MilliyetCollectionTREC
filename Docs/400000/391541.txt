<DOC>
<DOCNO> 391541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonyas07.html </URL>
<DATE> 2005/11/01/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
En pahalı Avrupa kenti Londra 
</HEADLINE>
<TEXT>

     Dresdner Kleinwort Wasserstein adlı Alman bankasının raporuna göre Londra'yı pahalılıkta Paris, Frankfurt ve Brüksel izliyor. Avrupa'nın en ucuz kenti ise Madrid. 250 ürün ve hizmetin standart olarak gruplandırılmasıyla hazırlanan raporda, Londra'nın diğer kentlerin ortalamasından yüzde 5.3 daha pahalı olduğu görüldü. 
     Avro para birimini kullanan 12 ülke İrlanda, Portekiz, İspanya, Fransa, Lüksemburg, Hollanda, Belçika, Almanya, Avusturya, İtalya, Finlandiya ve Yunanistan arasında yapılan araştırmada Paris, ortalamanın yüzde 1.3 üstünde çıkarken yüzde 0.8'lik farkla Frankfurt, Avrupa'nın üçüncü en pahalı kenti çıktı. Financial Times gazetesinde yer alan analiz sonuçlarında Madrid, ürün ve hizmet ortalamasının yüzde 2.5 altında çıkarak en ucuz Avrupa kenti oldu. Avroya geçmemiş ülkeler de listeye katıldığında Polonya'nın başkenti Varşova, ortalamanın yüzde 21.7 altında kalarak en ucuz Avrupa kenti unvanı aldı. 
     
     Dünyanın en pahalı kenti Tokyo 
     Haziran ayında açıklanan başka bir araştırmada, Londra yine Avrupa'nın en pahalı kenti çıkmış, dünya genelinde ise üçüncü pahalı kent olmuştu. Dünyanın en pahalı kenti olarak Tokyo birinci, Osaka ikinci, Paris ise 12. olmuştu. 
     
</TEXT>
</DOC>
