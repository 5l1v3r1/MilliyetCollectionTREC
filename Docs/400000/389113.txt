<DOC>
<DOCNO> 389113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/spor/spo04.html </URL>
<DATE> 2005/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara yine kriz yarattı 
</HEADLINE>
<TEXT>


Trabzonspor'un Gineli yıldızı, ceza kesilmesine kızarak, yarına kadar ödemeleri yapılmazsa ayrılacağı tehdidini savurdu. Yöneticilerin, evinde yaptığı görüşmede ise tam aksini savundu 


Bordo - Mavili yönetim, Yattara'nın yaptığı çelişkili açıklamalar nedeniyle dün hareketli saatler yaşadı. 
Gineli yıldız, sürekli gittiği bir kafede, özel hayatına dikkat etmediği gerekçesiyle kendisine verilen cezaya tepki gösterip, ayrılabileceğini söyledi. Yattara'nın, ailesiyle daha önce yaşadığı sıkıntıların faturasının yeni kesilmesine kızarak, "Eğer salı gününe kadar alacaklarım ödenmezse, ayrılacağım" dediği öğrenildi. Bu haber kısa sürede yönetimin kulağına giderken, Mali Sekreter Yüksel Şimşek ve Genel Müdür Burak Gürdal soluğu yıldız futbolcunun evinde aldı. 
Yöneticilerin ortada herhangi bir eksik ödemenin bulunmadığını hatırlatıp, kendisine hesap sorması üzerine Yattara çark etmek zorunda kaldı. Trabzonlu futbolcunun, bir anlık öfkeyle söylediği sözlerin olayı bu boyutlara getireceğini tahmin etmediğini ilettiği ve yöneticilerden özür dilediği bildirildi. 

İstifadan döndü 

Bordo - mavili kulüpte kongre baskıları sıkıntı yaratırken, protestolardan bunalan Başkan Atay Aktuğ'un yönetime kendisinin istifası çözümünü önerdiği ortaya çıktı. Aktuğ'un, Erciyesspor maçının ardından arkadaşlarıyla bir araya gelerek, baskıyı hafifletmek için istifa formülünü teklif ettiği öğrenildi. Ancak yöneticiler, "Anca beraber, kanca beraber. Bu takımı birlikte düzlüğe çıkaracağız" diyerek, başkana destek verdi. 

Romanya'yı aşamadık 

19 Yaşaltı Avrupa Şampiyonası grup elemelerindeki ilk sınavda Milli Takımımız, Romanya ile 1-1 berabere kaldı. Söke'deki maçta konuk ekip, 25. dakikada Cristian ile öne geçti. 72. dakikada Arda'nın düşürülmesiyle kazanılan penaltı atışında topu ağlara yollayan Ergin skoru eşitledi. Karşılaşmayı Milli Takımlar Teknik Direktörü Fatih Terim de izledi. Milliler ikinci maçını dün Makedonya'ya 4-2 yenilen Arnavutluk'la salı oynayacak. 


</TEXT>
</DOC>
