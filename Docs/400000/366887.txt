<DOC>
<DOCNO> 366887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/siyaset/siy02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye zamanla değişti 
</HEADLINE>
<TEXT>


AFP ajansı, "Modern Kürt edebiyatının kurucusu" dediği Uzun'la röportaj yaptı. Uzun, 28 yıl sonra Türkiye'ye yerleşti 

DIŞ HABERLER SERVİSİ 


AFP, "Modern Kürt edebiyatının kurucusu ve Türkiye'den çıkan tek temsilcisi" olarak nitelediği yazar Mehmet Uzun'la 53 yaptığı röportajı, "Avrupalılar" adlı dizisinin ilk bölümü olarak yayımladı. 
28 yıldır yurtdışında yaşadıktan sonra eşi ve iki çocuğuyla İstanbul'a yerleşen Uzun, Türkiye'ye dönüş nedenini şöyle açıkladı "Geçen zamanda Türkiye çok değişti, bazı engellere ve tepkilere rağmen Avrupa ülkesi olma yolunda ilerliyor. Benim gibi entelektüel kişilerin de bu sürece katkıda bulunmaları lazım." 
Yazar Uzun, şöyle konuştu "Halkımın acılarına çözüm bulmak amacıyla edebiyatı kullanmaya karar verdim. Yazmaya başladığım zamanlarda, Kürtçe toplumca kabul görmeyen bir dildi, konuşulma düzeyi o kadar sınırlıydı ki ailemin kullandığı kelimeler 150-200 civarındaydı. Değişik şivelerle yeni bir modern Kürt Dili yaratmaya çalıştım." 

Vatandaşlığı geri aldı 
Yazar, kendisine "Kürt Yazar" veya "Masum Kurban" diye hitap edilmemesi gerektiğini, yazdıklarının Doğu ve Batı kültürünün birleşimiyle oluştuğunu söyledi. AFP, yazarın 1972'de bölücülük suçlamasıyla Türkiye'de hapse girdiğini, 1980 müdahalesi ardından vatandaşlıktan çıkarılıp 1977'de İsveç'e sığındığını anımsattı. Türk hükümeti 1992'de vatandaşlık haklarını Uzun'a iade etmişti. 



</TEXT>
</DOC>
