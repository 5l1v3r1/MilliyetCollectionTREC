<DOC>
<DOCNO> 371213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy17.html </URL>
<DATE> 2005/08/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gül Otel ücretini ödedim, özel indirim yok 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, eşi ve çocuğuyla birlikte Bodrum İber Otel’de 2 gün 3 gece kaldığını ve toplam otel ücreti olarak da oradan ayrılmadan önce bizzat kendisinin 1.575 YTL ödediğini bildirdi. Gül, "Öncelikle bir vatandaş ve ayrıca bir siyasetçi olarak, bütün hayatım boyunca, yöneticilerin hesap verebilir olmaları gerektiği ilkesine ve şeffaflığa önem verdim" dedi. 
     
     AÇIKLAMA BAKANLIKTAN 

     Eşi ve çocuğuyla yaptığı tatille ilgili haberlerin, özellikle kaldığı otelin pahalılığıyla gündeme gelmesi üzerine Abdullah Gül, Dışişleri Bakanlığı Enformasyon Dairesi aracılığıyla yazılı bir açıklama yaptı. 
     
     YAŞAMIM BOYUNCA ŞEFAFLIĞA ÖNEM VERDİM 

     Bir gazetinin son üç günlük yayınlarında kendisiyle ilgili "asılsız iddialarda ve haksız eleştirilerde" bulunulduğunu görmekten büyük üzüntü duyduğunu belirten Gül, "Öncelikle bir vatandaş ve ayrıca bir siyasetçi olarak, bütün hayatım boyunca, yöneticilerin hesap verebilir olmaları gerektiği ilkesine ve şeffaflığa önem verdim. Bu bakımdan, sadece 2 gün ve 3 gece olarak kullanma fırsatını bulabildiğim tatilimle ilgili söz konusu iddiaları cevaplamak ihtiyacı duydum" dedi. 
     Gül’ün, normal gecelik fiyatı 2.500 dolar olan özel havuzlu villalarda tatil yapması ve kendisine her devlet adamına yapıldığı belirtilen bir indirim yapıldığı basına yansımıştı. Dışişleri Bakanı Gül’ün konuyla ilgili açıklaması şöyle 
     
     TURİZMİN DURUMUNU ANLATTI 

     "Eşim ve oğlumla birlikte beraber Bodrum İber Otel’de 15-16 Ağustos 2005 tarihlerinde 2 gün 3 gece kaldık. Toplam otel ücreti olan 1.575 YTL oteldeki ikametimiz bittiği anda ve söz konusu yayınlardan önce tarafımdan bizzat ödenmiştir. Görüldüğü gibi, ödediğim otel ücreti ülkemizdeki turizm sektörü şartlarında olağan düzeydedir. Şahsıma özel olarak yapılmış bir indirim söz konusu değildir. Turizm sektörümüzün özellikle yerli müşterilere dönük pazarlama ve işletme uygulamaları çerçevesinde bu tür ücretlerin uygulandığı herkesçe bilinmektedir." 
     
</TEXT>
</DOC>
