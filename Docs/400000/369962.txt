<DOC>
<DOCNO> 369962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy03.html </URL>
<DATE> 2005/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye'nin Arap ülkeleri ve İsrail'deki reklamına 3,5 milyon dolar 
</HEADLINE>
<TEXT>

     İstanbul, zengin Arap şeyhlerinin düğün mekanı olurken, Kültür ve Turizm Bakanlığı, Türkiye’nin tanıtım faaliyetleri çerçevesinde bu yıl Arap ülkeleri için 2 milyon 200 bin, İsrail’deki tanıtım faaliyetleri için de 1 milyon 
     300 bin ABD doları ayırdı. 
     Kültür ve Turizm Bakanı Atilla Koç, AKP Denizli Milletvekili Mehmet Yüksektepe’nin soru önergesini yanıtlarken, bu yıl Türkiye’nin tanıtımı için açılan ihaleye 27 reklam ajansından 77 teklif aldıklarını ve Türkiye’nin 
     yurtdışındaki tanıtımının üç ayrı firma tarafından yürütüldüğünü açıkladı. 2005 yılı reklam kampanyalarına bu yıl 47 Milyon ABD doları bütçe ayrıldığını anlatan Koç, bunun 1 milyon 300 bin ABD dolarının İsrail’de reklam faaliyetlerini yürütmek üzere seçilen "zimet İcom" firmasına, 2 milyon 200 bin ABD dolarının ise Arap ülkelerinde faaliyetleri yürütmek üzere "Horizon FCB" firmasına verildiğini bildirdi. Koç, Türkiye’nin diğer ülkelerdeki reklam faaliyetlerini yürütmek üzere DDF firmasına ise 43 Milyon 500 bin ABD doları verildiğini açıkladı. 
     
     27 ÜLKEDEKİ TANITIM DEVLET İHALESİNDEN YASAKLI FİRMAYA 
     Bakan Koç, DDF firmasının 2000 yılından itibaren toplam altı ihale aldığını ve bu yıl da DDF’nin aldığı ihale miktarının 43 milyon 500 bin ABD dolar olduğunu ve toplam 27 ülkede Türkiye’nin tanıtımını yapacağını kaydetti. 
     Koç, 2002 yılında DDF firmasına pazarlık usulü ile ihale edilen işlerde Devlet İhale Yasası’na aykırı haraket edildiği ve Devlet zararına sebebiyet verildiği iddialarıyla ilgili olarak Bakanlığın müfettişlerince bir soruşturma raporu da hazırlandığını bildirdi. Koç, bu firma hakkında 1 yıla kadar devlet ihalelerine katılmaktan yasaklama kararı verildiğini ve bu yöndeki kararın da 9 Nisan 2005’te Resmi Gazete’de yayınlanarak yürürlüğe girdiğini belirtti. Koç, buna rağmen bu yıl Türkiye’nin tanıtımının hala DDF Firması tarafından yürütülmesini ise şöyle açıkladı 
     "Firmanın devlet ihalelerinden yasaklanma kararının Resmi Gazete’de yayımlandığı 9 Nisan 2005 tarihinden sonra geçerli olması ve 2005 yılı reklam kampanyası ile ilgili sözleşmelerin, anılan firmaya devlet ihalelerinden yasaklama kararı verilmeden önce imzalanması nedenleriyle 2005 reklam kampanyalarımızdan 6 ülke grubuna dahil olanların DDF firması ile yürütülmesi zorunluluğu hasıl olmuştur. Bu nedenle, 2005 yılı ihalesinin iptali yasal olarak mümkün görülmemektedir." 
     
</TEXT>
</DOC>
