<DOC>
<DOCNO> 385790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko26.html </URL>
<DATE> 2005/10/11/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yapı Kredi ve Halkbank konut kredisi faizlerini düşürdü... 
</HEADLINE>
<TEXT>

     Yapı Kredi, YTL bazlı konut kredisi faizini düşürürken, vadeyi uzattı. 
     Yapı Kredi'den yapılan açıklamaya göre, konut kredisinde vade 12 yıldan 20 yıla çıkarılırken, aylık faiz oranı yüzde 1.30'dan yüzde 1.22'ye çekildi. 
     3-36 ay arasındaki vadelerde YTL olarak sunulan konut geliştirme kredisinin aylık faizi de yüzde 1.65'den yüzde 1.60'a düşürüldü. 
     
     HALKBANK YÜZDE 1.24'E ÇEKTİ 

     Halkbank, daha önce yüzde 1.29'dan kullandırdığı "Konut Kredisi" faiz oranını yüzde 1.24'e indirdi. 
     Türkiye Halk Bankası A.Ş'den yapılan yazılı açıklamaya göre, "Konut Tamamlama Kredisi" ve "Konut Tadilat Kredisi" faiz oranlarında da indirim yapıldı. 
     Halkbank'tan, oturulabilir durumdaki konutların dışında tamamlanmamış konut alımları için yüzde 1.24 faiz oranı ile 120 aya ulaşan vadelerde "Konut Tamamlama Kredisi" kullanılabilecek. 
     Ayrıca, kendi evinde oturan ve tadilat, yenileme işleri için destek arayan Halkbank müşterileri de yüzde 1.24 faiz oranı ile "Konut Tadilat Kredisi" alabilecekler. 
     
</TEXT>
</DOC>
