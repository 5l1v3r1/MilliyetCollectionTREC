<DOC>
<DOCNO> 373897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur29.html </URL>
<DATE> 2005/08/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
30 Ağustos'ta hangi yollar kapanacak 
</HEADLINE>
<TEXT>

     30 Ağustos Zafer Bayramı ve Türk 
     Silahlı Kuvvetler Günü dolayısıyla İstanbul’da yarın yapılacak törenler nedeniyle bazı yollar araç trafiğine kapatılacak. 
     İstanbul Emniyet Müdürlüğü’nden yapılan yazılı açıklamaya göre, Vatan Caddesi’nde yapılacak tören nedeniyle Topkule-Mahmutbey Köprüsü-Vatan Caddesi-Oğuzhan Caddesi-Millet Caddesi-Topkapı ile Edirnekapı Kavşağı Vatan Caddesi kesişim noktası saat 07.00 ile 16.00 arasında trafiğe kapalı olacak. 
     Mahmutbey Köprüsü-Habipler Yolu da, bugün saat 13.00’den itibaren 30 Ağustos’taki törenin bitimine kadar araç trafiğine kapatılacak. 
     Ayrıca, Üsküdar’da yapılacak geçit töreni nedeniyle Demokrasi Meydanı ve Demokrasi Meydanı’ndan Harem Sahil Yolu saat 07.00’den itibaren tören bitimine kadar araç trafiğine kapalı olacak. 
     
     ALTERNATİF YOLLAR 
     Söz konusu saatler arasında D-100 Karayolu’ndan gelerek Vatan Caddesi’ni kullanacak sürücüler, Haliç Tüneli, Edirnekapı, Fevzipaşa Bulvarı, Aksaray şeklinde veya Haliç Tüneli, Ayvansaray ışıklardan Balat yolunu takiben Unkapanı ve Sirkeci istikametlerini tercih edebilecek. 
     E-80 Karayolu’ndan gelen sürücüler de, Milliyet Gazetesi karşısından TEM istikametini veya Sahil Yolu’ndan Yenikapı, Kumkapı ve Sirkeci’ye ulaşabilecek. 
     Vatan Caddesi’ni kullanarak Fatih’teki hastanelere gelen ambulans ve diğer sürücüler de, Sahil Yolu’nu tercih ederek Samatya’dan Cerrahpaşa-Çapa-Haseki veya Vakıf Gureba hastanelerine ulaşabilecek. 
     Fatih istikametinden aynı gerekçelerle hastanelere gidecekler ise Atatürk Bulvarı-Aksaray ve Millet Caddesi güzergahını kullanabilecek. 
     Üsküdar’da da sürücüler, Demokrasi Meydanı’ndan Üsküdar Halk Caddesi, Yenitoptaşı Caddesi’ne ve Selmani Pak Caddesi’nden Cumhuriyet Caddesi ve Bağlarbaşı’na, Harem İskele Caddesi’nden de duvardibi ışıklara yönlendirilecek. 
     
</TEXT>
</DOC>
