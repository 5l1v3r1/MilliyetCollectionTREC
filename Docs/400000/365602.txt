<DOC>
<DOCNO> 365602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/spo03.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi'den şok itiraf 
</HEADLINE>
<TEXT>


Palermo'ya gitme planı suya düşünce Galatasaray'da kalan tecrübeli kaleci, Kolombiya basınına şok açıklamalar yaptı, "Geri dönmemin tek nedeni İtalyan kulübünün verdiği sözü tutmamasıdır" dedi 

MEHMET ÇİFTÇİ 


Sarı - Kırmızılı yönetime 2 ay boyunca büyük sıkıntı yaşatıp, geçen hafta İstanbul'a dönerek ücretinin artılması karşılığında yeni sözleşme imzalayan Mondragon ses getirecek itiraflarda bulundu. Ülkesi Kolombiya'nın Housten Chronicle gazetesine konuşan tecrübeli kaleci, uzun süre flört ettiği İtalyan kulübü Palermo'nun son anda geri adım atması yüzünden Galatasaray'a dönmek zorunda kaldığını açıkladı. 
Başkan Özhan Canaydın'ın yıllık ücretine zam yaptığı Mondi, "Galatasaray'a dönmeyi kabul etmemin tek nedeni Palermo'nun bana verdiği sözleri tutmasıdır. Galatasaray'dan kurtulmak için aldığım paranın yarısına İtalya'ya gideceğimi söylemiştim ama onlar beni yarı yolda bıraktı" dedi. 
Kariyerine İtalya'da devam etmek için Palermo ile her konuda anlaştığını vurgulayan Mondragon, "Kolombiya Milli Takımı'ndan İtalya'ya gitmeye hazırlanırken bir anda kendimi İstanbul'da buldum. Bana yapılan bir oyundur. Çok üzgünüm" diye konuştu. Tecrübeli eldiven, Palermo'nun, Galatasaray'a 1 milyon dolar bonservis bedeli teklif ettiğini de açıkladı. 

Hasan'ın şanssızlığı 

Cim Bom'un tecrübeli yıldızı Hasan Şaş'a nazar değdi. Önceki gün yapılan idmanda teknik heyetten alkış alan başarılı futbolcu dünkü çalışmada bir kez daha sakatlık geçirdi. Aslar ile yedeklerin karşılaştığı çift kale maç Sabri'nin attığı tek golle biterken, sağ bacağında ağrı hisseden Hasan karşılaşmayı tamamlayamadı. Başarılı futbolcunun önemli bir sakatlığının olmadığı, tedbir amaçlı olarak idmanı bıraktığı açıklandı. Antrenmana sakatlıkları bulunan Ergün ve İbrahim Yavuz da katılmadı. 

Gerets'in adamları 

RAŞİT ALTUN 

Galatasaray Teknik Direktörü Eric Gerets kafasındaki ideal 11'i büyük ölçüde belirledi. Florya Metin Oktay Tesisleri'nde hafta boyunca yapılan idmanlarda takımı ikiye ayıran Belçikalı hoca, kaleyi Mondragon'a teslim ederken, defansı Tomas, Song, Cihan ve Orhan Ak dörtlüsünden oluşturdu. Orta sahanın sağında Sabri'ye şans tanıyan Gerets, orta sahada Saidou'yu defansa, Iliç'i ise hücuma dönük olarak oynattı. 
Orta alanın sol kanadına hazırlık döneminin en başarılı ismi olarak dikkat çeken Altan'ı monte eden Cim Bom'un hocası, forvette ise geçen sezon olduğu gibi Hakan Şükür ile Necati'ye forma verdi. Gerets'in yedek takıma yolladığı Ümit Karan ve Hasan Şaş ise ilk 11'e en yakın isimler olarak gözüküyor. 

Ali Sami Yen'e anma 

BOZHAN MEMİŞ 

Galatasaray Kulübü'nün kurucusu ve ilk başkanı olan Ali Sami Yen ölümünün 54. yıldönümünde kabri başında anıldı. Yen'in Feriköy Mezarlığı'nda bulunan anıt mezarı başında düzenlenen törende Galatasaray Başkanı Özhan Canaydın, yönetim kurulu üyeleri Fatih Gökşen, Derya Taşdelenler ve Niyazi Yelkencioğlu da yer aldı. Törende bir konuşma yapan Başkan Canaydın, "Senin bize bıraktığın eser daha nice yıllar yaşayacaktır. Rahmetin ve toprağın bol olsun" ifadesini kullandı. 


</TEXT>
</DOC>
