<DOC>
<DOCNO> 398322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/axspo01.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'dan öfke 
</HEADLINE>
<TEXT>


GSGM Ceza Kurulu'nun Türkiye Şampiyonası sonrası numunesinde doping maddesi tespit edilen Fenerbahçeli yüzücü Sibel Piroğlu'na ceza vermemesi, Galatasaray'ı ayağa kaldırdı 

MURAT AĞCA 


Gençlik ve Spor Genel Müdürlüğü Ceza Kurulu'nun, Türkiye Şampiyonası'ndaki numunesinde yasaklı nandrolone maddesine rastlanan Fenerbahçeli yüzücü Sibel Piroğlu'na ceza vermemesi, Galatasaray yüzme camiasını ayağa kaldırdı. 
Kurul, Primalut adlı adet geciktirici kullanan Piroğlu'nun, şampiyona öncesinde Hacettepe Üniversitesi Doping Kontrol Merkezi'nin internet sitesinden ilacın etkin maddesinin yasaklı olup olmadığını kontrol ettiği ve eski tarihli olan listede ilaca izin verilmesi üzerine kullandığı savunmasını haklı bulmuş, olayda merkezin ihmali olduğu kanaatine varmıştı. 
Galatasaray Yüzme Şubesi Başkanı Ercüment Gümrük, ceza kurulunun kararına itiraz edeceklerini belirterek, "Birşeyin yasak olduğunu bilmemek o kişinin suçsuz olduğunu göstermez. Dopingte bilmemek gerekçe değildir. Hukuki yollara başvuracağız. Piroğlu'nun puanlarının silinip, şampiyonluğun Galatasaray'a geçmesi gerekir" dedi. Gümrük, adet geciktirici ilaçları tüm dünyanın kullandığını ancak bilinçli olmak gerektiğini savunarak, "Biz yasaklı ilaçlarla ilgili doktorlarımızdan sürekli bilgi alıyoruz, çocuklara ve velilere eğitim veriyoruz. Fenerbahçe de bunu yapmalıydı" diye konuştu. 
Galatasaray Başantrenörü Yılmaz Özüak ise kararın dopingi özendirici olduğunu öne sürerek, "Demek ki sporcular bundan sonra rahatlıkla birtakım maddeleri kullanabilecek. Halil Mutlu bu madde yüzünden iki yıl ceza yedi. Bu iş uzayacak, FINA'ya kadar gidecek. Süreyya Ayhan'a da biz bir yıl ceza verdik, uluslararası federasyon iki yıl dedi" ifadelerini kullandı. 

Temizer 'Suçsusuz' 

Türkiye Doping Kontrol Merkezi Başkanı Aytekin Temizer, Ceza Kurulu'nun olayda ihmalleri olduğu yolundaki tespitine şiddetle karşı çıktı. Internet sitesindeki listenin eski olmasının önemli olmadığını, yeni listede etkin maddenin yine serbest bırakılan maddeler arasında yer aldığını söyleyen Temizer, "Ceza Kurulu'nun kararı doğru. Ortada bir suç yok. Sibel'in aldığı ilacın metaboliti olarak yasaklı nandrolone ortaya çıkmış. WADA da eğer etisteron primalut'un etkin maddesi kullanan sporcu bunu ispat ederse, ceza verilmez diyor. Bizim kesinlikle ihmal veya hatamız yok" diye konuştu. 


</TEXT>
</DOC>
