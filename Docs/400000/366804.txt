<DOC>
<DOCNO> 366804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur33.html </URL>
<DATE> 2005/08/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak Büyükelçiliği eşyası arasında kaleşnikof bulundu 
</HEADLINE>
<TEXT>

     Irak Büyükelçiliği’nin sattığı eşya arasında bulunan 2 çelik kasadan 4 adet kaleşnikof marka silah çıktı. 
     Silahlar polise teslim edildi. 
     AA muhabirinin aldığı bilgiye göre, Ulus İtfaiye Meydanı’nda ikinci el eşya alım-satımı yapan bir firmanın ihbarı üzerine harekete geçen polis, söz konusu adreste bulunan 4 adet silaha el koydu. 
     Silahların, yaklaşık 2 ay önce Irak Büyükelçiliği’nden 2 milyar lira karşılığı alınan hurda eşya arasındaki iki kasadan çıktığı öğrenildi. 
     Kapıları kilitli olduğu için 2 aydır açamadıkları çelik kasaları açtırmak için çilingir çağırdıklarını belirten firma yetkilisi Levent Ergin, kasa içerisinden 4 adet uzun namlulu kaleşnikof marka silah, bu silaha ait şarjör ve mermi ile eski Irak Devlet Başkanı Saddam Hüseyin’in 2 fotoğrafının çıktığını söyledi. 
     Polise durumu bildirdiklerini belirten Ergin, olay yerine gelen polislerin silahlara el koyduğunu ve incelemek üzere emniyete götürdüklerini kaydetti. 
     Ergin, satın aldıkları diğer eşyanın ise Büyükelçiliğe ait koltuk takımları, çelik dolaplar, fotokopi ve faks cihazları ile kamera gibi hurda malzeme olduğunu ifade etti. 
     
</TEXT>
</DOC>
