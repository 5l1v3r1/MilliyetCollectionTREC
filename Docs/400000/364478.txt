<DOC>
<DOCNO> 364478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur30.html </URL>
<DATE> 2005/07/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
16 ay sonra gelen özgürlük... 
</HEADLINE>
<TEXT>

     Adana’nın Kozan İlçesi’nde, hakkında verilen ağırlaştırılmış müebbet hapis cezası Yargıtay’ca bozulan cinayet zanlısı, 16 ay sonra cezaevinden tahliye edildi. 
     İlçeye bağlı Gaziköy Beldesi yakınlarında, 4 Eylül 2003 tarihinde cesedi bulunan Mehmet Köse’nin öldürülmesiyle ilgili zanlı olarak olaydan yaklaşık 6 ay sonra gözaltına alınan ve yapılan yargılama sonucunda ağırlaştırılmış müebbet hapis cezasına çarptırılan Levent Açıkgöz, Yargıtay 1. Ceza Dairesi’nin, yerel mahkemenin kararını bozması üzerine, 16 aylık cezaevi yaşantısının ardından özgürlüğüne kavuştu. 
     Yeterli delil bulunmadığı gerekçesiyle yerel mahkeme tarafından verilen kararın bozulmasını uygun gören Yargıtay kararı üzerine Açıkgöz’ün yakınları cezaevi önünde toplanarak, bayram havası yaşadılar. 
     Yaklaşık 16 ay cezaevinde kalan ve tüm duruşmalarında suçsuz olduğunu savunarak, tahliyesini isteyen Levent Açıkgöz’ü, cezaevi kapısında ilk karşılayanlar annesi Hatun, eşi Nuray ve çocukları Enes Taha ile Kevser Açıkgöz oldu. 
     Cezaevinden davul zurna sesleri ve yakınlarının sevinç gözyaşları arasında çıkan Levent Açıkgöz, uzun bir araç konvoyu ile Tufanpaşa Mahallesi’ndeki evine getirildi. 
     Suçsuz olduğu bilinciyle bir an bile ümidini kaybetmediğini belirten Açıkgöz, "Adalet geç de olsa tecelli etti. Aileme ve sevdiklerime kavuştuğum için çok mutluyum" dedi. 
     Levent Açıkgöz, 4 Eylül 2003 tarihinde Kozan’a bağlı Gaziköy Beldesi yakınlarındaki bir dere kenarında cesedi bulunan Mehmet Köse’nin üzerinden çıkan amcasının oğlu Halil İbrahim Açıkgöz’ün resminden yola çıkılarak yapılan soruşturma sonucunda, olaydan 6 ay sonra tutuklanarak cezaevine gönderilmişti. 
     
</TEXT>
</DOC>
