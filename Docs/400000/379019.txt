<DOC>
<DOCNO> 379019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo30.html </URL>
<DATE> 2005/09/16/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Prens William, İngiltere Futbol Federasyonu Başkanı oluyor... 
</HEADLINE>
<TEXT>

     İngiltere Kraliçesi 2. Elizabeth'in torunu Prens William, İngiltere Futbol Federasyonu Başkanlığı'na getirilecek. 
     İngiltere Futbol Federasyonu'ndan yapılan açıklamada, Prens William'ın federasyon başkanlığı görevini, amcası York Dükü Prens Andrew'den devralacağı kaydedildi. 
     İngiltere Futbol Federasyonu Başkan Yardımcısı Geoff Thompson, Prens William ve federasyon üst yöneticisi Brian Barwick ile yaptığı toplantının ardından, William'ın federasyon başkanlığını kabul etmesinden dolayı herkesin çok mutlu olduğunu söyledi. 
     2000 yılında görevi kabul eden Prens Andrew'in çok büyük işler başardığını kaydeden Thompson, ''Prens William'ın oyuncu olarak ve bir taraftar olarak futbola olan aşkını herkes biliyor. Ulusal anlamda desteğin onun başkanlığı döneminde daha da artacağına inancımız tam'' dedi. 
     
</TEXT>
</DOC>
