<DOC>
<DOCNO> 384716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun01.html </URL>
<DATE> 2005/10/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fransa Dışişleri Bakanı AB'nin genişlemesi devam etmeli 
</HEADLINE>
<TEXT>

     Fransa Dışişleri Bakanı Philippe Douste-Blazy, gelecekte de AB'nin genişleme sürecinin devam etmesi gerektiğini söyledi. 
     Çek Cumhuriyeti'nin başkenti Prag'da Dışişleri Bakanı Cyril Svoboda'yla görüşen Douste-Blazy, gazetecilere yaptığı açıklamada, AB üyesi olmak isteyen ülkelerin üyelik için belirli şartları yerine getirmelerinin gerekli olduğunu kaydetti. 
     Svoboda ise Douste-Blazy'den, Fransa'nın yeni üye olan AB ülkesi işçilerine uyguladığı serbest dolaşım kısıtlamalarını kaldırmasını istedi. 
     Çek Cumhuriyeti vatandaşlarının herhangi bir AB üyesi ülkenin emek pazarı için tehlike yaratmadığını söyleyen Svoboda, bu yılın Haziran ayına kadar elde edilen verilere göre, yeni 10 AB üyesi ülkesinden İngiltere'ye giden işçilerin sadece yüzde 6'sını Çekler'in oluşturduğunu hatırlattı. 
     
</TEXT>
</DOC>
