<DOC>
<DOCNO> 373243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/eko04.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar markalarıyla geliyor 
</HEADLINE>
<TEXT>


Türkiye'ye önümüzdeki aylarda yurtdışından yeni markalar geliyor. Aralarında dünyanın sayılı çok katlı mağazalarının da bulunduğu markalar, ilk mağazalarını önümüzdeki aylarda faaliyete geçecek yeni alışveriş merkezlerinde büyük metrekarelerde açacaklar 

Esra Akın 

Yabancı perakende zincirleri gözünü Türkiye'ye çevirdi. Şişli'de eylül ayı sonunda açılacak olan Cevahir İstanbul Alışveriş Merkezi'nde 15, Levent'te 2006 yılında faaliyete girecek Kanyon'da ise kira sözleşmeleri henüz tamamlanmayan 30 yeni zincir mağaza açılacak. Bunlar arasında Debenhams, EP Medi Max , Club Monako, AS Watson, Next, Guess World, Zara Home, Oysho, Fornarina, Guiseppo, Pull and Bear, Stradivarius, Bershka, Harvey Nichols gibi markalar bulunuyor. 
Cevahir'de yer alacak olan markaların büyük metrekarelerde mağaza açacağı belirtilirken, alışveriş merkezindeki en büyük yabancı mağaza Debenhams'a ait olacak. 
Türkiye'ye Al Shaya grubu tarafından getirilen Debenhams, alışveriş merkezinde kiraladığı 4 bin 500 metrekarelik alanda kozmetik, kadın, erkek - çocuk giyim, iç çamaşırı, mobilya, elektrikli ev aletleri gibi ürünler satışa sunacak. Kanyon Alışveriş Merkezi'ne geleceği söylenen markalar arasında zincir parfümeri mağazası Douglas, çantalarıyla ünlü Furla, Harvey Nichols ve Murphy Nye yer alıyor. 

Inditex'ten 5 yeni marka 
İspanyol Inditex grubuysa bir markası dışında bütün markalarına mağaza açacak. Türkiye'ye ilk kez Zara markasıyla giren ve 5 milyar 670 milyon dolarlık cirosuyla dünyanın en büyük tekstil gruplarından biri olan Inditex, Kiddy's Class dışında yer alan Pull and Bear, Stradivarius, Berschka, Oysho ve ev tekstil - mobilya markası olan Zara Home'un ilk mağazalarını açıyor. 
Inditex grubu dışında Demsa'da, Etam, San Marina, Laura Ashley, Gerard Darel'den sonra İtalyan bayan giyim markası Fornarina ve Fransız markası '123'ü Türkiye'ye getiriyor. Marka daha önce Reksmar grup tarafından getirilen Guess'i farklı bir konsepte 'Guess World' adıyla açacak. 

Debenhams 
Ülkesi İngiltere 
Cirosu 5 milyar dolar 
Özellikleri Çok katlı mağaza. Debenhams mağazalarında kadın, erkek, çocuk giyimi dışında, elektrikli ev aletleri, mobilya ve kozmetik ürünleri satışa sunuluyor. 
Hedef Kitle Modern ve rahat giyinmeyi seven kadın ve erkekler. 

Harvey Nichols 
Ülkesi İngiltere 
Mağaza Sayısı 5. Ayrıca 2 restoranı var 
Cirosu 360 milyon dolar 
Özellikleri Çok katlı mağazacılık anlayışına sahip olan markada kadın, erkek ve çocuk giyimi, parfüm ve kozmetik de satışa sunuluyor. 
Hedef Kitle Üst gelir seviyesine sahip olanlar. 

Pull and Bear 
Ülkesi İspanya 
Mağaza Sayısı 390 
Cirosu 378.9 milyon euro. 
Özellikleri Genç, spor giyim markası. Koleksiyonları dünyada Zara kadar ilgi çekiyor. Farklı kataloglarıyla tanınıyor. 
Hedef Kitle 20'li ve 30'lu yaşlardaki kadın ve erkekler. 

Fornarina 
Ülkesi İtalya 
Özellikleri İtalya'da trendleri belirleyen markalar arasında yer alıyor. Modern ve şehirli bir çizgisi var. 
Hedef Kitle Üst gelir seviyesine sahip genç kadınlar. 

Oysho 
Ülkesi İspanya 
Mağaza Sayısı 122 
Cirosu 71.7 milyon euro. 
Özellikleri İç çamaşırı markası. Koleksiyonda aynı zamanda rahat kıyafetler de yer alıyor. 
Hedef Kitle Orta ve üst gelir grubuna sahip kadınlar. 

Bershka 
Ülkesi İspanya 
Mağaza Sayısı 325 
Cirosu 516 milyon euro. 
Özellikleri Lolita markası olarak da tanınır. Renkli koleksiyonları ve kıyafetlerle kombine edilecek kadar fazla seçenek sunan aksesuarlarıyla tanınıyor. 
Hedef Kitle 15 - 25 yaş arası genç kızlar. 

Zara Home 
Ülkesi İspanya 
Mağaza Sayısı 80 
Cirosu 40.4 milyon euro. 
Özellikleri Zara markasının ev tekstil ve mobilya mağazası. Modern çizgisiyle dikkati çekiyor. Marka son koleksiyonunda beyaza ve toprak tonlarına ağırlık vermiş. 
Hedef Kitle Orta ve üst gelir grubu 

Electronic Partner MedMax 
Ülkesi Almanya 
Özellikleri Almanya'nın en büyük elektronik mağazalarından biri. En son teknoloji ürünlerinin satıldığı ürünler yer alıyor. 
Hedef Kitle Orta ve üst gelir seviyesine sahip olanlar. 

Club Monaco 
Ülkesi ABD 
Özellikleri Şehirli ve modern bir çizgisi var. Koleksiyonlarında iş kadınına ve erkeğine hitap ediyor. 
Hedef Kitle Orta gelir seviyesine sahip olanlar. 

123 
Ülkesi Fransa 
Özellikleri 48 bedene kadar çıkan kıyafetleriyle tanınıyor. Marka şık ve klasik kadına hitap ediyor. 
Hedef kitle Orta gelir seviyesine sahip kadınlar. 

Furla 
Ülkesi İtalya 
Mağaza Sayısı 9 mağazası, 4 showroomu bulunuyor. 
Özellikleri Deri çanta ve ayakkabılarıyla tanınıyor. New York, Paris, Milano, Roma gibi önemli moda merkezlerinde mağazaları yer alıyor. 
Hedef Kitle Üst gelir grubuna sahip kadınlar. 

Douglas 
Ülkesi Almanya 
Mağaza Sayısı Avrupa'da 700, ABD'de 11. 
Özellikleri Avrupa'nın en önemli kozmetik perakende mağazalarından biri. Douglas'ın içinde Chanel, Lancome, Estee Lauder gibi pekçok ünlü marka satışa sunuluyor. 
Hedef Kitle Orta ve üst gelir seviyesine sahip kadınlar. 

</TEXT>
</DOC>
