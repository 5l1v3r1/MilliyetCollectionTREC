<DOC>
<DOCNO> 360613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/spor/spo09.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bilene sordular 
</HEADLINE>
<TEXT>


Gençlerbirliği'nin yeni transferleri İsveçli Jardler ve Brezilyalı Marcio, Fenerbahçeli Alex ile Sarı - Lacivertli takımın eski golcüsü Andersson'un, "Hiç düşünmeden gidin" sözlerinin ardından imza attıklarını açıkladılar 

İLHAN GÜLER 


Fenerbahçe'nin Brezilyalı yıldızı Alex de Souza ile Sarı - Lacivertli takımın İsveçli eski golcüsü Kennet Andersson'un, vatandaşları olan Gençlerbirliği'nin yeni transferlerinden Marcio ile Jardler'e referans verdikleri ortaya çıktı. 
Brezilyalı Marcio ve İsveçli olan Jardler, Başkent ekibinden teklif aldıktan sonra Alex ile Andersson'un, Kırmızı - Siyahlı kulüp ve Türkiye hakkındaki görüşlerine başvurdu. 
Alex'le görüşen Marcio ve Andersson'u arayan Jardler, aldıkları olumlu bilgiler sonrası Gençlerbirliği'nin teklifini kabul ettiklerini söylediler. Orta sahanın solunda görev yapan Jardler, "Teklif gelince hemen Andersson'u aradım. Türkiye için olumlu konuşunca imzayı attım. Gençlerbirliği gerçekten çok iyi bir kulüp. Her konuda yardımcı oldular. Kulüp tesisleri de mükemmel. Başarılı olmak için elimden geleni yapacağım" ifadesini kullandı. 

Cruzeiro'dan arkadaşı 
Brezilyalı futbolcu Marcio ise Cruzeiro'dan takım arkadaşı olan Alex'in, Gençlerbirliği hakkındaki sözleri ardından kararını verdiğini vurguladı. Cruzeiro'da Alex'le aynı odayı paylaştığını belirten Marcio, "Alex, hiç düşünmeden Türkiye'ye gelebileceğimi söyledi. Futbolda birçok şeyi bana o öğretti. Benim hocam sayılır. Gençlerbirliği forması altında çok başarılı olacağıma inanıyorum" dedi. Kırmızı - Siyahlı takımın, İsveçli olan diğer transferi Risp de umutlu konuştu. Tecrübeli savunmacı, "Uyum sürecini kısa süre içinde geride bırakıp, futbolumla konuşulmak istiyorum" diyerek camiaya umut saçtı. 

Gençler Belçika'ya uçtu 

Yeni sezon hazırlıklarının ilk bölümünü Kızılcahamam'da gerçekleştiren Gençlerbirliği ikinci etap kamp çalışmaları için dün sabah Belçika'ya uçtu. Kırmızı - Siyahlı takım, Belçika kampında 6 hazırlık maçı oynayacak. İlk sınavını 15 Temmuz'da Waragen önünde verecek olan Başkent ekibi sırasıyla Brussels, Zolder, Lierse, Sparta Rotterdam ve Truiden'le karşılaşacak. 13 gün Belçika'da kalacak olan Gençlerbirliği, 25 Temmuz'da Ankara'ya dönecek. 

Konyaspor'da yoğun program 

Yeşil - Beyazlılar ikinci etap kamp çalışması için Bolu'ya giderek topbaşı yaptı. Petro Clup'ta kampa giren futbolcular çift antrenmanla hazırlıklara başladı. Teknik Direktör Aykut Kocaman, 14 Temmuz'dan sonra 8 hazırlık maçı oynayacaklarını söyledi. Kocaman, "Birinci etapla birlikte 12 gündür çalışma yapıyoruz. Her şey çok güzel gidiyor. Oynayacağımız maçlar takımın durumunu belirleyecek" dedi. Tecrübeli hoca, yeni transferlerin takıma uyumundan çok memnun olduğunu sözlerine ekledi. 

Halk takımı Erciyesspor 

Süper Lig'in yeni ekibi Kayseri Erciyesspor'un dün sabah yaptığı kros çalışması sırasında ilginç görüntüler ortaya çıktı. Bolu'da yeni sezona hazırlanan Mavi - Siyahlı futbolculara ısınma hareketleri sırasında piknik yapan gençlerin de eşlik etmesi dikkat çekti. Teknik Direktör Mustafa Uğur, 12 gün sürecek Bolu kampında 6 hazırlık maçı oynayacaklarını belirterek, "Süper Lig'deki ilk yılımızda başarılı olmak istiyoruz" diye konuştu. 


</TEXT>
</DOC>
