<DOC>
<DOCNO> 391181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur22.html </URL>
<DATE> 2005/10/31/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bayramda çok sıkı trafik önlemleri.... 
</HEADLINE>
<TEXT>

     İçişleri Bakanı Abdülkadir Aksu, "Ramazan Bayramı’nda Alınacak Trafik Önlemleri" ile ilgili 81 il valiliğine bir genelge gönderdi. 
     Genelgede, dini bayramlarda karayollarında trafik yoğunluğu ile birlikte trafik kazaları arttığı belirtilerek, önceki yıllarda alınan tedbirler sonucunda, trafik kazalarıyla ölüm ve yaralanmalarda azalmalar olduğu, ancak bu sonuçların yeterli görülmediğini kaydedildi. 
     Genelgede, valiliklerden, vatandaşların rahat ve huzur içinde seyahat edebilmelerini sağlamak amacıyla, personelin her zamankinden daha etkin, duyarlı ve titiz davranması istendi. 
     Mevcut trafik denetimlerine ek olarak otoyollar ve devlet karayollarında tatile gidiş ve dönüş günleri olan 01-02 ve 06-07 Kasım 2005 tarihlerinde şu tedbirler alınacak 
     "Terminallere giriş ve çıkış yapan bütün otobüslerin takoğrafları, şoförünün alkol durumu, taşımacılık yetki belgeleri, Zorunlu Mali Mesuliyet ve Zorunlu Ferdi Kaza Koltuk Sigortaları, şoförlerin sürücü belgeleri ve Ticari Taşıt Kullanma Belgeleri, aracın fenni muayene durumu ve araçlarda bulundurulması zorunlu malzeme ve gereçlerin bulunup bulunmadığı titizlikle kontrol edilecek arıza, aykırılık ve eksiklikleri görülen hususlar hakkında gerekli yasal işlemler yapılacaktır. Ayrıca karayolu güzergahlarında da otobüsler üzerindeki denetimlere ağırlık verilecektir. 
     Yine güzergah üzerinde ve terminallerde yapılan trafik kontrollerinde araçlarda teknik yönden bir aksaklığın bulunup bulunmadığı, dış ışık donanımlarının faal olup olmadığına dikkat edilecek, görüşü azaltan sisli, yağışlı ve benzeri havalarda gündüzleri de yakını gösteren ışıkların yakılması sağlanacak, far ayarı ve ışık donanımı bozuk araçlar eksiklikleri giderilinceye kadar trafikten men edilecek, yangın söndürme cihazı ve ilk yardım çantası bulunmayan, mevsim şartlarına göre gerekli teçhizat ve avadanlıkları zincir, takoz, çekme halatı vb. olmayan araçların eksikliklerini tamamlamaları sağlanacaktır. 
     Bayram süresince kar yağışı olması halinde, TIR türündeki araçlar ile gerek görülmesi halinde ağır tonajlı diğer araçların, uygun yerlerde kısa süreler ile trafik akışı normale dönünceye kadar bekletilmesi ve trafikte seyreden diğer araçların mutlak suretle kar tipi lastiklerle ya da zincir takarak yola devam etmeleri sağlanacaktır. Ayrıca, kamu kurum ve kuruluşlarından veya kiralama suretiyle çekme araçları temin edilecek ve tatil süresince önem arz eden yol kesimlerinde ve Bölge Trafik Denetleme İstasyon Amirliklerinde hazır bekletilecektir. 
     Trafik kontrollerinde alkol, aşırı hız, hatalı sollama, yakın takip ve şerit ihlali gibi trafik kazalarının oluşumunda büyük rol oynayan kural dışı davranışların denetimlerine ağırlık verilecektir. 
     Ayrıca, yorgun, uykusuz ve dalgın araç kullandığı tespit edilen sürücüler uyarılarak, güzergah üzerindeki Bölge Trafik Denetleme İstasyon Amirlikleri de dahil olmak üzere, müsait yerlerde dinlenmeleri sağlanacaktır" 
     
     30 KİLOMETREYE BİR EKİP OTOSU 
     Genelgeye göre, video-kamera radarlı ekip araçları, bayram tatili süresince daha da etkili olarak 24 saat esasına göre faaliyet gösterecek. 
     Trafik güvenliğini olumsuz yönde etkileyen hava, yol ve trafik durumları hakkında basın ve yayın organları aracılığıyla vatandaşlar zamanında uyarılacak, tedbirli olmaları sağlanacak. 
     155 ve 156 telefon hattını arayan vatandaşlara da gerekli 
     bilgilendirme ve yardım sağlanacak. 
     Tatil süresince karayollarında, her 30 kilometreye 1 ekip otosu düşecek şekilde planlama yapılacak. 
     Şehiriçi trafik yoğunlunun artacağı düşünülen Arife günü önemli kavşaklarda ve büyük alışveriş merkezleri civarında ayrıca, vatandaşların yoğun olarak ziyaretlerde bulunacakları mezarlıklar civarında da gerekli trafik tedbirleri alınacak. 
     Genelgede, "Görevlilerimiz kılık ve kıyafetleri ile ekip otolarının temiz, düzenli ve bakımlı olmasına özen gösterecekler, sürücülere hitap ederken kararlı olacaklar, halkla ilişkileri zedeleyen polemik ve tartışmalara girmeyeceklerdir" denildi. 
     
</TEXT>
</DOC>
