<DOC>
<DOCNO> 353385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/axspo01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu şampiyon 
</HEADLINE>
<TEXT>


Orduspor sonucu büyük merakla beklenen Samsun 19 Mayıs Stadı'ndaki kader maçında gol şov yaparak şampiyonluğa ulaştı. 2. Lig A Kategorisi'ne çıkan Karadeniz ekibinin gollerini Muzaffer ve Özgür 3 attı 


İkinci Lig B Kategorisi B Grubu'nda şampiyonun adı Orduspor oldu. Futbol Federasyonu'nun 15 Mayıs'ta Ordu'da oynanan maçta çıkan olaylar yüzünden yeniden oynanmasına karar verdiği karşılaşmada Eskişehirspor'la Samsun 19 Mayıs Stadı'nda kapışan Karadeniz ekibi, rakibini 4-0 yenerek İkinci Lig A Kategorisi'ne yükseldi. Bu sonuçla Gençlerbirliği ASAŞ'ın şampiyonluk umudu suya düştü. 
Tribünleri tıklım tıklım dolduran taraftarının desteğini arkasına alan Orduspor çok üstün bir futbol ortaya koydu. 26'da Zafer'in düşürülmesiyle kazanılan penaltıyı Özgür kullandı. Kaleci Yusuf gole izin vermedi. 32'de Muzaffer sert bir şutla ağları sallayıp gol perdesini açtı. Karadeniz ekibi ikinci yarıda da sahanın tek hakimiydi. 68'de Şenol'un pasını alan Özgür fileleri havalandırarak farkı 2'ye çıkardı. 72 ve 90 1'de iki gol daha atan Özgür skoru 4-0 olarak belirledi. 

Maçın karnesi 
HAKEMLER Serdar Tatlı, Bahattin Duran, Erhan Sönmez 
ORDUSPOR Fevzi 7 - Gökhan Polomaç 7, Gökhan Güney 6, Cumhur 6, Özcan 7 - Muzaffer 7, Mustafa Okucan 6 Dk.78 Mustafa Bedir 5 , Volkan 6, Özgür 9 - Serkan 8 Dk.87 Önder , Şenol 9 Dk.90 Cüneyt 
ESKİŞEHİRSPOR Yusuf 6 - Kazım 4, Alparslan 5, Zafer 4, Levent 4 Dk.61 Eriş 5 - Kenan 5, Erkan 5 Dk.86 Soner Keleş , Selçuk 5, Serkan 5 - Şükrü 5, Alper 5 Dk.76 Onur 4 
GOLLER Muzaffer Dk.32 , Özgür Dk.68, 72 ve 90 1 
SARI KARTLAR Cumhur, Volkan, Şenol, Özgür Orduspor 
KIRMIZI KART Zafer Dk.58 - Eskişehir 

Sahada ve tribünde olay 

Samsun Emniyet Müdürlüğü'nün iki takım arasındaki aşırı gerilimi göz önünde bulundurarak aldığı yoğun güvenlik tedbirlerine rağmen maçta olaylar çıktı. Eskişehir'den gelen 100 kadar taraftar takımlarına destek verirken yaklaşık 10 bin Ordusporlu tribünleri tamamen doldurdu. Trabzonspor Taraftarlar Derneği de Orduspor'u desteklemek için Samsun'a 2 otobüs taraftar getirdi. Eskişehirli futbolcuların sahaya çıktığı sırada tribünler bir anda karıştı. Taraftarlar koltukları kırarak birbirlerine atarken yaralanan iki kişi hastanelik oldu. 
Futbolcular ise saha içinde kapıştı. Ordusporlu Serkan ile Eskişehirsporlu Kazım arasındaki tartışmaya diğer futbolcular da karışınca tansiyon yükseldi. Hakem Serdar Tatlı tüm oyuncuları toplayarak 5 dakikalık görüşme yaptı ve daha sonra maçı başlattı. Ordusporlu taraftarlar karşılaşma boyunca Genlerbirliği Başkanı İlhan Cavcav'a büyük tepki gösterdi. Maçta sakatlanan Eskişehirsporlu Kazım, Ordusporlu taraftarların yabancı madde atması nedeniyle ambülansta tedavi edildi. 


</TEXT>
</DOC>
