<DOC>
<DOCNO> 385110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur02.html </URL>
<DATE> 2005/10/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
İmamlı, rahipli cenaze töreni 
</HEADLINE>
<TEXT>

     Mustafa SERTER ALANYA Antalya , DHA 

ANTALYA'nın Alanya İlçesi'ne bağlı Mahmutlar Beldesi'nde, 13 yıldır yaşayan 58 yaşındaki Alman İngebörg Stamer, vasiyeti üzerine ilçedeki hıristiyan mezarlığında toprağa verildi. Hıristiyan inançlarına göre, defnedilen Stamer'in cenaze töreninde hem rahip hem de imam bulundu. 
     Alman İngebörg Stamer ve 69 yaşındaki Gerhard Stamer çifti, 13 yıl önce Mahmutlar Beldesi'nden ev satın alarak yerleşti. Bir süre önce kemik erimesi hastalığına yakalanan İngebörg Stamer, Mahmutlar Belediyesi'ne bir vasiyet yazısı göndererek, vefat ettiğinde burada gömülmek istediğini bildirdi. Tedavi gördüğü Alanya Özel Can Hastanesi'nde önceki gün yaşamını yitiren Stamer, Mahmutlar Belediyesi'nin birkaç gün önce düzenlemeye başladığı hıristiyan mezarlığında toprağa verildi. 
     Hıristiyan inançlarının esaslarına göre defnedilen Stamer'in cenaze töreninde, Antalya'daki Alman Kilisesi'nin Rahibi Henrik Plasse görev yaptı. Törende, Mahmutlar'daki Göleviz Camisi İmamı Osman Kömür de hazır bulundu. Kömür, törende yaptığı konuşmada, bütün dinlerin insana değer verdiğini belirterek, Hepimiz kardeşiz. İnsana saygı gereği buradayım'' diye konuştu. 
     
     EŞİNİ MIZIKAYLA UĞURLADI 
     Törende, Gerhard Stamer ölen eşinin tabutu başında mızıka çaldı. Gerhard Stamer, Bu onun en sevdiği şarkıydı ve onu bu şarkıyla uğurlamak istedim'' dedi. Eşinin mezarına ve tabutuna çiçek atan Gerhard Stamer, gözyaşlarına hakim olamadı. Gerhard Stamer'in de ölünce aynı mezarlığa gömülmek için vasiyet yazdığı öğrenildi. 
     Cenaze törenine Mahmutlar Belediye Başkanı Alaaddin Çakır ve beldede yaşayan çok sayıda Alman katıldı. 
     
</TEXT>
</DOC>
