<DOC>
<DOCNO> 354236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/siyaset/siy01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonucuna katlanırlar 
</HEADLINE>
<TEXT>


Açılımlarını, "DEHAP'ın görüşlerine" benzeten muhalifi Ongun'a sert tepki gösteren Bahçeli, parti içi muhalefet için, "Haklarını kullanıyorlar. Saygı duyarız. Sonucuna katlanırlar" dedi 

ANKARA Milliyet 


MHP Genel Başkanı Devlet Bahçeli, Olağanüstü Tüzük Kongresi için imza toplayan muhaliflerin, sonuçlarına katlanacağını söyledi. 
Genel merkezde basın toplantısı düzenleyen Bahçeli, "Demokratik hakları kullanıyorlar. Saygı duyarız. Tüzük ve yasalara göre hareket edilir. Sonuçlarına da katlanırlar" dedi. 

MGK 'tesadüfü' 
Bahçeli, "Kan ve soya dayalı milliyetçilik yapmayacağız" şeklindeki yeni açılımını, "DEHAP'ın tarifiyle aynı" diye niteleyen Ramiz Ongun'un MHP'den yabancılaştığını kaydetti ve "MHP'nin geleceğini algılamakta sıkıntı çekiyor" diye konuştu. 
Açıklamanın MGK toplantısı öncesine tesadüf etmesinin anlamlı olduğunu söyleyen Bahçeli, "MHP'yi ırkçı temele dayalı bir milliyetçilik anlayışı ile ilişkisi varmış gibi göstermekte, geçmişte Milli Siyaset Belgesi'ndeki tarihi hatayı yeniletmek amacını taşımaktadır" şeklinde konuştu. 
Ongun ise Bahçeli'ye yönelik eleştirilerinde birebir "Bahçeli DEHAP'lı gibi" demediğini, "Bahçeli'nin milliyetçilik tanımı Özal'ın, AKP'nin ve DEHAP'lıların açıklamaları gibidir" ifadesini kullandığını belirtti. 
Bahçeli, eski MHP Genel Başkanı Alparslan Türkeş'in mezarının açılması tartışmasına ilişkin soruya ise "Türkeş'in fikri, düşüncesi, hayatı, vücudunun her zerresi ülkücü harekete emanettir" yanıtını verdi. 
MHP'de, olağanüstü kongre girişiminde, gerekli imzaların tamamlandığı bildirildi. Emin Yazıcı, gerekli sayı olan 238'in üzerinde imzayı bu hafta genel merkeze ileteceklerini bildirdi. 

'İçimizdeki truva atları, piyonlar' 

MHP Genel Başkan Yardımcısı Faruk Bal, Ongun ile Olağanüstü Tüzük Kurultayı'nın toplanması amacıyla imza toplayan muhalefete "piyonlar" eleştirisinde bulundu. 
Bal, parti içi muhalefetin milliyetçi harekete zarar verdiğini dile getirerek, "MHP iktidarın alternatifi olmuşken, kendi içinde kavgalı parti görünümü verilmek isteniyor. İçimizdeki truva atları, iç ve dış güçlerin bizim üzerimizde oynadığı oyuna alet oluyor, piyonluk yapıyorlar" dedi. İmzalar toplanırsa ülkücü iradenin bağımsız karar vereceğini dile getiren Bal "Kimseyi engellemeyeceğiz" diye konuştu. 


</TEXT>
</DOC>
