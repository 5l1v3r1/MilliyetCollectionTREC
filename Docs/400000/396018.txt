<DOC>
<DOCNO> 396018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun18.html </URL>
<DATE> 2005/11/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
'Mavi Akım' Rus basınında Putin'den ABD'ye karşı gaz atağı 
</HEADLINE>
<TEXT>

     Rus basını, dün Samsun'da resmi açılışı yapılan Mavi Akım projesiyle ilgili olarak, Rusya Devlet Başkanı Vladimir Putin'in ABD'nin desteğiyle kurulan Bakü-Ceyhan boru hattına karşı atağa geçtiği ve Rusya, Türkiye ve İtalya'nın doğal gaz alanında büyük planları olduğu görüşlerine yer verdi. 
     Komsomolskaya Pravda gazetesi, Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi tarafından açılan Mavi Akım boru hattıyla ilgili haberinde, ''Putin'den ABD'ye karşı gaz atağı'' başlığını kullandı. 
     ''Gözlerimizin önünde yeni ekonomik, ancak siyasi sonuçları da olan Tel-Aviv-İstanbul-Roma-Moskova zinciri oluştu'' yorumunda bulunan gazete, ''Mavi Akım'ın, ABD'nin desteğiyle kurulan Bakü-Ceyhan petrol boru hattına cevap olduğu'' görüşünü savundu. 
     Putin'in ABD'nin bölgedeki varlığına gaz atağıyla karşılık verdiğini savunan gazete, ''Biz Kafkaslar'ı ve Avrupa'yı öylesine terketmeyiz'' ifadesini kullandı. 
     Vremya Novostey gazetesi ise Rusya, Türkiye ve İtalya'nın doğalgaz alanında büyük planları olduğunu yazdı. Mavi Akım ile Türkiye'ye gönderilecek doğal gazın güney ve orta Avrupa ülkelerine de gönderileceğini kaydeden gazete, İsrail'in de bu hat üzerinden 6 milyar metreküp doğal gaz almaya niyetli olduğunu belirtti. 
     Gazete, Gazprom Başkanı Aleksey Miller'in sözlerine de yer vererek, Gazprom'un yıllık 5 milyon ton doğalgaz sıkıştıracak fabrikaları İzmir ve Ceyhan'da inşa etmeye niyetli olduğunu kaydetti. 
     Vedomosti gazetesi de, ''Mavi Akım İsrail ve İtalya'ya Kadar Uzanacak'' başlıklı haberinde, Türkiye'ye ihraç edilecek Rus doğal gazının gelecekte İtalya ve İsrail'e de verileceğini belirtti. 
     Rus Aton Yatırım ve Araştırma şirketi temsilcisi Dmitriy Lukaşov, gazeteye yaptığı açıklamada, ''Mavi Akım'ın genişletilmesi için Gazprom'un en az 1 milyar dolar harcaması gerekiyor. İlk başta Mavi Akım'ın doldurulması, daha sonra da genişletilmesi gerekiyor'' dedi. 
     Vostok Nafta şirketinin temsilcisi Sergey Glazer de, Mavi Akım'ın diğer ülkelere kadar uzatılması planlarını destekleyerek, ''Bunun sayesinde boru hattı tamamen doldurulabilecek'' diye konuştu. 
     İzvestiya gazetesi, ''Mavi Akım İtalya'ya Kadar Gelecek'' başlığıyla duyurduğu haberde, dünkü açılış töreninin en önemli boyutunun, doğal gaz boru hattının güney İtalya'ya kadar uzatılacağı yönündeki açıklama olduğunu kaydetti. 
     Haberde, bu yıl sonuna kadar Türkiye'nin Rusya'dan 4.5 milyar metreküp doğal gaz alacağı belirtilerek, ''Doğal gazın proje gücü 16 milyar metreküp civarında. Bu rakama 2010 yılında çıkılması öngörülüyor. Ancak Gazprom'un bugün bile yıllık 16 milyar metreküp doğal gaz göndermek için teknik kapasitesi var'' denildi. 
     
</TEXT>
</DOC>
