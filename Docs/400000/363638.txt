<DOC>
<DOCNO> 363638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun18.html </URL>
<DATE> 2005/07/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Papadopulos Annan Planı'nı ikinci kez reddetmeye hazırım... 
</HEADLINE>
<TEXT>

     Güney Kıbrıs Rum Yönetimi lideri Tasos Papadopulos, ''Annan Planı'nı ikinci kez reddetmeye hazır olduğunu'' söyledi. 
     Papadopulos, Baf'da düzenlenen bir toplantıda yaptığı konuşmada, ''Annan Planı'nda yapılmasını istediği değişikliklerin sayısını azaltması yönünde yabancı ve yerli unsurlardan baskı gördüğünü'' belirtti. Rum lideri, ''Bu baskılara boyun eğmem söz konusu değil. Yine hileli reçeteler olması halinde Annan Planı'nı ikinci kez reddetmeye hazırım'' dedi. 
     Baskılardan yakınan Papadopulos, ''Bize, yeni müzakerelerin derhal başlayabilmesi için, uçurumun üzerine köprü kurulabilmesi amacıyla Annan Planı'nda yapılması istenen değişiklik taleplerinin sayısının azaltılmasıyla inisiyatif üstlenilmesi gerektiğini söylüyorlar'' ifadelerini kullandı. 
     Papadopulos, Annan Planı'nda yapılmasını istediği değişikliklere ilişkin tutumundan geri adım atmasının söz konusu olmadığını belirterek, şöyle konuştu 
     ''Tenzilat kabul etmiyoruz, değişiklik de kabul etmiyoruz. Şu anda Birleşmiş Milletler'de, Kıbrıs sorununun çözümüne yönelik diyaloğun yeniden başlaması olanakları ciddi şekilde araştırılıyor. Bu yeni inisiyatife girişilir de, birileri bize hileli reçeteler ve hileli çözüm planları tatbik ederse, o zaman hayırımız kaçınılmaz olur.'' 
     
</TEXT>
</DOC>
