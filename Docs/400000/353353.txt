<DOC>
<DOCNO> 353353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/ekonomi/eko01.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes'i Hoşdere'de yeni ürün ateşi sardı 
</HEADLINE>
<TEXT>


150 milyon euro yatırım yapılan ve DaimlerChrysler'in Avrupa'daki üç ana otobüs üretim merkezinden biri olan Hoşdere Fabrikası'nda 2006 yılında yatırımlar devam edecek, yeni modeller piyasaya sürülecek 

ÖZGÜR GÖZLER 

DaimlerChrysler AG Ticari Araçlar Bölümü'nün bir parçası olan Mercedes - Benz Türk, İstanbul Hoşdere'deki otobüs fabrikasında kurulan yeni üretim tesislerini Başbakan Recep Tayyip Erdoğan'ın da katıldığı törenle hizmete açtı. 
Mercedes - Benz Türk'ün son 10 yılda 150 milyon euro tutarında yatırım yaptığı 360 bin metrekare üzerine 115 bin metrekare kapalı alana sahip Hoşdere fabrikası Almanya'daki Mannheim ve Neu - Ulm fabrikaları ile birlikte DaimlerChrysler'in otobüs üretimi yaptığı üç ana merkez arasında yer alıyor. 
Ürettiği otobüslerin yüzde 65'ini 70 ülkeye ihraç eden Hoşdere fabrikası, yeni yatırımla ile günde 11 adetlik maksimum üretim kapasitesini ikiye katladı. 400 metreküp boya alan boyama havuzu Mercedes'in tüm dünyadaki fabrikalarından, Hoşdere fabrikası ile birlikte yalnızca dördünde bulunuyor. Her 45 dakikada bir otobüsün çıktığı sistemde havuza daldırılan otobüsler pasa ve çürümeye karşı korunuyor. 

Planlar sürpriz 
Hoşdere fabrikası ile ilgili gelecek planlarını 'sürpriz' olarak nitelendiren Daimler Chrysler AG'nin Ticari Araçlardan Sorumlu Yönetim Kurulu Üyesi ve Mercedes - Benz Türk İdare Meclisi Başve Daimler Chrysler Otobüs Bölümü Başkanı Wolfgang Diez, 2006 yılına kadar Davutpaşa fabrikasında olan herşeyi Hoşdere fabrikasına da getirmek istediklerini söyledi. Yatırımların bitmediğini söyleyen Diez, 2005 yılında başlayan yeni ürün atağının 2006'da da devam edeceğini belirterek, "Yeni ürün projelerini ateşleyeceğiz" dedi. 
Türkiye'deki bağlantıları ile büyüdüklerini söyleyen Diez, Mercedes Benz'in en büyük otobüs fabrikalarından birinin Türkiye'de olmasını ve kamyonda da Aksaray fabrikasının her geçen gün ağırlığını artırmasını bu durumun bir göstergesi olarak nitelendirdi. 

Tedarikçisi de geldi 
10 yıl önce Hoşdere'ye yatırım yaptıklarında, bu bölgede kimsenin olmadığını, ancak birçok Alman tedarikçinin kendileriyle birlikte bu bölgeye hareket ettiklerini belirten Diez, "Şimdi etraf yan sanayi ile doldu. Bunların arasında Almanlar da var. Almanya'da bize mal verenlere 'Türkiye'ye gidiyoruz. İsterseniz gelin, bizimle orada da çalışırsınız' dedik. Bir bölümü bizimle geldi. Şimdi burada birlikteyiz" diye konuştu. 

Rakamlarla Mercedes - Benz Türk 1967'de kuruldu. 1970'te ihracata başladı. Bugüne kadar 42 bin otobüs üretti. Bunların 17 bini ihraç edildi. 2004'te toplam 23 bin 500 araç sattı. 2004 cirosu 1.2 milyon euro. Pazar payı şehirlerarası otobüste yüzde 62, kamyonda yüzde 22. Çalışan sayısı 2 bin 800. Tedarikçi sayısı 350. Tedarikçilerle birlikte istihdamı 12 bin. 

'Asya'da çalışmalıyız' DaimlerChrysler'in dünya otobüs pazarında yüzde 17'lik payla ilk sırada yer aldığını belirten Diez, Avrupa, Kuzey ve Güney Amerika gibi 'geleneksel' olarak nitelendirdiği pazarlarda açık ara lider olduklarını ancak Asya'da biraz daha çalışmaları gerektiğini belirtti. 
Asya ülkelerindeki pazarların büyük ama kalite, standart ve fiyat açısından 'başlangıç pazarı' olduklarını belirten Diez, Hoşdere'de üretilen bir otobüsün Çinlilere, - Mercedes Benz'in ürettiği en pahalı ve lüks binek otomobil - Maybach gibi geleceğini ama zamanla bu pazarlarda da iyi noktalara gelineceğini ifade etti. 

350 yerli tedarikçi 
Diez, otobüs üretiminde lokal tedarikçilerin payının yüzde 70, kamyonlarda bu oranın modele göre yüzde 25 - 40 civarında olduğunu söylüyor. Mercedes - Benz Türk'ün Türkiye'de yaklaşık 350 tedarikçi ile çalıştığını belirten Diez, bu kuruluşlarda çalışanlar da göz önüne alındığında doğrudan ve dolaylı olarak 10 - 12 bin kişiye istihdam sağlandığını belirtiyor. 


</TEXT>
</DOC>
