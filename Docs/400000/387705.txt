<DOC>
<DOCNO> 387705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonspo29.html </URL>
<DATE> 2005/10/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Denizlispor'da Güven, ameliyat oldu... 
</HEADLINE>
<TEXT>

     Denizlispor, lider Galatasaray ile deplasmanda oynayacağı maçın hazırlıklarını sürdürüyor. 
     Kulüp Basın Sözcüsü Hasan Kıbrıslıoğlu, teknik heyette yapılan değişikliğin olumlu etkilerinin Vestel Manisaspor maçında sahaya yansıdığını, bunun önümüzdeki haftalarda artarak devam edeceğine inandığını söyledi. 
     Kalan maçlarda azami puanı toplayıp sıralamada iyi bir yere gelmenin mücadelesini vereceklerini belirten Kıbrıslıoğlu, ''Zor bir deplasman. Rakibimiz bu sezon başarılı bir grafik çiziyor. Ama bizim de puana ihtiyacımız var. İstanbul'a Galatasaray'ı yenmek için gideceğiz. Bunu gerçekleştirmek içinde elimizden gelen her şeyi yapmaya çalışacağız'' dedi. 
     Bu arada, bu sezon ligde zor günler geçiren Denizlispor'da Galatasaray maçının hazırlıklarına Gümüşler Tesisleri'nde yapılan 2 antrenmanla devam edildi. Yeşil-siyahlıların Galatasaray ile oynayacağı maçta sakat olan Güven ile kırmızı kart cezalısı Hüseyin ve sarı kart cezalısı Serhat forma giyemeyecek. 
     Öte yandan, Vestel Manisaspor maçında Yılmaz ile girdiği ikili mücadelede ayağı kırılan Güven Varol, İstanbul Acıbadem Hastanesi'nde ameliyat oldu. Genç futbolcunun en az 5 ay sahalardan uzak kalacağı açıklandı. 
     
</TEXT>
</DOC>
