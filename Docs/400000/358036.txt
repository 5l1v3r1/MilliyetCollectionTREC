<DOC>
<DOCNO> 358036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko21.html </URL>
<DATE> 2005/07/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TAV Atatürk Havalimanı'na 70 milyon dolarlık yatırım yapacağız 
</HEADLINE>
<TEXT>

     Tepe-Akfen-Venture TAV Yönetim Kurulu Başkanı Hamdi Akın, Atatürk Havalimanı ihalesinde, beklentilerinin 300-350 milyon dolar üzerinde bir rakam verdiklerini söyledi. 
     Akın, Atatürk Havalimanı İç ve Dış Hatlar Terminali Katlı Otoparkı ve Genel Havacılık Terminali'nin 15,5 yıllığına TAV'a devredilmesiyle ilgili düzenlenen kutlamada gazetecilerin sorularını yanıtladı. 
     İhaleyi KDV hariç 2.2 milyar dolara bitirmeyi düşündüklerini ancak 2.5 milyar dolara kadar çıktıklarını belirten Akın, ''İhalede aşağı yukarı beklentimizin 300-350 milyon dolar üzerinde bir rakam verdik. Ama bu normal. Çünkü idare bu işle ilgili fiyat tespit komisyonu ile bir fiyat belirlemiş. Biz de onların fiyatına yaklaşmaya çalıştık, hatta geçtik'' diye konuştu. 
     Akın, böyle bir işte riskin her zaman olacağına dikkat çekerek, bölgesel kriz, ekonomik istikrarsızlık veya siyasi kriz gibi olumsuzlukların havacılık sektörü açısından çok önemli unsurlar olduğunu, bunların gelen yolcu sayısını ve geliri doğrudan etkilediğini söyledi. 
     Müteşebbis olmanın ön şartının riski alabilmek ve iyi yönetebilmek olduğunu dile getiren Akın, ''Bu konuda üzerimize düşeni yaparız. Bu tip krizlerin olmaması halinde biz bu parayı rahat öderiz'' dedi. 
     
     ''TÜRKİYE TAV'IN AMİRAL GEMİSİ'' 

     Hamdi Akın, TAV'ın dünyada global bir oyuncu olmaya niyetlendiğini ifade ederek, şunları kaydetti 
     ''Türkiye, TAV'ın amiral gemisi. İstanbul'un yanı sıra Ankara ve İzmir'de de iddialıyız. İstanbul'da gösterdiğimiz başarıyı bu iki yerde de göstermeliyiz. Bu kentler yurtdışında bizim için son derece önemli referanslar olacak. Yurtdışındaki işlerimizde siyasi bazı desteklere ihtiyacımız oluyor. Orada bizim için yapılan görüşmelerde diyebilirlerdi ki Siz İstanbul'da kendi havalimanınızı vermediğiniz bir firmaya biz neden verelim Dolayısıyla bu şansı oralarda da koruyabiliriz.'' TAV'ın Yemen, Katar, Suudi Arabistan, Hindistan ve Ukrayna'daki ihalelerle ilgilendiğini belirten Akın, İstanbul olmasaydı da bu ihalelere gireceklerini, ancak bu durumda daha az şanslı olma gibi bir riskle karşı karşıya kalabileceklerini söyledi. 
     Akın, Atatürk Havalimanı'na bundan sonra 70 milyon dolarlık yatırım yapacaklarını, bu yatırımı iç ve dış hatlarda eskiyen bölümlerin değişmesi, bazı yenilemeler, güvenlik önlemlerinin artırılması, teknolojik olarak son yenilikleri kapsayan makinelerin kullanılması, iç hatların fiziki açıdan dış hatlarla uyumlu hale getirilmesi işlerini yapacaklarını kaydetti. 
     Hamdi Akın, dünyada 15.5 yıl gibi kısa süreli işletme anlayışının pek bulunmadığına, genellikle 20, 30 hatta 40 yıllık süreleri kapsayan sözleşmeler yapıldığına işaret ederek, ''Gönül isterdi ki bu sözleşme de 25-30 yıl olsun. 5-6 yılda yapılanmanızı bitirir, 5 yıl sonra halka arz ettiğiniz zaman, önünüzde 20 yıllık işletme süresinde halka veya yabancı sermayeye satabilirdiniz. O zaman halk buraya daha güvenle rağbet ederdi. Biz de 2 yıl içinde halka arzı düşünüyoruz'' dedi. 

     
</TEXT>
</DOC>
