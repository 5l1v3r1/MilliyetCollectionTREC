<DOC>
<DOCNO> 363276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/spor/spo02.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Görüntü bozuk 0-0 
</HEADLINE>
<TEXT>


Fenerbahçe, Almanya'daki ikinci hazırlık maçından da beraberlikle ayrıldı. Standard Liege karşısında ilk 60 dakika vasatı aşamayan Sarı - Lacivertli ekipte son yarım saatte görev alan gençler başarılı oynadı 



Almanya'daki ilk hazırlık maçında Anderlecht ile 2-2 berabere kalan Fenerbahçe ikinci sınavında bekleneni veremedi, Standard Liege ile yenişemedi 0-0 
Belçika takımı karşısında özellikle ilk yarıda tutuk bir oyun ortaya koyan Sarı - Lacivertliler Tuncay ve Nobre ile yakaladıkları gol pozisyonlarından yararlanamadı. 
İkinci yarıda Daum 8 oyuncuyu birden değiştirdi. Oyuna giren gençler Fenerbahçe'ye hareket getirdi. Son yarım saatte hücum bölgesinde daha etkili olmaya başlayan Sarı-Lacivertliler istediği golü bulamayınca karşılaşma başladığı gibi sonuçlandı. Mehmet Yozgatlı'nın bir vuruşu direkte patladı. 
Fenerbahçe'ye yaklaşık 1500 gurbetçi destek verirken, 62. dakikada Tuncay kendine sert giren, Beda ile tartıştı. Diğer oyuncuların olaya karışması nedeniyle maç bir süre durdu. 

Maçın karnesi 
HAKEMLER S. Breda, M. Lepage, E. Belly 
STANDARD LİEGE Runje 6 - Deflandre 6 , Dragutinovic 6 , Beda 7 , Leonard 5 , Conceiçao 4 Walasiak Dk.77 Assou Ekotto 6 , Geraerts 7 , Rapaic 4 Vandooren Dk. 77 , Moreira 7 , Wamberto Dk. 65 5 , Roussel 5 S.Bangoura Dk.46 5 
FENERBAHÇE Recep 4 Serdar Dk. 46 5 - Önder 6 , Luciano 5 Can Dk. 63 5 , Deniz 6 , Ümit 6 Mahmut Dk.63 5 , Serkan 6 , Mehmet Dk. 63 6 , Aurelio 6 , Kemal 6 , Gürhan Dk. 63 6 , Alex 5 , Selçuk Dk. 63 5 , Tuncay 6 , Olcan Dk. 63 6 , Nobre 5 , Semih Dk. 63 5 
SARI KARTLAR Beda S.Liege , Tuncay Fenerbahçe 


'Onlara layık olacağım' 

İşadamı Celalettin Bilgiç ile dün İstanbul'a gelen Fenerbahçe'nin yeni transferi Stephen Appiah kalabalık bir taraftar topluluğu tarafından karşılandı. 
Oldukça mutlu olduğu gözlenen Ganalı futbolcu, havalimanında yaptığı kısa açıklamada, "Çok büyük bir kulübe geldim. Taraftarların da büyüklüğünü biliyorum. Onlara layık olmaya çalışacağım. Takımın başarısı için elimden geleni yapacağım" dedi. Sarı - Lacivertli taraftarların yoğun sevgi gösterisi karşısında şaşkınlık yaşayan Appiah arabasına güçlükle binebildi. 
Menajerlerini de yanında getiren Appiah, daha sonra Acıbadem Hastanesi'ne giderek sağlık kontrolünden geçti. Kulüp binasında Başkan Aziz Yıldırım ve yöneticilerle de bir süre görüşen Ganalı yıldızın bugün saat 11.00'de basın önünde bir kez daha imza atacağı açıklandı. 

Nihat Önce Sociedad 

Uzun süre Fenerbahçe'nin listesinde yer alan ve CSKA Moskova'ya transferi gerçekleşmeyen Nihat Kahveci, İspanyol basınına ilginç açıklamalar yaptı. Marca gazetesine konuşan milli yıldız, "CSKA ile uzun zamandır görüşmüyorum. Valencia bana hiç direkt teklifte bulunmadı. Sakatlığım tamamen geçti. Real Sociedad ile masaya oturacağım. Anlaşma olmazsa diğer teklifleri değerlendireceğim" dedi. Sociedad Futbol Şube Sorumlusu Zamora ise Nihat'ın şu an takımdan gitmesinin sözkonusu olmadığını açıkladı. Nihat'ın ocak ayındaki ara transfere kadar kulübünde kalacağı iddia edildi. 

İkinci Hamit seferi 

Yönetim, Appiah'tan sonra rotayı Hamit Altıntop'a çevirdi. Milli oyuncu için daha önce de girişimlerde bulunan Fenerbahçe, Appiah konusunda yaşadığı yoğun temponun sona ermesinden sonra tekrar girişimlere başladı. Hakan Bilal Kutlualp'in, Schalke kulübü ile pazarlıklara başladığı ve bu transferin de hafta sonuna kadar netleşeceği belirtildi. Milli oyuncunun yakın çevresine, "Fenerbahçe'ye imza atmak üzereyim. Arada çok az pürüzler kaldı" dediği öğrenildi. 

Daum içini döktü 

Teknik Direktör Daum, Kölner Stadtanzeiger gazetesine çarpıcı açıklamalar yaptı. Alman hoca, "Fenerbahçe'de 2 yıl boyunca görev yapmak uzun bir süre sayılır. Kulübün hedeflerini ve isteklerini hiçbir şekilde gerçekçi görmediğim için çabalarımı başka yerde sürdürmeyi düşündüm. Sezon öncesinde öyle bir baskı yaratılıyor ki, bu, maçlar boyunca daha artıyor ve kimse altından kalkamıyor. Şimdiki hedefim 2007. Fenerbahçe'nin 100. yılında sadece ülkede lider olan değil, uluslararası alanda da başarılı olabilen bir takım yaratmak istiyoruz" dedi. 


</TEXT>
</DOC>
