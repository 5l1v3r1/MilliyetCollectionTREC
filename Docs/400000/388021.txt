<DOC>
<DOCNO> 388021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo24.html </URL>
<DATE> 2005/10/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Türkiye FIFA'da 1 basamak yükseldi... 
</HEADLINE>
<TEXT>

     Futbolda FIFA milli takımlar ekim ayı dünya klasmanı açıklandı. 
     FIFA'dan yapılan açıklamaya göre Türkiye, geçen aya göre 1 basamak yükselerek 11. sıraya çıktı. 
     Eylül ayı sıralamasında 731 puanla 12. sırada bulunan Türkiye, Dünya Kupası Avrupa Elemeleri 2. Grup'ta yaptığı maçlardan puanlarla ayrılınca klasmandaki puanını 743'e çıkardı ve 1 basamak yükseldi. A Milli Takım, ekim ayında Avrupa klasmanında da 1 basamak yükselerek 7. sırayı almayı başardı. 
     FIFA'ya üye 205 ülkenin değerlendirildiği klasmanda, Türkiye'nin 18. Dünya Kupası'na gidebilmek için baraj maçı yapacağı İsviçre, 644 puanla 38. sırada bulunuyor. 
     Milli takımlar dünya klasmanında Brezilya, 840 puanla ilk, puanını 797'ye çıkaran Hollanda ise 2. sıradaki yerini korudu. Türkiye ile birlikte seribaşı olarak play-off maçlarına kalan Çek Cumhuriyeti, bu ay içinde 6 puan daha kazanarak, Arjantin ile yer değiştirdi ve üçüncülüğe oturdu. 
     Avrupa klasmanında ise Hollanda ilk sırada yer alırken, onu Çek Cumhuriyeti ve Fransa izledi. Dünya Kupası'na evsahipliği yapacak Almanya listede 11., İsviçre ise 19. sırada yer buldu. 
     Klasmanın son sırasında ise diğer aylarda olduğu gibi 16 puanla Amerikan Samoası bulunuyor. 

     
</TEXT>
</DOC>
