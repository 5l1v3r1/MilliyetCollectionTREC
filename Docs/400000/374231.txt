<DOC>
<DOCNO> 374231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/eko07.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, petrol geliri ile 'aşk fonu' kuruyor 
</HEADLINE>
<TEXT>


İran Cumhurbaşkanı Ahmedinecad, petrol gelirinden 1.3 milyar dolarlık bir fon kurarak, yoksul gençleri evlendirecek 

REUTERS 

İran hükümeti, yoksul gençlerin evlilik masraflarını karşılamak amacıyla 1.3 milyar dolarlık bir fon oluşturmaya hazırlanıyor. İran Başbakan Yardımcısı Farhad Rahbar, 'aşk fonu' olarak adlandırdıkları bu projenin, bu yıl içinde yürürlüğe girmesini planladıklarını açıkladı. 
İran'da milyonlanca gencin ekonomik sıkıntılar nedeniyle evlenemeyip, aileleriyle yaşamak zorunda kaldıklarına dikkat çeken Başbakan Yardımcısı Rahbar, "Bu durum, toplumsal sorunlara yol açıyor. Halkın ve gençlerin mutluluğunun, öncelikle devletin sorumluluğu altında olduğunu düşünüyoruz" dedi. 

Proje Ahmedinecad'ın 
Rahbar'ın verdiği bilgiye göre proje, haziran ayında devlet başkanlığı seçimini kazanan Mahmud Ahmedinecad'a ait. 
Rahbar, "Hükümetimiz, 'petrolden kazandığımız para İranlı'nın cebine girecek' sloganıyla seçimi kazandı. Aşk Fonu, bu sözün yerine getirilmesi yolunda atılan ilk somut adım olacak" diye konuştu. 
'Aşk fonu' için 1.3 milyar dolar ayıracaklarını anlatan Rahbar, finansmanın İran Milli Petrol Şirketi'nin gelirleriyle sağlanacağını belirtti. 

Yasa önerisi geliyor 
Rahbar, maddi sorunlar dolayısıyla evlenemeyen genç çiftlerin ise yerel yönetimler tarafından tespit edileceğini açıkladı. 'Aşk Fonu' İran'ın aşırı muhafazakar başbakanı Ahmedinecad'ın parlamentoya sunduğu ilk yasa önerisi olacak. 
Ahmedinecad, cumhurbaşkanlığı için 17 Haziran' da yapılan birinci turda en çok oy alan iki aday arasında yer almış ve 24 Haziran'daki ikinci turda rakibi Ali Ekber Haşimi Rafsancani'ye fark atarak İran'ın 6'ncı Cumhurbaşkanı olmuştu. 




</TEXT>
</DOC>
