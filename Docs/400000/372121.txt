<DOC>
<DOCNO> 372121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun34.html </URL>
<DATE> 2005/08/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Fischer'den Türkiye için Merkel'e eleştiriye devam... 
</HEADLINE>
<TEXT>

     Almanya Dışişleri Bakanı Joschka Fischer, Alman Hıristiyan Demokrat Birlik Partisi CDU Genel Başkanı Angela Merkel’i, Türkiye’nin AB üyeliğine karşı çıktığı bir kez daha eleştirdi. 
     Fischer, Almanya’nın Erfurt kentinde yaptığı seçim konuşmasında, Türkiye’nin Soğuk Savaş döneminde önemli bir ülke olduğunu, şimdi de güvenliklerinin merkezinde yer aldığını belirtti. 
     Birlik 90 Yeşiller Partisi milletvekili Fischer, sosyal demokratlardan, "muhafazakarlar önünde diz çökmelerini" istedi. 
     "Seçimler son üç haftada belli olur. Belki de daha kısa bir süre içinde. Onun için SPD kolları sıvayarak koalisyonun devam etmesi için mücadele etmelidir" diyen Fischer, iktidarda kalmamaları halinde ülkeyi siyah-sarı hakimiyeti altında "dört acı yılın" beklediğini söyledi. 
     Hıristiyan Demokrat Birlik Partisi CDU vergi uzmanı Paul Kirchof’un yaptığı, herkese yüzde 25 vergi tavsiyesini "dayanaksız" bulduğunu söyleyen Fischer, "Böyle sözler vermeye Papa bile cesaret edemezdi" dedi. 
     Fischer, "zenginler ve fakirlerin aynı vergiyi ödemeleri durumunda güneşin kimin üzerine doğacağının ortada olduğunu" belirterek, "Böyle paylaşım ancak sosyal devletin ortadan kalkmasıyla sağlanabilir" dedi. 
     
     KOCH’A DESTEK 
     Bu arada, Türkiye’nin AB üyeliğini yoğun şekilde seçim konusu yapmak isteyen Hessen Eyaleti Başbakanı Rolan Koch’a partisi Hıristiyan Demokrat Birlik Partisi CDU ve Hıristiyan Sosyal Birlik Partisi’nden CSU destek geldi. 
     CDU milletvekili Günter Nooke, Rheinischen Post gazetesine yaptığı açıklamada, "Koch, Birlik partilerinin seçim kampanyasını Türkiye’nin AB üyeliği konusuyla sertleştirmek istiyorsa haklı" diye konuştu. 
     Avrupa Parlamentosu CSU Grubu Başkanı Markus Ferber ise "Türkiye’nin AB üyeliği konusunu daha yoğun şekilde gündeme getirmeliyiz. Seçmenlerimize, hükümetin Türkiye’nin AB üyeliği için verdiği sözü, seçim günü gözden geçirme şansları olduğunu söylemeliyiz" dedi. 
     
</TEXT>
</DOC>
