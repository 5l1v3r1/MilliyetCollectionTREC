<DOC>
<DOCNO> 383633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sonspo18.html </URL>
<DATE> 2005/10/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
FIFA Nuri Şahin orkestra şefi gibi... 
</HEADLINE>
<TEXT>

     Peru'da düzenlenen 11. Dünya B Gençler Futbol Şampiyonası'nda Hollanda'ya 2-1 yenilerek 4. olan Türkiye 17 Yaşaltı Milli Takımı oyuncuları 3 ödül aldı. 
     Meksika'nın finalde Brezilya'yı 3-0 yenerek Dünya Gençler Şampiyonu olduğu şampiyonada tüm otoriteler tarafından şampiyonanın yıldızı olarak nitelendirilen Nuri Şahin, 2 ödül birden aldı. 
     4 gol ve 2 asisti bulunan Nuri Şahin, ''Gümüş Ayakkabı'' ve ''Bronz Top'' ödüllerini aldı. 
     Turnuvaya akredite olan gazetecilerin oylarıyla ''Gümüş Ayakkabı'' ödülü alan Nuri'den FIFA resmi internet sitesi fifa.com'da ''Türkiye'nin ataklarına bir orkestra şefi gibi ritm veriyor'' şeklinde övgüyle bahsedildi. 
     Öte yandan, Nuri'nin, A Milli Takım kampına katılmak üzere Hollanda maçının hemen ardından Futbol Federasyonu Başkanı Dr. Levent Bıçakcı ve beraberindeki heyetle birlikte yola çıktığı kaydedildi. 
     Şampiyonada 4 gol ve 2 asisti bulunan Tevfik Köse ise ''Bronz Ayakkabı'' ödülünü elde etti. FIFA Başkanı Blatter tarafından kutlanan Tevfik Köse için, fifa.com'da ''Gelişimi Fatih Terim tarafından dikkatle izleniyor'' yorumu yapıldı. 
     
     SAVAŞ ŞAHİN OĞLUMUZ İLE GURUR DUYUYORUZ 

     Peru'da düzenlenen 11. Dünya B Gençler Futbol Şampiyonası'nda 2 ödül alan Milli futbolcu Nuri Şahin'in babası Savaş Şahin, "Oğlumuzla gurur duyuyoruz" dedi. 
     Oğlunun "Gümüş Ayakkabı" ve "Bronz Top" ödülü aldığını AA muhabirinde öğrenen baba Savaş Şahin, "Bizi çok güzel bir haber verdiniz. Oğlumuz ile gurur duyuyoruz. bundan sonra da başarılarının devamını diliyoruz" dedi. 
     Baba Şahin, Dortmund kulübünün izni olmadığı için fazla birşey söyleyemeyeceğini belirtti. 
     Bilindiği gibi otoritelerin şampiyonanın yıldızı olarak seçtiği, şampiyonada 4 gol ve 2 asisti bulunan Nuri Şahin, "Gümüş Ayakkabı" ve "Bronz Top" ödüllerini aldı. 

     
</TEXT>
</DOC>
