<DOC>
<DOCNO> 364033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun27.html </URL>
<DATE> 2005/07/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB'den Bosna'ya 50 milyon avroluk yardım 
</HEADLINE>
<TEXT>

     Avrupa Birliği, devlet kurumlarının modernizasyonu ve reformu, demokratikleşme gibi alanlarda kullanılmak üzere Bosna-Hersek'e 49,4 milyon avro yatırım yapacak. 
     AB'nin mali yardımına ilişkin anlaşma, Avrupa Komisyonu Bosna Delegasyonu Başkanı Michael Humphreys ile Bosna-Hersek Başbakanı Adnan Terziç tarafından imzalandı. 
     Avrupa Komisyonu'nun Bosna temsilciliğince yapılan açıklamada, bu yılki önceliğin devlet kurumlarında olduğu, böylece bu kurumların daha etkin ve uluslararası toplumla güvenilir ortak olarak hareket edebileceği belirtildi. 
     Açıklamada, mali yardımın 31,4 milyon avroluk kısmının devlet kurumları ve adli sistem için, 14,4 milyon avrosunun da halkın yüzde 40'ının işsiz olduğu ülkenin ekonomik ve sosyal kalkınması için harcanacağı belirtildi. Kalan miktarın ise savaştan sonra evlerine dönenler, özgür ve bağımsız medyanın gelişmesi gibi alanlarda kullanılacağı kaydedildi. 
     Bosna'da 1992-1995 yıllarındaki iç savaşta 250 bin civarında can kaybı olmuş, ülke ekonomisi tamamen yıkılmıştı. Savaşta evlerini terk etmek zorunda kalan 1,8 milyon kişinin çoğu geriye dönmeye çalışıyor. 
     
</TEXT>
</DOC>
