<DOC>
<DOCNO> 369169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo30.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Stat değişikliği 

SÜPER Lig'deki Gaziantepspor - Sivasspor maçı, Adana'ya alındı. Futbol Federasyonu'ndan yapılan açıklamada, Gaziantep Kamil Ocak Stadı'nın bakımda olması nedeniyle karşılaşmanın yarın saat 20.00'de 5 Ocak Stadı'nda oynanacağı bildirildi. 

Cevanşir'de 4 yarı finalist 

TED eski başkanlarından Behbut Cevanşir anısına düzenlenen Uluslararası Cevanşir Kupası Turnuvası'na, Türk sporcular damga vurdu. Koçbank'ın sponsorluğunda TED Kulübü kortlarında 16 yaşaltı tenisçilerin katılımıyla yapılan turnuvada, 4 Türk tenisçi yarı finale çıktı. Erkeklerde Çağlar Özbek, Ekin Sezgen ve Adem Özmeral ile bayanlarda Çağla Büyükakçay ilk dörde kalan isimler oldu. Turnuvada yarı final maçları bugün oynanacak. 

Nuri Şahin dikkat 

ALMANYA Futbol Federasyonu, Borussia Dortmund'da forma giyen 16 yaşındaki Nuri Şahin'e göz dikti. Başkan Gerhard Meyer Vorfelder, Bundesliga tarihinin en genç futbolcusu unvanını ele geçiren gurbetçinin, hukuki olarak Alman Milli Takımı'nda oynamasının mümkün olduğunu iddia etti. Vorfelder, Nuri'nin, FIFA kurallarına göre Almanya Milli Takımı forması giyebileceğini ileri sürdü. 

Turkcell Ligi 

GSM firması, Birinci Süper Futbol Ligi'ne bu sezondan başlayarak 5 sezon boyunca isim sponsoru oldu. Ligin ismi "Turkcell Süper Ligi" olarak değiştirildi. Tepebaşı'ndaki Turkcell Plaza'da gerçekleştirilen imza töreninde Futbol Federasyonu Başkanı Levent Bıçakcı, Turkcell Genel Müdürü Muzaffer Akpınar ve Digitürk Yönetim Kurulu Başkanı Ali İhsan Karacan isim hakkıyla ilgili protokolü imzaladılar. Turkcell'in isim hakkı için her sezon 10 milyon dolar vereceği bildirildi. 

Çorap sakatlığı 

Almanya'nın Köln takımına transfer olan Alpay, antrenmana yanlış çorapla çıkınca ayak başparmağı iltihap topladı. Ameliyat olan yıldız futbolcunun bir gün klinikte kalacağı ve iki hafta boyunca idmanlara çıkmayacağı açıklandı. Alpay'ın en erken 11 Eylül'de Köln'ün güçlü Borussia Dortmund ile oynayacağı karşılaşmada hazır olabileceği açıklandı. 



</TEXT>
</DOC>
