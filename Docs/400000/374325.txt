<DOC>
<DOCNO> 374325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun17.html </URL>
<DATE> 2005/08/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Villepin'in inadı inat Türkiye Rumları tanısın 
</HEADLINE>
<TEXT>

     Fransa Başbakanı Dominique de Villepin, Türkiye'nin Kıbrıs konusundaki tutumunu aydınlatması isteğini tekrarladı ve ''AB'nin birlik ve bütünlüğünü korumak istediklerini'' söyledi. 
     Fransız büyükelçilerinin Paris'teki yıllık toplantısının kapanış konuşmasını yapan de Villepin, ''Bu durum karşısında hem AB'nin birliğini muhafaza etmek, hem de Türkiye'den gerekli aydınlatıcı açıklamayı almak istiyoruz'' dedi. 
     Başbakan, ''Bir aday ülkenin girmek istediği birliğin bütün üyelerini tanımaması siyasi sorun yaratır...'' diye konuştu. 
     Fransa Başbakanı, 2 Ağustos'ta yaptığı konuşmada, Kıbrıs Rum kesimini tanımadıkça 3 Ekim'de Türkiye ile üyelik müzakerelerine başlamayı ''anlaşılabilir'' bulmadığını söylemiş, Dışişleri Bakanı Philippe Douste-Blazy ise dünkü açıklamasında, ''Kıbrıs'ın Ankara tarafından tanınması'' konusunda kriz çıkarmak istemediklerini belirtmişti. 
     
</TEXT>
</DOC>
