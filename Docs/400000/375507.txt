<DOC>
<DOCNO> 375507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/spor/ysenay.html </URL>
<DATE> 2005/09/04/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Altın gol ve hüzün 
</HEADLINE>
<TEXT>



Hakan Şükür ve Fatih Tekke ilk 20 dakika içlerinde yahut ilk 20 dakika arasında iki müthiş fırsatı dışarı gönderiyorlarsa eğer, arkasından senin takımının oyundan düşüp gol yemesi çok da normal değil midir futbolun doğasında... 
İlk yarıda bütün umutları darmadağın eden yukarıdaki büyük yanlışlar ikinci 45'te takımda bir doping patlaması yapmıştı adeta... Türkiye ilk yarıda seyrettiği rakibini kendi alanına sıkıştırarak, Türkiye'nin bütün teknik ağırlıklarını rakibinin üstüne yıkmıştı... 
Okan'ın enfes golü Milli formaya ilaç gibi geliyordu sanki... Sonrası orta alanda büyük top kapma kavgaları yaşanıyor, kıyasıya bir futbol kapışması geceyi sarıp sarmalıyordu tarihi İnönü'de... Hakan Şükür ilk yarı ayıbını örtebilmek adına çok anlamlı deparlara çıkıyor ve Millilerimiz bütün düşünce zenginlikleriyle tarih yazmaya çalışıyorlardı oyunda... İkinci yarıdaki Tümer ve Okan yenilenmesi, tabii kazanma isterileriyle bütünleşince, Milli forma galibiyetle kol kola girme adına bütün gücünü döküyordu oyuna. 
Bu arada Alpay, Kırmızı - Beyaz renkli formayı yeni giymiş bir genç gibi sahadaki her alanı arşınlıyor, ortaya koyduğu güç ve bilinçli hareketlerle de, sanki birilerine "Ben h l ayaktayım" mesajı gönderiyordu... 
Kalede Volkan'ın sakin ama çok dikkatli ve zamanlamaları çok doğru kurtarışları, Türkiye Milli Takımı'nın kaleci konusundaki gelecek hesaplarını zenginleştiriyor ve tüm tribünlerle birlikte hepimizi rahatlatıyordu... 
Zaman saniyelerle işleyip sona doğru ilerlerken, Fatih Tekke niçin son hareketlerde bu denli dikkatsiz olabiliyordu Tanrım .. Halbuki galibiyetin ayaklar arasında dolaştığı bir ortamda, son sözü golle bağlayacak vuruşu yapabilen oyuncunun, Türkiye'nin tarihi kahramanı olacağını kestiremiyor muydu sanki bizim Fatih kardeşimiz... Ama Tümer akıl dolu ataklarıyla süslediği futboluna, bir ALTIN VURUŞ yaratmak adına, çok ince düşünüyordu hayati vuruşuna yavaş yavaş yaklaşırken... Evet çok da iyi hesaplayarak vurduğu topla, Türkiye'yi ayaklara kaldırıyordu sanki Tümer ama, sonrası bir kademe hatasıyla gelen Danimarka golüyle sonuçlanıyor ve Türkiye alın terinin karşılığını hakemin haince işlediği penaltı cinayeti ve kendi kabahatinden yarattığı bir son dakika şaşkınlığıyla ödemek zorunda kalıyordu beraberlikle kaybettiği çift puanın değerlerini... 


</TEXT>
</DOC>
