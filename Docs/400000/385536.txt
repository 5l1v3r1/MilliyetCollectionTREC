<DOC>
<DOCNO> 385536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo12.html </URL>
<DATE> 2005/10/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İspanyol basını Serkan Erdoğan, attığı 3'lükle kupayı kazandırdı 
</HEADLINE>
<TEXT>

     İspanya Birinci Basketbol Ligi'nin başlamasından bir hafta önce yapılan resmi turnuvada, Süper Kupa'yı kazanan Tau Ceramica Vitoria'da övgüler Türk oyuncu Serkan Erdoğan'a gitti. 
     İspanyol basını, Granada'ya karşı oynadığı final maçında 61-55 galip gelen Tau'ya kupayı kazandıran isim olarak Erdoğan'ı gösterdi. 
     Maçın son 90 saniyesinde skor 52-50 Tau'nun lehineyken Türk basketbolcunun attığı 3'lükle farkın 5'e çıkarak zaferin geldiğini yazan gazetelerde, ''Erdoğan, Granada'yı rüyasından uyandırdı. Erdoğan'ın 3'lüğü maçın kararını verdi'' yorumları yapıldı. 
     Tau'nun teknik direktörü Pedro Martinez de ''Erdoğan'ın 3'lüğü maçtaki dengeyi bozdu ve tamamıyla bizden yöne çevirdi'' şeklinde konuştu. 
     Ülkerspor'dan transfer edilen Serkan, henüz sezon başlamadan takımına alışmış görülürken, kupa sevinci gösterilerinde de baş aktör oldu. 
     
</TEXT>
</DOC>
