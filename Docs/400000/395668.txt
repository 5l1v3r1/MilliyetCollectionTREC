<DOC>
<DOCNO> 395668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/yas02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sualtı parkı tarihi koruyacak 
</HEADLINE>
<TEXT>


Çanakkale Savaşları'nda batan savaş gemilerini korumak amacıyla Gelibolu'da sualtı parkı oluşturulacak 

GÖKHAN KARAKAŞ İstanbul 

Barındırdığı tarihle tüm dünyanın dikkatini çeken Gelibolu'da sualtı kulüplerinin girişimiyle bir kültür ve doğa parkı oluşturuluyor. 'Gelibolu Tarihi Milli Parkı Sualtı Doğa ve Tarihi Kültür Mirasının Tanıtım Projesi' ile yüzlerce savaş gemisi batığı koruma altına alınarak dünyadaki örnekleriyle yarışacak. 
Türkiye Sualtı Sporları Federasyonu TSSF bünyesinde çalışan Beykoz Sualtı Spor Kulübü öncülüğünde hazırlanan proje, Milli Parklar Genel Müdürlüğü'ne sunulan ilk sualtı park projesi. 

Yarımadayı kapsıyor 
Dünyanın pek çok ülkesinde örnekleri bulunan Gelibolu Sualtı Parkı, bölgenin tarihsel yapısının korunmasına hizmet edecek. Uzun bir süredir Milli Parklar Genel Müdürlüğü'nde izin alınması için beklenen proje, Gelibolu Yarımadası'nın tamamını kapsıyor. 
Beykoz Sualtı Kulübü yöneticisi Burhanettin Aktansoy, bölgede çok sayıda savaş gemisi batığının yanı sıra, ticaret gemilerinin de bulunduğunu vurgulayarak, "Bizim sularımızdaki gemi batıkları dünyanın en güzel sualtı parkını oluşturabilir" dedi. 




</TEXT>
</DOC>
