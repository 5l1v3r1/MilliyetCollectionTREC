<DOC>
<DOCNO> 350972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/yazar/sazak.html </URL>
<DATE> 2005/06/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beyaz Saray renkleri 
</HEADLINE>
<TEXT>


Güç ilişkileri böyledir İktidar olmanın dayanılmaz ağırlığı sonucu önce çevre değişir, lidere sadece duymak istedikleri söylenir. Eleştiriye tahammülsüzlük başlar, tartışmanın sınırları daralır. Gerçekler üzerinden siyaset üretmek yerine manipülasyon başlar. Topluma, medyaya, düşünce kuruluşlarına kulak vermek yerine, 'iç kabine'ye güvenilir, bakanlar ve danışmanlarca yüksek duvarlar örülür. 
Başbakan Erdoğan'ı Washington'da kuşatılmışlık altında gördük. 
Beyaz Saray çıkışı Willard Oteli'ndeki basın toplantısında Erdoğan, üç bakanı yanına alarak basın toplantısı yaptı. Sağına Abdullah Gül ve Vecdi Gönül'ü almıştı. Solunda Ali Babacan oturuyordu. Danışmanları sevinçli bir telaş içindeydiler. 
Aykırı bir soru gelirse, gazetecinin kimliğini Başbakan'a fısıldayıp yorum dozu ağır sözcüklerle olayı geçiştirmesinde Erdoğan'a 'yardımcı olmaya' çalıştılar 
Örneğin Suriye sorusuna canları sıkılan iki bakanın, 'Bu da nereden çıktı' dercesine yüzlerini buruşturdukları gözlerden kaçmadı. Oysa Irak'taki terörün Suriye'den kaynaklandığına inanan ABD'nin, 'sıcak takip' dahil bazı askeri operasyonlara hazırlandığını görmek için özel bir istihbarat gerekmiyordu, Washington Post'a bakmak yeterliydi. 
Erdoğan, Suriye meselesini kendince anlattı. 
Ancak, benzer bilgilendirmenin Beyaz Saray tarafından yapılacağı unutulmuş gibiydi. Nitekim yarım saat geçmeden, Suriye konusunda ABD Başkanı Bush'un, Erdoğan'a farklı şeyler söylediği, 'ABD dışında dünya da sizinle aynı noktada değil' diye uyardığı anlaşıldı. 
Milliyet Washington Temsilcisi Yasemin Çongar, bu haberi gazeteye geçti. 
Beyaz Saray görüşmesinin 'perde arkası' gerçeklerinin yansımaya başladığı saatlerde Willard Oteli'nin lobisinde, Bush'un Erdoğan'a 'Bilal'i sorduğu' bilgisi veriliyor, atlatma peşindeki muhabirler de Oval Ofis'e giren atsineğini kimin öldürdüğü haberini kovalıyordu. 
Zirvelerin bu tür 'renkli' tarafları hep olmuştur. Çiller'in hediye ettiği kravatı gazetecilerin önünde takan Clinton'ın kulislere yansıyan 'She is hot' sözleri, Oval Ofis'te görüşme sürerken Hillary Clinton'ın içeriye bakması, Körfez Savaşı'nda Bush görüşmesine alınmayan Dışişleri Bakanı Ali Bozer'in istifası, Demirel'in fötr şapkasının danışmanları eliyle Beyaz Saray fotoğrafına girmesi anılardadır. 
Erdoğan'ın ABD gezisinden şu sonucu çıkarmak mümkün Ziyareti isteyen taraf Türkiye olmasına karşın Bush yönetiminin mesajları algılanmamış. 
AKP hükümeti, dış dünyanın 'değişen bakış açısı'nı görmek istemiyor. 



</TEXT>
</DOC>
