<DOC>
<DOCNO> 394565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonspo01.html </URL>
<DATE> 2005/11/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fatih Terim ilk yenilgisini aldı... 
</HEADLINE>
<TEXT>

     Alim Tunçay AA 

Futbolda 18. Dünya Kupası Avrupa Elemeleri play-off ilk baraj maçında İsviçre ile yapılan karşılaşmada sarı kart gören Hüseyin, sarı kart cezalısı oldu. 
     Hüseyin, 16 Kasım’da İstanbul’da yapılacak rövanş maçında forma giyemeyecek. 
     İsviçre’de de sarı kart gören Magnin, cezalı duruma düştüğü için İstanbul’daki karşılaşmada oynayamayacak. 
     
     TERİM’İN İLK YENİLGİSİ 
     Fatih Terim, milli takımının başındaki ikinci döneminde resmi bir maçta ilk yenilgisini aldı. 
     Terim yönetiminde resmi maçlarda Danimarka ile berabere kalan, Ukrayna ve Arnavutluk’u yenen milli takım, İsviçre ile yapılan baraj ilk maçında 2-0 yenildi. 
     Türkiye, bu yenilgiyle 7 resmi maç sonunda mağlup oldu. Milli takım, eleme grubunda 17 Kasım 2004’de İstanbul’daki 3-0’lık Ukrayna yenilgisinin ardından 5 galibiyet, 2 beraberlik almıştı. 
     
     66. DAKİKADA SAHA KARIŞTI 
     Karşılaşmanın 66. dakikada Streller, topu kontrol eden Volkan’a faul yapınca saha bir anda karıştı. 
     Hakem Lubos Michel, Streller’e sarı kart gösterirken, A Milli Takım oyuncuları da bu oyuncuya tepki gösterdi. 
     Bu arada, sahada yaşanan gerginlik sırasında sahaya yabancı maddeler atıldı. 
     Öte yandan, karşılaşmayı 38 bin seyircinin izlediği bildirildi. 
     
     İSVİÇRELİLERİN BÜYÜK SEVİNCİ 
     Maçtan sonra İsviçreli taraftarlar büyük bir sevinç yaşadı. 
     Ellerindeki bayrakları sallayarak, tezahürat yapan taraftarların sevincine, sahadaki futbolcular da eşlik etti. 
     
</TEXT>
</DOC>
