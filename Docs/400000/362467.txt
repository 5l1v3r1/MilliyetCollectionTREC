<DOC>
<DOCNO> 362467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo12.html </URL>
<DATE> 2005/07/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bulak Ligde ilk 4'e gireceğimizi söylemek gerçekçi olmaz... 
</HEADLINE>
<TEXT>

     Denizlispor Teknik Direktörü Giray Bulak, yeni sezonda ligi ilk 4 takım arasında tamamlayacakları biçiminde iddiada bulunmanın gerçekçi olmayacağını söyledi. 
     TÜFAD İzmir Şubesi tarafından Birinci Süper Lig'de yılın antrenörü seçilen Bulak, ödül töreninde gazetecilere yaptığı açıklamada, bu unvana layık bulunmaktan mutlu olduğunu belirtti. 
     Denizlispor'un son iki sezonda başarılı bir çizgi ortaya koyduğunu, 2005-2006'da bu çizgiyi korumak için çaba harcayacaklarını belirten Bulak, şöyle konuştu 
     ''Önceki sezon 5'nci, bu sezon da 6'ncı sırada ligi tamamladık. Yeni sezonda ligde ilk 4 takım arasına gireceğimizi söylemek gerçekçi olmaz. Çünkü ilk 4 takım yıllardır ligimizde değişmiyor. Herkesin bildiği belirli takımları bu sıraları alıyor. Belki ilerleyen dönemde bu sıralamalar değişebilir. Kısa süre içinde bunun olacağını sanmıyorum.'' Bulak, Denizlispor'un öncelikli hedefinin olumlu futbol oynamak olduğunu, yeni sezonda da bu özellikleriyle anılmak istediklerini kaydetti. 
     
</TEXT>
</DOC>
