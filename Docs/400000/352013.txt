<DOC>
<DOCNO> 352013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko06.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BNP, Commercial Federal'ı alıyor 
</HEADLINE>
<TEXT>



Türkiye'de Türkiye Ekonomi Bankası TEB Mali Yatırımlar'ın yüzde 50 hissesini satın alan Fransa'nın ikinci büyük bankası BNP Paribas, ABD'deki varlığını güçlendiriyor. BNP Paribas, Nebraska merkezli finansal kuruluş olan Commercial Federal'ı 1.4 milyar dolara satın alıyor. Anlaşma sonucunda, BNP Paribas, yedi eyalette 198 yeni şube edinecek ve ABD'deki faaliyet alanı genişleyecek. Satın alma sonrasında, BNP Paribas'ın ABD'deki kolu olan BancWest'in toplam 739 şubesi olacak ve ABD'nin batısındaki eyaletlerde faaliyetleri artıracak. 

Hisse başına 34.5 dolar 
Anlaşma uyarınca BancWest Commercial Federal'ın her bir hissesi için 34.5 dolar ödeyecek. BNP'nin 2007'ye kadar satın almalarla ilgili olarak 7 milyar euroluk bir bütçelerinin olduğu, bunun 1.7 milyar dolarının Fransa, Türkiye ve Romanya'da harcandığı belirtiliyor. BNP'nin hisse senetleri ise haber sonrasında yüzde 0.62 değer kaybederek 55.90 euroya geriledi. 
BNP'nin geçen ay açıklanan ilk çeyrek rakamlarına göre banka k rlılığını yüzde 56 artırdı. 

ABD'deki varlığı güçlendi 
Fon yöneticisi Laurent Vallee, satın alma sonrasında BNP'nin ABD'deki varlığının güçlendiğini ifade etti. 
BNP Paribas, Avrupa'nın en büyük bankalarından biri olarak biliniyor. Banka'nın 85 ülkede faaliyeti bulunuyor. 100 bine yakın çalışanı var. Bunun ise 67 bini Avrupa'da bulunuyor. 
Bilindiği gibi BNP Paribas, TEB'in yüzde 84.25'ine sahip bulunan TEB Mali Yatırımlar AŞ'nin yüzde 50 hissesini 216.8 milyon dolara satın almıştı. 


</TEXT>
</DOC>
