<DOC>
<DOCNO> 360514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur40.html </URL>
<DATE> 2005/07/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Alevler peşlerini bırakmıyor 
</HEADLINE>
<TEXT>

     Zafer TOKUŞ ADAPAZARI Sakarya , DHA 

SAKARYA'nın Taraklı İlçesi’nde kahve işleten Şaban Erkal'ın son 2 ay içerisinde oturduğu 2 evde bilinmeyen nedenle toplam 9 yangın çıktı. Evlerinde 7 kez yangın çıkması üzerine başka eve taşınan 3 kişilik Erkal ailesinin taşındığı evde de 2 günde 2 yangın oldu. Taraklı Belediye Başkanı Tacettin Özkaraman, alevlerin peşini bırakmadığı Erkal ailesinin yaşadıkları bu olayların için Sakarya Üniversitesi’ne başvurdu. 
     Taraklı İlçesi’ndeki yangınlar, kahvesi bulunan Şaban Erkal'ın Ulucamii Mahallesi'ndeki 2 katlı ahşap evinde 2 ay kadar önce başladı. Evde bilinmeyen nedenle eşyalar kendi kendine yanmaya başladı. İtfaiye ekipleri yangının elektrik kontağından çıkmış olabileceğini söyleyince aile ahşap evin elektrik tesisatını tamamen değiştirdi. Ancak, bu kez evin yatak odasında yangın çıktı. 2 ay içerisinde oturdukları evleri 7 kez yanan Erkal ailesinin fertleri, çaresizlik içerisinde buradan taşınmaya karar verdi. 
     Şaban Erkal, eski evlerinin yakınında Hacı Murat Mahallesi Ankara Caddesi’nde 2 katlı evin alt katını kiralayıp taşındı. Ancak, ailenin oturduğu yeni evde de yangınlar kesilmedi. Ailenin taşındığı ilk gün çıkan yangın, büyümeden söndürüldü. İkinci gün, Şaban Erkal eşi ile birlikte rahatsızlanan annesini Adapazarı'ndaki Sakarya Devlet Hastanesi’ne götürdü. Evde çocukları olduğu sırada iddiaya göre, evin tüm odalarında değişik noktalarda bir anda yangın çıktı. Yangına önce komşuları müdahalade bulundu. Yangın, itfaiye ekipleri tarafından daha sonra söndürüldü. Yangının başlangıcında yardım için eve gelen komşuları duvarlarda garip şekiller gördüklerini öne sürdü. 
     Taraklı İtfaiyesi kayıtlarına, Çıkış nedeni bilinmeyen’ diye geçirdiği yangın sonrası Erkal ailesinin komşuları, ellerinde su bidonları ile yeniden çıkabilecek yangını söndürmek için hazır bekledi. Evin 10 yaşındaki küçük kızı Tuğba Erkal, daha önce oturdukları evlerinde eşyaların kendi kendilerine tutuştuğunu anlatırken, Yangınlar üzerine 3 gün önce buraya taşındık. Ancak, burada da 2 kere yangın çıktı. Son yangın evin değişik yerlerinde başladı. Yangın söndürüldükten sonra evin duvarlarında garip şekiller belirdi'' iddiasında bulundu. 
     Alevlerin peşini bırakmadığı ailenin evine gelen Ulucami müezzini Alaattin Yalçın da gördükleri karşısında şaşırdığını söyledi. 
     Peş peşe çıkan yangınlar ardından eve gelip incelemelerde bulunan Taraklı Belediye Başkanı Tacettin Karaman, evinde daha önce sık sık yangın çıkan aile fertlerinin durumunun incelenmesi için Sakarya Üniversitesi'nden yardım isteyeceklerini belirterek şöyle dedi 
     Bu evde gerçekten garip olaylar olmuş. Ailenin evi daha önce 7-8 kere yanmış. Hepsinde de yangınlar evdeki eşyaların tutuşmasıyla başlamış. Son olarak taşındıkları bu evde 2 günde 2 yangın olması dikkatimizi çekti. Son yangında evin tavanında önce kornej, sonra tahtalar yanmış. Bu çok garip. Bununla birlikte evin yatak, oturma odasında da duvarlarda yangın başlamış. Ailenin anlatımına göre de eşyalar yanmış. Bunun araştırılması için için Sakarya Üniversitesi’ne başvuracağız. Üniversiteden gelip araştırma yapsınlar. Böylelikle tüm ilçe halkı olarak bunun nedenini öğrenmiş oluruz.'' Başkan Karaman alevlerin peşini bırakmadığı ailenin geçici olarak Sakarya Elektrik Dağıtım A.Ş. misafirhanesine yerleştirileceğini söylerken, ailenin yakınları yaşadıklarının haber yapılmamasını istedi. Tüm bu olanların talihsizlik olduğunu anlatan yakınları, Erkal ailesine ilçede artık kimsenin kiralık ev vermek istemediğini söyledi. 

     
</TEXT>
</DOC>
