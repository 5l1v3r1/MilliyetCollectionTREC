<DOC>
<DOCNO> 396787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo28.html </URL>
<DATE> 2005/11/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Milan'ın web sitesi Fenerbahçe ateşli bir seyirciye sahip... 
</HEADLINE>
<TEXT>

     Futbolda Avrupa Şampiyonlar Ligi'nde 23 Kasım Çarşamba günü Fenerbahçe ile karşılaşacak AC Milan'ın resmi internet sitesinde, sarı-lacivertli takımın ateşli bir seyirciye sahip olduğu belirtildi. 
     Fenerbahçe'nin resmi internet sitesinde yapılan açıklamaya göre, AC Milan'ın resmi internet sitesinde, Fenerbahçe'nin AC Milan kadar ateşli bir taraftar kitlesine sahip olduğu, sarı-lacivertli taraftarların hakemin bitiş düdüğüne kadar mağlup da olsalar takımlarını desteklediği belirtilerek, ''Mağlubiyette bile takımlarını alkışlıyorlar. Fenerbahçe, birçok takıma nasip olmayan bir taraftar kitlesine sahip. Milan'ı zor bir atmosfer bekliyor'' denildi. 
     Sitede ayrıca Milan'ın Türkiye'de Türk takımlarıyla oynadığı maçlarda 2 yenilgi ve 2 galibiyet aldığının hatırlatılarak, Fenerbahçe'nin İtalya'da oynanan maçta üstün bir performans sergilediğine dikkat çekildi. 
     Geçen sezon Atatürk Olimpiyat Stadı'nda Şampiyonlar Ligi Finali'nde oynanan Liverpool maçını ''Acı gün'' olarak anan Milan'ın resmi sitesinde ''Penaltı golleriyle elendiğimiz maçtan sonra kırmızı siyahlar 6. kez Boğaz'a yöneldi'' denildi. 
     
</TEXT>
</DOC>
