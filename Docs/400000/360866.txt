<DOC>
<DOCNO> 360866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/dunya/adun.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk katliamı 
</HEADLINE>
<TEXT>


Bağdat'ta, çocuklara şekerleme dağıtan Amerikan devriye aracına intihar saldırısı düzenleyen teröristler 32 çocuğu öldürdü, 18'ini yaraladı. Bir baba, 'Mahalledeki bütün çocuklar öldü' dedi 

DIŞ HABERLER SERVİSİ 


Irak, dün Saddam rejimi sonrasının en trajik katliamlarından birine sahne oldu. Bağdat'ın El Cedide banliyösünde, Amerikan askerlerinin HumVee araçlarından dağıttığı şeker ve çikolataları almak için birbiriyle yarışan Iraklı çocuklar, bomba yüklü bir araçla düzenlenen intihar saldırısına kurban gitti. Beyaz renkli bir Toyota Land Cruiser ile düzenlenen saldırıda 32'si çocuk, biri Amerikan askeri, toplam 37 kişi öldü. Saldırıda 18'i çocuk, 3'ü Amerikan askeri 31 kişi de yaralandı. 
Ajansların derledikleri tanıklıklara göre saldırı şöyle gerçekleşti Olaydan birkaç saat önce, çocuklar sokakta oyun oynuyor, bazıları bisiklete biniyordu. Bir süre sonra, mahalleye HumVee aracıyla bir Amerikan devriyesi geldi. Devriyenin görevi, bölgede bir intihar komandosunun dolaştığını mahalle sakinlerine bildirmekti. El Cedideli çocuklar, Amerikan askerlerini "Hello Mister - Merhaba Bayım" diye bağrışarak karşıladı çünkü Amerikalıların mahalle aralarında çocuklara çikolata ve şekerleme dağıttığını biliyordu. 

'Bağırdım ama beklemedi' 
Amerikan askerleri de her zaman olduğu gibi çocuklara şekerlemeler, çikolatalar, anahtarlıklar, beysbol şapkaları dağıtmaya başladı. 
13 yaşındaki Amir Hamad, "Arkadaşım Abbas koşarak gitti. Ona beni beklemesi için bağırdım. Ama çoktan caddedeydi. Ardından yan sokaktan bir araba geldi ve havaya uçtu" dedi. Patlamanın bütün mahallede yıkıcı etkisi oldu. Cadde ise kan gölüne döndü. Vücut parçaları, bomba yüklü araçtan geriye kalanlar, çocukların sandaletleri, bisikletler ve şekerlemeler, hepsi birbirine karışmıştı. 
Ölü ve yaralıların kaldırıldığı Hindi Hastanesi'nin koridorları da kana boyanmıştı. Bazı cesetlerin kafası, bazılarının kolları, bacakları yoktu. Radhi Hamud, oğlunu yaralılar arasında bulduğu için şanslıydı. Ancak 13 yaşındaki oğlu Hüsam'ın 2 bacağı da artık yoktu. Radhi Hamud, "Mahalledeki bütün çocukları öldürdüler" diye ağlıyordu. Hana Ali ise Hamud kadar şanslı değildi. 11 yaşındaki oğlunu kentin bütün hastanelerinde arayan Hana Ali, mahalleye döndüğünde patlamanın meydana geldiği yerde, oğlunun kafasını buldu. 




</TEXT>
</DOC>
