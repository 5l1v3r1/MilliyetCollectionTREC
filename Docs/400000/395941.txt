<DOC>
<DOCNO> 395941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/magazin/amag.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'i Erbil'de askerler korudu 
</HEADLINE>
<TEXT>


NAMIK DURUKAN Erbil 

Kuzey Irak'ın Erbil kentinde konser veren İbrahim Tatlıses, zor anlar yaşadı. Rezervasyon bozukluğu nedeniyle beklediği izleyiciyi toplayamayan Tatlıses'i, Kürt bayrakları ile sahneye çıkan Kürt fanatiklerinden askerler kurtardı. Tatlıses'in fuar ve kongre merkezindeki konserini yaklaşık 3 bin kişi izledi. 
Konserde Kürt bayrakları açıldı. Tatlıses'in menajeri de salonda Türk bayrağı asılı olmamasının anlaşılması üzerine merdiven kullanarak Türk bayrağı astı. Türkçe, Kürtçe ve Arapça parçalar seslendiren Tatlıses, organizasyon bozukluğundan, konser yerinden ve biletin pahalı olmasından yakındı. Biletin 25 dolar olduğundan haberi olmadığını söyleyen Tatlıses, bugünkü konser biletlerinin 15 dolardan satılacağını belirtti. 
Konser öncesi basın toplantısı düzenleyen Tatlıses, hangi kimlikten olduğu yönündeki soruya "Türk oğlu Türküm. Anadilim Kürtçedir ama Türkiye Cumhuriyeti vatandaşıyım" yanıtını verdi. Süleymaniye ve Dohuk konserlerini güvenlik nedeniyle iptal eden Tatlıses, bugün Erbil stadyumunda konser verecek. 




</TEXT>
</DOC>
