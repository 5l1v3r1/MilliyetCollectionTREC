<DOC>
<DOCNO> 385081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sonspo04.html </URL>
<DATE> 2005/10/08/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Real Sociedad, ekonomik krizde... 
</HEADLINE>
<TEXT>

     İspanya’nın köklü kulüplerinden Real Sociedad, kapanma tehlikesiyle karşı karşıya kaldı. 
     Milli futbolcu Nihat Kahveci’nin de formasını giydiği Real Sociedad Kulübü’nün Başkanı Miguel Fuentes dün düzenlediği basın toplantısında, İspanyol kulübün yaklaşık 31 milyon dolarlık borcunun hemen ödenmesi gerektiği, ödenmemesi durumunda ise kulübün kapanabileceğini açıkladı. Çok kritik ve zor bir durumla karşılaştıklarını ifade eden Fuentes, "Önümüzde çok zor bir görev var. İnanıyorum ki, bu görevi en iyi şekilde yerine getirip, bu talihsiz durumu tersine çevireceğiz" dedi.Kulüp Başkanı Miguel Fuentes, kulübün içinde bulunduğu ekonomik krizi "endişe verici, hatta kritik" olarak nitelendirerek, sadece sermaye artırımına gidilmesi halinde bu sorundan çıkılabileceğini ifade etti. 
     Fuentes, yönetim kurulundaki diğer üyelerle birlikte "çok ciddi bir çalışmaya girerek bu durumu tersine çevirebilecekleri" umudunu taşıdıklarını söyledi. 
     Real Sociedad’ın Başkan Yardımcısı İnaki Alcorta da basına yaptığı açıklamada, kulübün gelirinin 25 milyon Avro, giderinin ise 46 milyon Avro olduğunu belirterek, geçen sezon Xabi Alonso’nun Liverpool’a satılması sayesinde bütçe açığının 6 milyon Avro’ya inebildiğini kaydetti. 
     Real’in krizden kurtulmasının, mevcut bütçe açıklarının düzeltmesiyle gerçekleşeceği ve bunun da birkaç sezon süreceği söylenirken, aksi halde kulübün iflas edebileceği iddia ediliyor. 
     Sezon başında Real’in ekonomik sorunlarının çözümü olarak Nihat’ın satışı gösterilirken, CSKA Moskova ile yapılan ön anlaşma son anda iptal edilmişti. 
     İspanyol basınında, Nihat’ın, ekonomik sorunlardan dolayı sezon ortasında satılabileceği öne sürülüyor. 

     
</TEXT>
</DOC>
