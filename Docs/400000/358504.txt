<DOC>
<DOCNO> 358504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/gun07.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul nasıl kurtulur 
</HEADLINE>
<TEXT>


İstanbul Büyükşehir Belediye Başkanı Kadir Topbaş, kentin bir nazım planının olmadığını itiraf etti. Ancak biz İstanbul'un kurtulması konusunda h l umutluyuz. 22. Dünya Mimarlar Kongresi'ne katılan dünyaca ünlü mimarlara da İstanbul'un nasıl kurtulabileceğini sorduk. Hepsi önce "Depreme hazırlık" dedi ve ekledi... 

ÖNAY YILMAZ -SERHAT OĞUZ 

Michael Sorkin-ABD 
Yeni şehirler yaratın 

"BAZI binalar yıkılmalı, bazıları güçlendirilmeli. Depremden korunmak sadece zenginlerin değil, herkesin hakkı. İstanbul büyük bir şehir, yeni şehirler yaratmak gerek. Bunu yapabilecek mimarlarınız var. Şehir bu sıkışıklıktan kurtulabilir. Türkiye bunu geçmişte başarmış bir ülke. Cumhuriyet tarihinizde bu var. Ankara gibi yeni şehirleri yaratmış. İstanbul gibi tarihi bir kent ancak yeni şehirler yaratılarak rahatlatılabilir. Kendine yeterli, yeşil kentler yaratılmalı." 

Joseph Rykwert-ABD 
Tarım alanı oluşturun 

"İSTANBUL'UN depreme hazırlanması için bir hazırlık yapılması gerek. Bir proje hazırlanmalı. Geçici konutlar hazırlanmalı. Kötü yapılardan kurtulunmalı. Gerekli güvenlik önlemleri alınmalı. İstanbul'un da New York ve Londra'da olduğu gibi kendi tarımını üreten bir kent modelini seçmesi gerek. Kentte hem tarım hem de hayvancılık yapılabilen özel alanlar oluşturulmalı. Yani kent kendine yeterli hale getirilmeli. Moskova'da da böyle bir uygulama başlatıldı." 

Jose Luis Cortes-Meksika 
Tüm binaları analiz edin 

"MEKSİKA da Türkiye gibi deprem tehdidiyle karşı karşıya. 1985'te çok büyük kayıp verdiğimiz depremden sonra tüm binaları tek tek analiz ederek işe başladık. Kimi onarıldı, kimi yıkılıp yeniden yapıldı. İstanbul'da da en acil önlem, binaların ciddi bir analizini yapmak. Belki uzun sürer ama en sağlıklı sonuç böyle alınır. Türkiye kopya çekmek yerine, kendi doğasına uygun yapılar yapmalı, kendi mimarlarını yaratarak ithalat yerine ihracata yönelmeli." 

Robert Venturi-ABD 
Tarihi binalara 'özel' koruma 

"İSTANBUL'DAKİ güvensiz ve kötü binalar sorununu çözmek için en iyi koruma tekniklerini bulmalı. Tarihi binaların da depreme karşı korunması çok önemli. Fransa ve Rusya gibi ülkelerde bu tip binaların korunması devlet eliyle yapılır. ABD'de ise bu tip tarihi dokuların olduğu yerler k r amacı gütmeyen kuruluşlara 1 dolar gibi sembolik fiyatlarla devrediliyor. Bu çalışmalara yapılan yardımlar vergiden düşürülüyor. İstanbul için de bu formüller uygulanabilir." 


</TEXT>
</DOC>
