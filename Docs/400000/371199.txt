<DOC>
<DOCNO> 371199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonsiy03.html </URL>
<DATE> 2005/08/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan, Almanya seçimlerinde SPD'yi destekleme sözü verdi 
</HEADLINE>
<TEXT>

     Başbakan Recep Tayyip Erdoğan’ın, Almanya Başbakanı Gerhard Schröder’e Münih Anakent Belediye Başkanı Christian Ude aracılığıyla bir mesaj göndererek, "Bu seçimlerde arzu ederlerse SPD’yi destekleyeceğiz. SPD’nin başarılı olmasını istiyoruz" dediği öğrenildi. 
     Toplantılara katılanlardan edinilen bilgiye göre, Başbakan Erdoğan, Münih Anakent Belediye Başkanı Christian Ude ve Türk Alman Dostluk Federasyonu DTF Genel Başkanı Ali Kılıç ve beraberindeki heyeti kabulunde, Almanya Başbakanı Schröder’e mesaj gönderdi. Erdoğan, "Almanya hep dostumuz olmuştur. AB müzakereleri sürecinde de bize destek olmaktadırlar. Bu seçimlerde arzu ederlerse SPD’yi destekleyeceğiz. SPD’nin başarılı olmasını istiyoruz. Bu çağrımı Sayın Başbakana da iletiniz" dedi. Erdoğan’ın destek sözüne sevindiğini dile getiren Münih Belediye Başkanı Ude ise "Buna gerçekten ihtiyaç var" dedi. 
     
     İNANÇLAR ARASI UYUMDA TÜRKİYE’YE BÜYÜK GÖREV DÜŞÜYOR 
     Münih Belediye Başkanı Ude, Erdoğan ile görüşmesinde Londra’da meydana gelen terör olaylarına da değinerek, "Terör saldırıları inançlar arasındaki uyumu güçleştirmektedir. Bu konuda Türkiye Cumhuriyeti’ne büyük sorumluluk düşmektedir. Türkiye’nin yurt dışındaki vatandaşları üzerindeki ağırlığını biliyoruz. Anadolu İslamı bağnaz değildir. Türkler Almanya’daki en büyük göçmen topluluğudur, bu nedenle Başbakan olarak sizin çağrınız bizim için önemlidir" diye konuştu. 
     Ude, gelecek yıl temelleri atılacak olan ve 7.5 milyon euroya mal olması beklenen Camii’nin açılışına Erdoğan’ı da davet etti. Erdoğan davete olumlu yanıt vererek, "Sosyal Demokrat Parti üyesi olan Sayın Belediye Başkanı’nın bu yaklaşımı çok önemlidir. Avrupa’da İslam karşıtlığının yükseldiği bir dönemde atılan bu adım çok önemlidir, kendisini kutluyorum. Temel atmak için Münih’e geleceğim" dedi. 
     
</TEXT>
</DOC>
