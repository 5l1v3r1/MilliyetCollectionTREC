<DOC>
<DOCNO> 372326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/ekonomi/eko06.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, 'yargı engelini' yine kararnameyle aşıyor 
</HEADLINE>
<TEXT>


ANKARA Milliyet 

Özelleştirmesi iptal edilen limanlarla ilgili yargı kararlarını yerine getirmediği için eleştirilen hükümet, İzmir bölgesinde ENKA-İntergen konsorsiyumunun doğalgaz termik santrali kurmasına kararname ile olanak tanımayı tasarlıyor. Enerji Bakanlığı, yargı kararını etkisiz bırakan kararnameyi Başbakanlık'a gönderirken, Danıştay İdari Dava Daireleri Genel Kurulu, ENKA-İntergen'le yapılan sözleşmenin yürütmesinin durdurulmasına yapılan itirazı reddetti. 
Danıştay 13. Dairesi, Türkiye Elektrik Ticaret ve Taahhüt A.Ş TETAŞ ile konsorsiyum arasında santralin yapımı ve işletmesi için imzalanan imtiyaz sözleşmesinin yürürlüğünü, Kamu İşletmeciliğini Geliştirme Vakfı'nın KİGEM açtığı davada durdurmuştu. Kararın gerekçesinde, sözleşmenin Danıştay incelemesinden geçmesi zorunluluğu bulunmasına rağmen, bunun yerine getirilmediği ifade edilmişti. Davalı TETAŞ ile müdahiller Başbakanlık Hazine Müsteşarlığı ve BOTAŞ, yürütmeyi durdurma kararına itiraz etmişti. Kamuoyuna dün yansıyan bilgilere göre, Enerji Bakanlığı, itirazının kabul edilmemesi ihtimaline karşı sözleşmenin geçerli sayılması için bir kararname hazırlayarak Başbakanlık'a gönderdi. 
Enerji Bakanlığı'nın gözönünde bulundurduğu ihtimal dün gerçeği döndü. Danıştay Nöbetçi Dairesi, TETAŞ'ın itirazını oybirliği ile reddetti. 


</TEXT>
</DOC>
