<DOC>
<DOCNO> 380457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/spor/spo07.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyuma yapıştık 
</HEADLINE>
<TEXT>


Doping skandallarıyla çalkalanan halterde korkulan oldu. Uluslararası Halter Federasyonu, tarihte ilk kez Türkiye'nin faaliyetlerini geçici olarak durdurdu. IWF, şok bir mektupla kararı federasyona bildirdi 

NECMİ KEPÇETUTAN 


Türkiye, halterde büyük bir utançla karşı karşıya kaldı. Uluslararası Halter Federasyonu IWF , Türk halterinin faaliyetlerini geçici olarak askıya aldı. Halil Mutlu'nun Avrupa Şampiyonası'nda dopingli çıkmasıyla başlayan, eylül ayı başında Milli Takım kadrosundaki 5 sporcunun WADA tarafından yapılmak istenen müsabaka dışı doping kontrolünden kaçmasıyla devam eden süreç, tarihinde ilk kez Türk halterine uluslararası alanda yasak konmasına yol açtı. IWF'nin sözkonusu kararından sonra Ay - Yıldızlı haltercilerin, Kasım ayında Katar'da yapılacak olan Dünya Şampiyonası ile ekim ayındaki Gençler Avrupa Şampiyonası'na katılma şansı ortadan kalktı. 

Zehir gibi mektup 
IWF, Halter Federasyonu'na önceki gün yolladığı şok mektupla kararı resmen Türkiye'ye bildirdi. Mektupta, "6 Eylül 2005'te müsabaka dışı doping kontrolü sırasında yapılan kural ihlalleri nedeniyle Türk Halter Federasyonu'nun uluslararası faaliyetleri geçici olarak askıya alınmıştır. Kural ihlalleriyle ilgili olarak 15 Kasım 2005 tarihinde Katar'da yapılacak Dünya Şampiyonası sırasında duruşma yapılacaktır. Nihai karar bu duruşmada verilecektir. Bu gelişmeden sonra Türkiye Halter Federasyonu'nun Katar'da yapılacak Dünya Şampiyonası'na katılması söz konusu değildir" ifadeleri yer aldı. 

İki yıl men gelebilir 
Halter Federasyonu Başkanı Hasan Akkuş yaptığı açıklamada, "Kontroller sırasında Reyhan Arabacıoğlu, Taner Sağır, Bünyamin Sudaş, Ferit Şen kampta değillerdi. Sedat Artuç ise 20 gündür ilaç kullandığı için numune vermedi. Bundan sonrası duruşmada belli olacak. Ceza 2 yıl da olabilir. Kural ihlaliyle ilgili sporculara uyarı cezası çıkma ihtimali de var" dedi. Halterin olimpiyat dışı bırakılmasının gündemde olduğu bir dönemde doping olayları konusunda son derece acımasız olan IWF'nin, adı geçen sporculara 2'şer yıldan az ceza vermesinin düşük bir ihtimal olduğu öğrenildi. 

Güreşte sıkıyönetim 

Halter ve vücut geliştirmede yaşanan doping olayları Güreş Federasyonu'nu harekete geçirdi. Federasyon, Dünya Şampiyonası hazırlıklarını sürdüren serbest ve grekoromen güreş milli takımı sporcularını doping konusunda uyarırken, "Açıktan su içmeyin, tanıdığınız, tanımadığınız kişilerle tokalaşırken bile dikkatli olun" talimatını verdi. Federasyon Başkanı Recai Ustaoğlu, "Her türlü önlemi aldık. Hazırlık döneminde sporcuları uyardık. Adeta sıkıyönetim ilan ettik, dopingle ilgili seminerler verdik. Doping merkezi Başkanı Aytekin Temizer, sporcularımız ve antrenörlere gerekli bilgileri aktardı" dedi. 

Atalay'dan destek 

Gençlik ve Spor Genel Müdür Vekili Mehmet Atalay, IWF'den federasyon faaliyetlerinin askıya alınması kararını beklemediklerini söyledi. Atalay, "Federasyon olay sonrası IWF'ye Dünya Şampiyonası'na temsili olarak katılacağını bildirmişti. Ancak gelen yazı buna da gerek olmadığını gösterdi. Başkan Hasan Akkuş'un çabalarını biliyoruz. Kendisini desteklemeye devam edeceğiz ve ne gerekiyorsa yapacağız. WADA'nın kuralları kesin. Sporcu ve antrenörlere anlatıyoruz ancak bu bir kültür meselesi. Bu süreçte herkesi yakıp, yıkmanın anlamı yok" ifadesini kullandı. 

'Çok yazık' 

Avrupa Şampiyonası'nda doping yaptığı belirlenen Halil Mutlu, IWF'nin, Türkiye'nin uluslararası faaliyetlerini askıya almasını, "Kişisel hesaplaşmalar bakın işi hangi noktaya getirdi. Çok yazık" diye yorumladı. Milli halterci, "Bu noktada önemli olan cezanın miktarı ya da nasıl kaldırılacağı değil. Bu duruma gelinmesi çok üzücü" diye konuştu. 


</TEXT>
</DOC>
