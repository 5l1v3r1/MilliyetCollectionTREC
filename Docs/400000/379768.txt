<DOC>
<DOCNO> 379768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sontur31.html </URL>
<DATE> 2005/09/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Devlet sanatçılarından "bankamatik sanatçısı" sözlerine tepki 
</HEADLINE>
<TEXT>

     Devlet Tiyatroları DT sanatçıları ve çeşitli tiyatro sanatçısı dernekleri, son dönemde basının gündeminde yer alan "genel müdür ataması ve sezon boyunca tek bir oyunda rol almadan maaş alan ’bankamatik sanatçısı’ haberleri"ne ilişkin açıklama yaptılar. 
     The Marmara Oteli’nde düzenlenen basın toplantısında, hazırlanan basın açıklaması metni, Devlet Tiyatroları Sanatçıları Derneği DETİS 
     Genel Sekreteri Ahmet Mümtaz Taylan tarafından okundu. 
     Açıklamada, "Devlet Tiyatroları çalışanlarının söylendiği gibi çok büyük miktarda maaşlar almadığı" belirtilerek, "en üst seviyedeki bir tiyatro sanatçının 1.400 YTL aylık aldığı, teknik ve idari personelin durumunun ise içler acısı olduğu" kaydedildi. 
     "Bazı sanatçıların sezon boyunca hiçbir oyunda rol almadan maaş aldıkları eleştirileri yapıldığı" hatırlatılan açıklamada, "DT oyuncularının en fazla yüzde 5’i oranında bir kısmının çeşitli nedenlerle bir oyunda rol almadığı" belirtilerek, "İsmi ihbar edilircesine ortaya atılan sanatçıların çoğu meslekte 20 yılını tamamlamış, özveriyle çalışmış arkadaşlardır. Bir sezonda görev verilmediği için suçlanmaları haksızlıktır" denildi. 
     Açıklamada, "TV dizilerinde rol aldıkları gerekçesiyle eleştirilen sanatçıların kurumdan izin alarak bu dizilerde görev aldıkları" vurgulandı. 
     
     ACAR’A YÖNELİK ELEŞTİRİLER 
     "DT Genel Müdür Vekili olarak Mine Acar’ın atanmasına yönelik eleştirilerinin nedeninin de yansıtıldığı gibi olmadığı" ifade edilen açıklamada, şöyle denildi 
     "Sayın Mine Acar’a ’kadın olduğu, dramaturg olduğu, okul yüzünden itiraz ettiğimiz’ önermeleri asılsız ve konuyu özünden uzaklaştırma maksatlıdır. Eleştirinin odağı, Devlet Tiyatroları’nın, yeniden yapılanmaya gereksinim duyduğu bir dönemde bu misyonu taşıyacak bir yöneticiye emanet edilmemiş olmasından kaynaklanmaktadır. Kısa vadeli acil çözüm sağlanacağı umudunu taşıdığımız önerimiz, DT’yi geleceğe taşıyacak, özerkliği hedefleyen bir yeniden yapılanmayı misyon edinecek, içinde bulunduğumuz tiyatro sezonu sona ermeden bakanlık ve konuya ortak tüm kurum ve kişilerin çalışmasını koordine edecek bir genel müdürün göreve atanmasıdır." "Acar’ın ilk icraatının, görevi kötüye kullanma amaçlı olduğu" da ileri sürülen açıklamada, "Bakanlık, Acar’ın ilk icraatının, Devlet Tiyatroları’nın açmış olduğu ve kendisinin mesleki statüsünü olumsuz yönde etkileyecek olan davayı geri çekmek olduğundan haberdar mıdır Bu, görevi kötüye kullanmanın tipik bir örneği değil midir " ifadesine yer verildi. 
     
     "BAKAN ÖZÜR DİLEMELİ" 
     İstanbul Şehir Tiyatroları Sanatçıları Derneği Başkanı Orhan Alkaya da, "Bakanlığın kültür dışı uygulamalarda bulunduğunu" savunarak, "Kültür ve Turizm Bakanı Atilla Koç’un sanatçılardan özür dilemesi gerektiğini" savundu. 
     "Bankamatik sanatçıları" eleştirisine yönelik söz alan İstanbul Devlet Tiyatroları sanatçısı Bilge Şen de, sözleşmesini göstererek, "Benimle bu sözleşmeyi yapan devlet, beni çalıştıramıyorsa kabahat benim değil. Ben niye çalıştırılmıyorum Çünkü İstanbul’da yeterli sahne yok. Bize yüklenmesinler, dönsünler soruları kendilerine sorsunlar" diye konuştu. 
     Toplantıya, aralarında Devlet Tiyatroları Opera ve Balesi Çalışanları Yardımlaşma Vakfı TOBAV Genel Başkanı Tamer Levent, İstanbul Şube Başkanı Murat Karasu, DETİS Genel Başkanı Mehmet Ege, Tiyatro Oyuncuları Derneği TODER Başkanı Göksel Kortay, İzmir ve İzmit Devlet Tiyatroları’ndan temsilciler ile Mehmet Ali Erbil’in de aralarında bulunduğu çok sayıda tiyatro sanatçısı katıldı. 
     
</TEXT>
</DOC>
