<DOC>
<DOCNO> 376972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yazar/guclu.html </URL>
<DATE> 2005/09/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Anadolu liselerine girişte skandal 
</HEADLINE>
<TEXT>


Anadolu liseleri, fen liseleri, öğretmen liseleri ve anadolu meslek liselerinin ikinci yerleştirme sonuçlarında akıl almaz yanlışlıklar yapıldı. Bu yüzden başkent Ankara'ya yönelik 2. yerleştirme sonuçları, tümüyle iptal edildi. Ankara'daki okullar için bugün yeniden yerleştirme yapılacak. Söz konusu yanlışlığın diğer kentleri de kapsayıp kapsamadığı yönünde ciddi şüpheler var. Bakanlık, yanlışlık sadece Ankara ile sınırlı derken, farklı kentlerden gelen bilgiler, MEB'i yalanlar nitelikte. Pek çok ildeki fen liselerine, açıklanan kontenjanların üzerinde öğrenci yerleştirildiği dikkat çekiyor. Bakanlığın bugün bu konuda da bir açıklama yapması bekleniyor. 
Yanlış yerleştirme nedeniyle, Ankara'da gerçekleşen 2. dönem kayıtları iptal edildi. Kazandı belgelerinin de geçersiz olduğu ilan edildi. Öğrenci ve veliler, gelişmeleri şaşkınlıkla izliyor. Bakanlığın, ikinci yerleştirme öncesinde, yaşanan bu skandal nedeniyle öğrencilerden özür dilemesi bekleniyor. 
OKS ile öğrenci alan Ankara'daki okullardan 6'sına fazla, 11'ine de eksik öğrenci yerleştirildi. Örneğin 16 kontenjan açığı bulunan Süleyman Demirel Anadolu Lisesi'ne 62 öğrenci yerleştirilirken, kontenjan açığı 20'nin üzerinde olan bazı okullara da 3-5 öğrenci yerleştirildi. MEB tarafından açıklanan 2. yerleştirme sonuçlarına göre, Ankara'daki 1065 boş kontenjana, 989 öğrenci yerleştirildi. Oysa bu okulları tercih eden binlerce öğrenci vardı. 
Bu konudaki en büyük hayal kırıklığını, önceki gün kazandı ilan edilen öğrenciler yaşadı. Bakan Çelik'in durumdan rahatsız olduğu ve yanlışlığın düzeltilmesi için hemen talimat verdiği öğrenildi. 
Bakanlıktan bu yönde yapılan açıklama şöyle 
"2005 OKS'nin 7.9.2005 tarihinde ilan edilen ikinci yerleştirme sonuçlarının, Bakanlığımızca incelenmesinden Ankara ilindeki anadolu liselerinin kontenjanlarının tespit ve listelendirilmesi sırasında bilgisayara veri girişinde teknik hata yapıldığı, buna bağlı olarak 6 okulun kontenjanının fazla, 11 okulun eksik belirlenip tercih ve yerleştirme yapıldığı anlaşılmıştır. 
Bu hatalı işlemden dolayı ilgililer ve olay hakkında inceleme başlatılmıştır. Doğabilecek eşitsizlik ve öğrenci mağduriyetlerinin önlenmesi için, Ankara'daki Anadolu liselerini ek kontenjan kapsamında tercih eden öğrencilerin, mevcut tercihleri dikkate alınarak okulların boş kontenjanlarına göre yeniden yerleştirme yapılması kararlaştırılmıştır. 
Bu sebeple 7.9.2005'te açıklanan ek kontenjan yerleştirmesine göre Ankara'daki anadolu liselerine kayıt yapılmaması, yapılmış olanların geçersiz sayılması, 9.9.2005 tarihinde açıklanacak sonuçlara göre kayıtların yapılması uygun görülmüştür. Kamuoyunun bilgisine sunulur." 
Milli Eğitim Bakanlığı, yanlışlığın sadece Ankara ile sınırlı olduğunu söylerken, yine kendisi tarafından açıklanan listeler, durumun hiç de öyle olmadığını ortaya koyuyor. 
Bakanlığın asil kayıt döneminden sonra, 2. kayıt dönemi için açıkladığı boş kontenjanlar ile bu boş kontenjanlara yerleştirilen öğrenci sayıları birbirini tutmuyor. Tıpkı Ankara'da olduğu gibi Türkiye'nin dört bir yanındaki fen liselerine eksik veya fazla yerleştirme yapıldığı dikkat çekiyor. Örneğin fen liselerinde açıklanan boş kontenjan 1357 olarak duyurulmuştu. Oysa yerleştirilen öğrenci sayısı 1385. Bu durumda ya önceki kontenjanlar yanlıştı ya da fazladan öğrenci yerleştirildi. Eğer böyle ise onlar kim 
İşte fen liselerindeki kontenjan farklılıkları. Rakamlardan ilki açıklanan, ikincisi yerleştirilen 
Adana Fen Lisesi 9, 10 , Bolu Fen Lisesi 25, 27 , Edirne S. D. Fen Lisesi 13, 17 , Mersin Fen Lisesi 18, 20 , Karaman S. D. Fen Lisesi 30, 33 , Amasya M. Z. Fen Lisesi 12, 1 , 
Özetin özeti Herkes hata yapabilir. Ama bu kadarı da fazla. Ancak, MEB'in hatasını süratle düzeltme yoluna gitmesi takdire şayan. 



</TEXT>
</DOC>
