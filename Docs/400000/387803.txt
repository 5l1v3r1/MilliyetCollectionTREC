<DOC>
<DOCNO> 387803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/agun.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de 500 artçı 
</HEADLINE>
<TEXT>


İzmir'de evlerine girmeyen halk geceyi sokak ve parklarda geçirdi. Urla'da evleri hasar gören 16 kişi kaymakamlığa başvurdu 

İZMİR AA 

İzmir'de önceki gün meydana gelen 5.7, 5.9 ve 5.6 büyüklüğündeki depremlerin ardından korkuya kapılan vatandaşlar, geceyi sokakta ve parklarda geçirirken, daha büyük deprem olacağı söylentileri vatandaşların tedirgin olmasına yol açtı. 

Evlerde hasar 
Depremden en çok etkilenen Seferihisar'da Karakayalar semti Küçükev, Emre ve Kutludede sitelerindeki bazı evlerde hasar oluştuğu ortaya çıktı. Seferihisar Belediye Başkanı Hamit Nişancı, ilçede durumun normale döndüğünü kaydetti. Urla'da da geceyi dışarıda geçiren vatandaşlar sabah evlerine girmeye başladı. 
Urla ve Seferihisar'da incelemelerde bulunan Bayındırlık ve İsk n Bakanlığı Müsteşarı Sabri Erbakan, evlerde orta derecede hasar görüldüğünü belirtti. 2003'te güçlendirme yapılan 300 evde sorun görülmediğini kaydeden Erbakan, Urla'da evleri hasar gördüğü için 16 kişinin kaymakamlığa başvurduğunu kaydetti. 

Deniz çekildi iddiası 
Bu arada, Urla Devlet Hastanesi yolundaki deniz suyunun 30 santimetre kadar çekildiği belirlendi. Vatandaşlar korkuya kapılırken, 2 gündür beşik gibi sallanan İzmir'de saat 19.00'da merkez üssü Urla olan 4.4 büyüklüğünde yeni bir deprem oldu. Deprem hasara yol açmadı. 

Elazığ da sallandı 
Elazığ'da da dün 10.17'de, merkez üssü Hıdırbaba köyü olan 4.2 büyüklüğünde hafif şiddette deprem meydana geldi. Sarsıntıda can ve mal kaybı olmadı. 

'Bir hafta sürebilir' 

BOĞAZİÇİ Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi UDİM Müdürü Dr. Doğan Kalafat, Ege'de dün 09.00 itibariyle büyüklükleri 4.0-4.9 arasında değişen 11, 3.0-3.9 arasında 90, 2.5-2.9 arasında da 58 artçı gerçekleştiğini bildirdi. Bu saate kadar yaklaşık 500 artçı kaydedildiğini belirten Kalafat, "Deprem dizisi tahminen bir haftalık periyotta sürebilir ve sarsıntıların bazıları hissedilebilir düzeyde olabilir" dedi. 

Yunanistan beşik gibi 

DIŞ HABERLER SERVİSİ 
YUNANİSTAN dün 3 kez sallandı. İlk deprem saat 14.55'te merkez üssü Yunanistan'ın kuzeybatısındaki Yanya kentinde meydana geldi. 4.9 büyüklüğündeki depremde can ve mal kaybı olmadı. Akşam saat 18.26'da da İon Denizi'ndeki Zakintos Adası açıklarında 6.0 büyüklüğünde deprem oldu. Saat 19.00'da yine Zakintos Adası açıklarında 5.2 büyüklüğünde ikinci bir sarsıntı kaydedildi. İki depremde de yaralanan olmadı, ancak bazı binalarda hafif hasarlar meydana geldi. 


</TEXT>
</DOC>
