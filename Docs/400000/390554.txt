<DOC>
<DOCNO> 390554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur43.html </URL>
<DATE> 2005/10/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Ölüm Cezası'nın kaldırılmasını amaçlayan tasarı TBMM'de kabul edildi 
</HEADLINE>
<TEXT>

     Ölüm Cezasının Kaldırılmasını Amaçlayan, Medeni ve Siyasi Haklara İlişkin Uluslararası Sözleşmeye Ek İkinci İhtiyari Protokolün Onaylanmasını Öngören Yasa Tasarısı, TBMM Genel Kurulu'nda kabul edildi. 
     BM Genel Kurulu'nun 15 Aralık 1989'da imza, onay ve taraf olmaya açtığı ve yasayla onaylanması uygun bulunan protokole göre, protokole taraf bir devletin egemenlik alanında bulunan hiç kimse idam edilemeyecek. Protokol ile taraf devletler, kendi egemenlik alanı içinde ölüm cezasını kaldırmak için gerekli bütün tedbirleri alacak. 
     Yalnızca savaş sırasında işlenen askeri nitelikli çok ciddi suçlar için verilen mahkumiyet kararına uygun olarak savaş sırasında ölüm cezasının infazını öngören çekince konulabilecek. 
     Genel Kurul'da, Gıda ve Tarım İçin Bitki Genetik Kaynakları Uluslararası Anlaşmasının Onaylanmasının Uygun Bulunduğuna Dair Yasa Tasarısı da kabul edildi. 
     
</TEXT>
</DOC>
