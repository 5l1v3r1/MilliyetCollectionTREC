<DOC>
<DOCNO> 369886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun06.html </URL>
<DATE> 2005/08/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İsrail ordusu geri çekilme için kapıları çalıyor, direniş sürüyor 
</HEADLINE>
<TEXT>

     İsrail, 38 yıllık aradan sonra Gazze Şeridi ve Batı Şeria'da Filistin yönetimine bırakmaya kararlaştırdığı toprakların boşaltılması için düğmeye bastı. 
     Geri çekilme yasası gece yarısında yürürlüğe girerken, Gazze Şeridi ''kapalı askeri bölge'' ilan edildi ve İsrail ordusu Gazze Şeridi ve Batı Şeria'daki boşaltılacak yerleşim birimlerinde oturanları, buraları terk etmeleri için son uyarıyı yapmaya başladı. 
     Nissanit yerleşim biriminde askerler genç bir Yahudi yerleşimci çiftine, 48 saat içinde yerlerini terk etmeleri gerektiğini, bu bildirime uymazlarsa evlerinden zorla çıkarılacaklarını belirten resmi belgeyi sundu. Genç çift askerlere direniş göstermedi ve onları evlerine davet ederek ikramda bulundu. 
     
     DİRENİŞ SÜRÜYOR 
     Bununla birlikte, bazı aşırı dindar yerleşim birimlerinde yaşayanlar direnişlerini sürdürüyor. 
     Goş Gadid olarak bilinen, 70 kadar ailenin yaşadığı bölgeye askerlerin girmesi, bölge sakinlerince engellendi. 
     Burada yaşayanlar, güneşin doğuşuyla birlikte yaşadıkları Kibutz benzeri küçük çiftliğin demir giriş kapısı önünde toplanarak 2 saat süreyle dua ettiler. 
     Gadid'e gelen askerlerin silah taşımadığı gözlendi. 
     Demir kapıyı kapatan Gadidliler, hem askerlerin girişine, hem de bazı ailelerin evlerini taşımaya gelen kamyonların girişine izin vermiyor. 
     Yerleşimcilerin liderleri, Gazze'nin boşaltılmasında görev alan askerlerin komutanı Hagai Yehezkel ile askerlerin içeri giriş koşullarını görüşmek istediklerini bildirdi. Liderler, askerlerin tamamının değil, sadece birkaçının içeri girmesini ve gazetecilerin sokulmamasını istiyor. 
     Askerlerle tartışan bir kadın ise onlardan ''robot gibi davranmamalarını'' isteyerek, ''Bu hükümetin her şeyine evet demeyin'' dedi. Geri çekilme olsa bile barış olmayacağını savunan bu kadın, sözlerini, ''Füzeler sizi takip edecek'' diye sürdürdü. 
     Geri çekilme operasyonu için uzun süredir hazırlık yapan İsrail, bölgeye 25 bin dolayında asker yığarken, ordu ve polis teşkilatında tüm izinler kaldırıldı. 
     Güvenlik güçleri dün gece yerleşim birimlerine İsrailli sivillerin dışarıdan sızmalarını engellemek için yollarda kontrol noktaları kurdu. 
     
</TEXT>
</DOC>
