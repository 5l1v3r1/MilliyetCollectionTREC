<DOC>
<DOCNO> 392906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/dunya/axdun02.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
35588 ihlal 
</HEADLINE>
<TEXT>



Azerbaycan muhalefet bloku Azatlık, önceki günkü seçimler sırasında 35588 ihlal yaşandığını öne sürdü. 
Milliyet'in elinde bulunan Azatlık'ın hazırladığı ihlal listesinde 125 seçim bölgesinin 123'ünde yaşanan kuraldışı uygulamaların sayısı veriliyor. Muhalefetin belirlemesine göre, listenin başında 1880 ihlalle 106. seçim bölgesi geliyor. Ancak buradaki kayıtlı seçmen sayısının 30 bin civarında bulunduğunu da söylemek gerekiyor. 
Bir kısmı AGİT ve diğer gözlemciler tarafından da doğrulanan ihlaller arasında bir kişinin birden fazla oy atması, mükerrer oyu engellemeyi amaçlayan çıkmaz boyanın yerine başka sıvı kullanılması, vatandaşların seçmen listelerinde isimlerini bulamaması da yer alıyor. Muhalefet partileri ayrıca, sandıkların kaçırılması ya da kullanılan oyların önceden hazırlanmış pusulalarla değiştirilmesi gibi hile yöntemlerine başvurulduğunu da savunuyor. 


</TEXT>
</DOC>
