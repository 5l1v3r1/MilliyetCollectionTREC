<DOC>
<DOCNO> 363316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/yazar/uras.html </URL>
<DATE> 2005/07/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mevduata 'vergi incelemesi' 
</HEADLINE>
<TEXT>


Her şey, Maliye Hesap Uzmanları Kurulu Başkanı Mahmut Vural'ın açıklaması ile başladı. Başkan, bankalardan, 50 milyar liranın üzerindeki hesapların listesini aldıklarını, hesap sahiplerine ilişkin kimlik bilgilerini topladıklarını, bankalardaki hesapların "didik didik inceleneceğini" söyledi. 
Bu haberler bankalardaki küçük-büyük mevduat hesabı olan çok sayıda insanı ilgilendirdi. 
Türkiye'de insanlar az veya çok tasarruflarını bankalarda, mevduat hesabında tutuyor. Bazılarının bir bankada birden çok veya başka başka bankalarda birden çok hesabı olduğundan, gerçek kişilere ait mevduat hesaplarının sayıları 70 milyon dolayında. 
Gerçek kişilere ait 475 bin mevduat hesabındaki para miktarı 50 milyar liradan daha fazla olduğuna göre, hesap uzmanlarının işi zor demektir. 
Bu kadar hesabı "didik didik inceleyecekler"... 
Bu inceleme ne işe yarayacak Onu daha sonra tartışalım da, "böyle davul zurna" banka hesapları ile ilgili açıklamalar yarar mı getirir, zarar mı onu konuşalım. 

Halkı ürkütmeyelim 
Bankalarda mevduat hesabında 50 milyar liradan fazla tasarrufu olanlar bu tür açıklamalardan ürker... Vergi kaçırıyor ise ürksün... Korksun... Ceza görsün... Ama 50 milyar lira günümüzde çok büyük bir tasarruf değil. Bu para ile Mercedes marka bir binek otomobili satın alınamaz. Büyük şehirlerde iki odalı bir daire satın alınamaz... 
Bankalar, para hareketlerinin kayıtlı düzene girmesine yardımcı müesseselerdir. Paranın bankaya girişi de bellidir. Çıkışı da... Bankaların mevduat sahiplerine ödediği faizin büyük bölümü, kaynakta vergi olarak kesiliyor. 
Türk lirası mevduat sahiplerine verilen yıllık yüzde 15 faizden yüzde 18 vergi kesiliyor. Döviz sahiplerine verilen yüzde 2 faizden yüzde 24 vergi kesiliyor. Açık anlatımıyla, bankalardaki mevduat sahipleri vergi ödüyor. 
Tasarruflarını bankalarda mevduat hesaplarında biriktirenler ürker ise, belki 50 milyar lira dolayındaki paralar değil ama, daha yüksek rakamlardaki tasarruflar, yurtdışına postalanır. Günümüzde yurtdışındaki bankalarda mevduat hesabı açtırmaktan, para gönderip para getirmekten kolay bir şey yok. Üstelik yurtdışındaki mevduatın faizine vergi de ödenmiyor. 
Parasını yurtdışına göndermeyenler ise bankalardan parasını çekerek alternatif yatırım alanlarına yönelir. 

Kaçak başka yerde 
Tekrarda yarar var. Bankadaki para hem kayıt altında, hem vergileniyor. Kara para hareketi izlenecek ise, vergi kaçakları önlenecek ise bankalardan önce gidilecek adresler var... Türkiye'de şirketler alınıp satılıyor. Binalar alınıp satılıyor. 50 milyon dolarlık, 200 milyon dolarlık, 300 milyon dolarlık alımlar satımlar oluyor. Bunları alanların satanların isimleri vergi listesinde görülmüyor. Her biri 100 bin doların üzerinde satılan binek araçlarını, deniz araçlarını alanlarının vergi durumları bilinmiyor. 
Vergi denetim görevlilerinin yeni arayışlar içinde olması, kara para hareketlerini kontrol altına almak ve vergi kaçaklarını önlemek için çalışması alkışlanacak çabalardır. 
Ama bir gerçek var. "Nereden buldun " kanununu çıkarmadan, ülkede vergi kaçakçılığını önlemek mümkün değildir. 
"Nereden buldun " diye bir tespit yapmadan, para hareketleri izlenemez. Hele Türkiye gibi ciddi enflasyon ve kriz dönemlerinden geçmiş bir ülkede, Hazine'nin uzun yıllar çok yüksek "vergiden muaf" reel faiz ödediği bir ülkede, gayrimenkul rantlarının yüksek olduğu bir ülkede, paranın kaynağını bulmak, hareketini izlemek mümkün olamaz. 
Sonunda "Nereden buldun " kanununu çıkararak rahat edeceğiz. 



</TEXT>
</DOC>
