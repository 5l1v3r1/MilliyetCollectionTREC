<DOC>
<DOCNO> 392849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo31.html </URL>
<DATE> 2005/11/07/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Beşiktaş'ın hedefi net Lig ve Avrupa'da şampiyon olmak 
</HEADLINE>
<TEXT>

     Beşiktaş Bayan Basketbol Takımı'nın antrenörü Aziz Akkaya, hem ligde hem de Avrupa'da şampiyonluk hedeflediklerini söyledi. 
     Akkaya, kulübün resmi internet sitesinde yaptığı açıklamada, Fenerbahçe yenilgisiyle başladıkları ligde iyi bir çıkış yakaladıklarını kaydetti. Akkaya, açıklamasında, ''Beşiktaş çok güçlü bir takım. Geçen sezon olduğu gibi bu sezonu da şampiyon tamamlayacağız'' ifadelerine yer verdi. 
     Beşiktaş'ın, Avrupa kupalarında da başarılı bir performans sergilediğini dile getiren Akkaya, şunları kaydetti 
     ''Beşiktaş bu sezon ligde şampiyon unvanı ile oynuyor. Hedefimiz, Avrupa'da ve ligde şampiyon olmak. Öncelikle ilk yarıyı lider tamamlamak istiyoruz. Sezonu lider tamamlarsak, play-off finalinde saha avantajı bize geçecek.'' Yapılan transferlerle güçlendiklerini ve oyuncularından istediği performansı aldığını vurgulayan Aziz Akkaya, FIBA Avrupa Kupası'nda yollarına yenilgisiz devam ettiklerini, perşembe günü Yunanistan'ın Kastoria CAC takımı ile oynayacakları zorlu maçı kazanacak güçte olduklarını ifade etti. 
     
</TEXT>
</DOC>
