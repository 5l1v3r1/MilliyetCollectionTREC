<DOC>
<DOCNO> 370715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur48.html </URL>
<DATE> 2005/08/17/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Mahsur kalan üniversiteli öğrenciler kurtarıldı... 
</HEADLINE>
<TEXT>

     Antalya’nın Hisar Çandır bölgesi Babasuyu mevkiinde tarihi Likya yolu yürüyüşü sırasında mahsur kalan ve biri yaralanan iki üniversiteli genç, düştükleri vadiden 50 kişilik kurtarma ekibi tarafından çıkarıldı. 
     Gençlik ve Spor İl Müdürlüğü İzci Lideri Tuncay Yardelen, AA muhabirine yaptığı açıklamada, birkaç gün önce, Hisar Çandır bölgesinde Süleyman Demirel Üniversitesi Ziraat Fakültesi 3. sınıf öğrencisi Ali Budak 20 ile Akdeniz Üniversitesi Sinema Televizyon Bölümü öğrencisi Tuncay Gülcü 20 ile karşılaştığını bildirdi. 
     Hiçbir güvenlik almadan yürüyüşe çıkan gençleri uyardığını, yanındaki iple cep telefonu numarasını verdiğini anlatan Yardelen, bölgeden ayrıldığını kaydetti. 
     Gençlerin dün akşam saatlerinde kendilerini arayarak, yollarını kaybettiklerini haber verdiklerini belirten Yardelen, gençleri kurtarmak için hemen Hisar Çandır bölgesi Babasuyu mevkiine geldiğini, ancak Tuncay Gülcü’nün dengesini kaybederek düşme sonucu yaralandığını gördüğünü söyledi. Gülcü’ye ilk müdahaleyi yaptığını, su, yiyecek ve malzeme bıraktığını ifade eden Yardelen, yardım için jandarma ve AKUT ekibine haber verdiğini belirtti. 
     Arama Kurtarma Timi AKUT Akdeniz Bölge Sorumlusu Yılmaz Sevgül de bu sabah erken saatlerde olay yerine geldiklerini bildirdi. 
     Gençlerin durumunun çok hassas olduğuna dikkati çeken Sevgül, ilk olarak bölgeye helikopter istediklerini, ancak ağaçlık bir alan olduğundan yaralının alınmasının mümkün olmadığını gördüklerini söyledi. Yaralıyı sedyeyle çıkarmayı denediklerini ifade eden Sevgül, "Çok dik ve kayalık bir alan olduğu için yaralıyı dört aşamada çıkardık. 110 kiloluk bir yaralıyı çıkarmak, bugüne kadar yapılmış en zor operasyonlardan biriydi. Çok uzun süreden beri ilk defa bu kadar zor bir kurtarma operasyonu yaptık" dedi. 
     AKUT, Antalya İl Jandarma Komutanlığı Komando Timi, Toroslar Doğa Sporları Kulübü TODOKS ve Antalya Büyükşehir Belediyesi İtfaiyesi’ne ait 50 kişilik kurtarma ekibinin çalışmalara katıldığını bildiren Sevgül, "Bu kadar kalabalık olmasaydık, gençleri çıkarmamız 24 saatten fazla sürebilirdi. Derinlemesine 800 metre olan çukura, dolaşarak inildiği için yaklaşık 5 kilometre yol kat ederek ulaşıldı" diye konuştu. 
     Bulundukları yerden yaklaşık 8 saat süren çalışma sonucunda çıkartılan gençlerden yaralı olan Tuncay Gülcü 20 , bölgeye gelen ambulansla Akdeniz Üniversitesi Hastanesi’ne kaldırıldı. 
     Kurtarma çalışmalarını izleyen üniversiteli gençlerin aileleri de, kurtarmanın ardından sevinç gözyaşları döktüler. 
     Olayın şokunu üzerinden atamayan Ali Budak, kurtarma ekiplerine teşekkür etti. 
     
</TEXT>
</DOC>
