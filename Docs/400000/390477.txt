<DOC>
<DOCNO> 390477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy31.html </URL>
<DATE> 2005/10/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
2006 bütçesi Komisyon'da... Unakıtan Kriz senaryolarına itibar etmeyin 
</HEADLINE>
<TEXT>

     Maliye Bakanı Kemal Unakıtan, sadece cari açığa odaklanıp eskiden kalan alışkanlıklarla yapılan kriz senaryolarına itibar edilmemesini isteyerek, "İlgili herkese basiretli bir tüccar gibi davranmasını tavsiye ediyorum. Çünkü, yanlış hesaplar, serbest piyasadan geri dönecektir" dedi. 
     Bakan Unakıtan, 2006 yılı bütçesini TBMM Plan ve Bütçe Komisyonu’na sunarken yaptığı konuşmada, AK Parti hükümetlerinin yıllık bazda dördüncü bütçesinin TBMM’ye sunulduğunu hatırlatarak, bütçenin, aynı zamanda devletin çok yıllı ilk bütçesi olduğuna işaret etti. Unakıtan, makroekonomik alanda elde edilen önemli kazanımların temel taşlarından biri olan mali disiplin anlayışını daha geniş bir döneme yayarak, güçlendirmekte olan çok yıllı bütçenin, maliye politikasıyla ilgili belirsizlikleri ortadan kaldırarak kişi ve kurumların gelecekle ilgili daha sağlıklı karar almalarına imkan sağlayacağını vurguladı. 
     Unakıtan, "Toplanan vergilerden daha fazla kaynağın faiz ödemelerine aktarıldığı bizden önceki hükümetlerin bütçelerinin aksine 2006 yılı bütçesi, ödenen vergilerin her kuruşunun vatandaşlarımıza daha fazla aş, iş ve hizmet olarak dönmesini sağlayacak bir anlayış ve titizlikle hazırlanmıştır" dedi. Dünya ekonomisinin, 2004 yılında yüksek petrol fiyatlarına rağmen yüzde 5.1 gibi yüksek bir oranda büyüdüğüne dikkati çeken Unakıtan, şöyle konuştu "2005 yılının ilk yarısında dünya ekonomisi yavaşlamakla birlikte büyümeye devam etmiştir. ABD ve Çin’de yüksek oranlı büyüme eğilimi sürerken Japonya ekonomisi nispi olarak iyi bir performans sergilemektedir. avro bölgesinin ekonomik faaliyetlerinde ise belirgin bir iyileşme görülmemektedir. 2004 yılı ortalarından itibaren yükselmeye başlayan petrol fiyatları, 2005 yılında da artışını sürdürmüş ve Ağustos ayı sonunda 70 dolarla rekor seviyelere ulaştıktan sonra, son günlerde düşüş eğilimine girmiştir. Petrol dışındaki diğer mal fiyatlarında da önemli artışlar kaydedilmiştir. Özellikle onsu, son 10 yılın en yüksek değeri olan 475 dolar seviyesine kadar çıkan altın fiyatlarındaki artış dikkat çekmektedir. Petrol ve diğer mal fiyatlarındaki artışların enflasyon üzerindeki etkisi, fiyat istikrarını bozacak seviyede olmamakla birlikte, giderek hissedilmeye başlanmıştır." 2005 yılında dünya ekonomisinin büyüme hızının yüzde 4.3 olacağının tahmin edildiğine, gelişmiş ekonomilerin yüzde 2.5, gelişmekte olan ülkelerin ise yüzde 6.4 oranında büyümesinin beklendiğine işaret eden Unakıtan, yüksek ve değişken petrol fiyatları, ABD’nin rekor seviyelere yükselen cari işlemler açığı ile küresel yatırım-tasarruf dengesinin sürdürülemeyecek boyutlara ulaşması, korumacı eğilimlerin yeniden artmaya başlaması ve elverişli mali piyasa şartlarının devam etmeme ihtimalinin, dünya ekonomisi için belirsizlik ve risk oluşturduğunu söyledi. Daha güçlü ve daha müreffeh bir Türkiye inşa etme vizyonunun parçası olan AB’ye tam üyelik konusunda, iktidarları döneminde önemli mesafeler kat edildiğini belirten Unakıtan, 3 Ekim 2005 tarihinde müzakere sürecinin başlamasıyla yeni bir döneme girildiğini vurguladı. Unakıtan, "Hiçbir şeyin eskisi gibi olmayacağı bu sürecin kolay geçmeyeceğinin farkındayız" dedi. 
     
     TÜRKİYE EKONOMİSİNDEKİ GELİŞMELER 

     İstikrarsızlıkların hüküm sürdüğü bir bölgede bulunan Türkiye’nin, iktidara geldiklerinden bu yana istikrarın sağlandığı örnek bir ülke konumuna geldiğini savunan Unakıtan, bu tablonun, tam demokrasi, eksiksiz temel hak ve hürriyetler düzeni, etkili dış politika ve uluslararası piyasalarda rekabet gücüne kavuşmuş bir üretim yapısı politikalarının sonucu olduğunu vurguladı. Unakıtan, "Bugüne kadar olduğu gibi bundan sonra da aynı kararlılıkla yolumuza devam edeceğimizden kimsenin kuşkusu olmasın" dedi. 
     Ekonomik ve sosyal istikrarın devamı açısından fiyat istikrarının öneminin bilincinde olan Hükümet’in, enflasyonun düşürülmesini temel öncelikleri arasına aldığını ve bu çerçevede mali disiplin başta olmak üzere atılması gereken adımları atmakta tereddüt göstermediğini belirten Unakıtan, "Bizi, bizden önceki hükümetlerden farklı kılan bu kararlılığımız sayesinde, enflasyonun düşürülmesinde daha önce inanılması güç başarılar elde edilmiş ve 30 yılı aşkın bir süreden sonra tek haneli oranlar yakalanmıştır" görüşünü kaydetti. 
     Unakıtan, Eylül ayı itibariyle yıllık enflasyonun TÜFE’de yüzde 8’in, ÜFE’de ise yüzde 5’in altına indiğini, enflasyondaki bu başarının, yüksek petrol fiyatları dolayısıyla dünyanın hemen tüm ülkelerinde fiyatların artma eğilimine girdiği bir dönemde elde edildiğine dikkati çekti. Unakıtan, "Enflasyon konusunda geldiğimiz bu noktayı da yeterli görmüyoruz. Nasıl ki bütçe açığı ve borç stoku konusunda Maastricht kriterlerini tahmin edilenden de önce yakaladıysak, enflasyon konusunda da çok yakında aynı başarıyı göstereceğimizi hep beraber göreceğiz. Şu ana kadar başardıklarımız, bundan sonra yapacaklarımızın en güzel teminatıdır" dedi. AK Parti hükümetlerinin, "bir çok ilkleri gerçekleştiren hükümetler olarak tarihe geçeceğini" ifade eden Unakıtan, enflasyonda sağlanan başarıdan sonra, YTL’ye geçişte hiçbir sorun yaşanmadığını ve ulusal paranın, hak ettiği istikrar ve saygınlık kazandığını anlattı. Unakıtan, "Türk Lirası mevduatın toplam mevduat içindeki payı 2002 yılı sonunda yüzde 43.7 iken, Eylül 2005 tarihi itibariyle yüzde 62’ye yükselmiştir" dedi. 
     
     "BÜYÜMEDE REKOR..." 

     Unakıtan, yıllardan beri özlemi çekilen siyasi ve ekonomik istikrarın olumlu bir sonucunun da büyümede yaşandığını, 2002 ve 2003 yıllarında büyümenin hedeflerin üstünde gerçekleştiğini, 2004 yılında yüzde 9.9 gibi yüksek bir büyüme hızına ulaşıldığını kaydederek, bu oranın son 39 yılın en yüksek büyüme oranı olarak iktisat tarihindeki yerini aldığını vurguladı. 
     Verimlilik artışına dayanan ve özel sektör öncülüğünde gerçekleşen büyüme trendinin 2005 yılında da devam ettiğine işaret eden Unakıtan, şöyle konuştu 
     "Ekonomimiz uzun yıllardan sonra ilk kez 14 çeyrek üst üste büyüyerek bir rekora daha imza atmıştır. 2005 yılının geri kalan dönemlerinde ve 2006-2007 yıllarında da bu trendin öngörülerimiz çerçevesinde devam edeceğinden ve sürdürülebilir büyüme ortamının kalıcı hale getirileceğinden kimsenin endişesi olmamalıdır. Yüksek büyüme ve enflasyondaki rekor düşüş, örneğine sık rastlanmayan bir şekilde birlikte gerçekleşti. Büyüme performansı, kişi başına düşen milli gelir rakamlarında da kendini göstermektedir. 2002 yılında 2 bin 598 dolardan 2004 yılında 4 bin 172 dolara yükselen kişi başına gelirin, bu yıl sonunda 5 bin dolara yakın bir seviyede gerçekleşmesini bekliyoruz." Unakıtan, ekonomide belirsizliklerin ortadan kaldırılması için serbest piyasa kuralları çerçevesinde gerçekçi politikalar takip edildiğini ve ucuz popülizmden uzak bir politik duruş sergilendiğini kaydetti. Unakıtan, "Bu politikaların sonucu olan olumlu tabloya, AB ile müzakere sürecini başlatmış olmamızın giderek artan ölçüde sağlayacağı doğrudan yabancı yatırım dinamizminin de eklenmesi gerekir. Nitekim, son veriler doğrudan yabancı yatırımlarda oransal olarak önemli bir sıçrama olduğunu göstermektedir. Önümüzdeki dönemde bu eğilim artarak devam edecektir" dedi. 
     
     "YÜKSEK BÜYÜME, İSTİHDAMA DA YANSIDI" 

     Ekonomideki yüksek büyümenin istihdama da yansımaya başladığını, 2005 yılının ikinci dönemiyle 2003 yılının aynı dönemi karşılaştırıldığında istihdam edilen kişi sayısının 1 milyon 25 bin kişi arttığını belirten Unakıtan, bu artışın büyük ölçüde özel sektör ve kentsel kaynaklı olduğunu belirtti. Unakıtan, ekonomik sektörler itibariyle bakıldığında aynı dönemde tarım dışı sektörlerde 1 milyon 489 bin kişilik istihdam artışı gerçekleştiğine dikkati çekerek, Haziran 2005 döneminde, Mayıs 2005 dönemine göre, iş sahibi olanların sayısının 337 bin kişi,, Temmuz 2005 döneminde ise Haziran 2005 dönemine göre istihdam edilenlerin sayısının 169 bin kişi arttığını söyledi. Unakıtan, şöyle devam etti "Ekonomimizin istihdam yaratma kapasitesi, önümüzdeki dönemlerde daha da genişleyecek ve 2006-2008 yıllarını kapsayan dönemde en az 1 milyon 600 bin kişiye yeni iş imkanı yaratılacaktır. İstihdamdaki artış, işsizlik oranlarında da etkisini göstermeye başlamıştır. 2003 yılının ikinci döneminde yüzde 10 olan işsizlik oranı 2005 yılının aynı döneminde yüzde 9.2’ye, Haziran ve Temmuz 2005 dönemlerinde ise yüzde 9.1’e gerilemiştir." Unakıtan, 2002 yılında 87.6 milyar dolar olan dış ticaret hacminin, 2004 yılında 160.7 milyar dolara, 2005 yılında ise bir önceki yıla göre yüzde 16.6 artışla 187.4 milyar dolar olacağının tahmin edildiğini ifade etti. 2005 yılının Ocak-Ağustos döneminde ihracatın 46.2, ithalatın 74.8 milyar dolar olduğunu belirten Unakıtan, aynı dönemde cari işlemler dengesinde ise 15.8 milyar dolar açık oluştuğunu vurguladı. -CARİ AÇIK VE İÇ BORÇ STOKU- Bakan Unakıtan, cari açıkla ilgili olarak şu değerlendirmede bulundu "Şu ana kadar olduğu gibi, bundan sonra da finansmanında herhangi bir sorun beklemediğimiz cari açıkla ilgili gelişmeler yakından izlenmektedir. Ekonomimizin makroekonomik temelleri, izlediğimiz ekonomik program sayesinde güçlenmiştir ve güçlenmeye de devam edecektir. Sadece cari açığa odaklanıp, eskiden kalan alışkanlıklarla yapılan kriz senaryolarına itibar etmeyin. Ekonomik verilerin bir bütün olarak ve incelikler gözden kaçırılmadan değerlendirilip ona göre hesap yapılması gerekir. Ben buradan ilgili herkese, ’basiretli bir tüccar gibi davranmasını’ tavsiye ediyorum. Çünkü yanlış hesaplar, bundan önce olduğu gibi bundan sonra da ’serbest piyasa’dan geri dönecektir." Unakıtan, iç borç stokunun, 2005 yılı Eylül ayı itibariyle 243.2 milyar YTL olduğunu, 2002 yılında yüzde 62.7 seviyesinde olan YTL cinsi iskontolu devlet iç borçlanma senetlerinin DİBS ortalama bileşik faiz oranlarının, 2005 yılının 10 aylık döneminde yüzde 16.8’e düştüğünü belirterek, aynı dönemde toplam nakit borçlanmanın ortalama vadesinin ise yaklaşık 9 aydan 27.7 aya çıktığını ifade etti. 2005 Ekim ayında ise ortalama bileşik faizin yüzde 14.1, ortalama vadenin ise 36.1 ay olarak gerçekleştiğini kaydeden Unakıtan, ikincil piyasada en çok işlem gören DİBS’in faiz oranının ise yüzde 14.2 ile son zamanların en düşük seviyesine gerilediğine işaret etti. Konsolide bütçe borç stokunun yapısında YTL lehine önemli bir değişim gerçekleştiğini vurgulayan Unakıtan, şöyle devam etti "2002 yılı sonunda borç stokunun yüzde 42’si ulusal paramız cinsinden iken Eylül 2005 sonu itibariyle bu oran yüzde 62’ye yükselmiştir. Kamu borç stokunun makroekonomik istikrar açısından kırılganlık oluşturmayacak seviyelere çekilmesi, temel önceliklerimiz arasında yer almaya devam etmektedir. 2002 yılında yüzde 79 civarında olan kamu net borç stokunun GSMH’ye oranı, 2004 yılı sonunda yüzde 63.5’e indirilmiştir. Bu yıldan itibaren söz konusu oranın, yüzde 60 seviyesinin altında gerçekleşmesini bekliyoruz. Borçlanma alanında elde edilen başarılar, bütçeye faiz yükünün azalması şeklinde yansımaktadır. 2001 yılında toplanan vergilerin tamamı faiz ödemelerine yetmezken, iktidarımız döneminde bu konuda da sürekli bir iyileşme sağlanmıştır. 2005 yılının ilk 9 ayı itibariyle faiz ödemelerinin vergi gelirlerine oranı yüzde 45 düzeyinde gerçekleşmiştir. Yıl sonu itibariyle bu oranın yüzde 41.2 olarak gerçekleşmesi öngörülmektedir. Bu şekilde tasarruf edilen kaynaklar, kamu çalışanları, emekliler ve çiftçilerimiz başta olmak üzere tüm vatandaşlarımızın refahını artıracak harcamalara kaydırılmaktadır." 
     
     "BÜTÇE AÇIKLARINDA AZALMA TRENDİ SÜRECEK" 

     Bakan Unakıtan, iktidara geldiklerinden beri mali disipline uyulmasının temel öncelikleri olduğunu, mali disiplin olmadan geçmişte birçok ekonomik ve toplumsal sorunun kaynağı haline gelmiş kronik bütçe açıklarıyla baş edilmesinin asla mümkün olmadığını söyledi. 
     Unakıtan, mali disiplin sayesinde 20 yılı aşkın süreden beri ilk defa kendi iktidarları döneminde bütçe açıklarının nominal bazda da azalmaya başladığını, 2003 yılında 40.2 milyar YTL olan bütçe açığının, 2004 yılında 30.3 milyar YTL’ye düşürüldüğünü, 2005 yılında ise bütçenin başlangıçta öngörülen 29.1 milyar YTL’nin çok daha altında 14.6 milyar YTL’lik bir açıkla kapanacağını bildirdi. 
     Bütçe açıklarındaki azalma trendinin, 2006 ve izleyen yıllarda da devam edeceğini belirten Unakıtan, "Bir taraftan vergi mükelleflerimizin, diğer taraftan ise kamu kurum ve kuruluşlarımızın özverisi ve desteği sayesinde elde edilen bu sonuç, aynı zamanda uyguladığımız ekonomik programın başarısının, Türkiyemizin düzlüğe çıkmasının da teminatıdır" dedi. 
     Unakıtan, "2003-2005 yılları bütçelerinde parlak sonuçlar elde etmemiz tamamen düzlüğe çıktığımız anlamına gelmemektedir. Bundan önce olduğu gibi bundan sonra da tutumlu olmaya özen göstermemiz, yani mali disipline uymamız şarttır" dedi. 
     Unakıtan, 2006 Mali Yılı Bütçe Tasarısı’nı Plan ve Bütçe Komisyonu’na sunuş konuşmasında, iktidara geldiklerinden itibaren birçok kesime yönelik çok önemli hizmetlerde bulunduklarını söyledi. 
     Çiftçi ve esnafa yönelik ödeme ve kredi kolaylıkları sağlandığını bildiren Unakıtan, SSK’lı vatandaşların ilaçlarını eczanelerden almalarına imkan sağlandığını, yeşil kartın kapsamının genişletildiğini anımsattı. Unakıtan, "Yeşil kart sahibi vatandaşlarımız SSK, Bağ-Kur ve Emekli Sandığı ile eşdeğer sağlık güvencesine kavuşturulmuştur. İlaçta KDV yüzde 18’den yüzde 8’e düşürülerek, ilaç fiyatlarına AB standardı getirilmiştir. 
     Emekli Sandığı’na bağlı vatandaşlarımızın özel sağlık kuruluşlarından yararlanmaları imkanı sağlanmıştır" dedi. 
     Unakıtan, şöyle devam etti 
     "2004 ve 2005 bütçelerinde olduğu gibi 2006’da da en fazla ödenek Milli Eğitim Bakanlığı’na ayrılmıştır. Öğrencilere verilen bursların iki katına çıkarılmasına ek olarak 1750 okul ve 42 bin derslik eğitime kazandırılmıştır. İlköğretim öğrencilerine bu yıl da ücretsiz kitap dağıtılmıştır. 2003 yılı başından 1 Eylül 2005 tarihine kadar 4 bin 495 kilometre bölünmüş yol tamamlanarak trafiğe açılmıştır. 2005 yılı 
     sonunda asfalt seviyesinde bölünmüş yol uzunluğu 6 bin kilometreye ulaşacaktır. 
     Dar gelirli vatandaşlarımızı ev sahibi yapabilmek için konut üretimine hız verilmiştir. Bu amaçla atıl durumdaki hazine arazilerinin toplu konut üretiminde değerlendirilmesi için Toplu Konut İdaresi’ne 185 milyon YTL değerinde 401 adet taşınmaz mal bedelsiz devredilerek konut maliyetlerinin önemli ölçüde düşürülmesi sağlanmıştır. Halen 70 ilde toplam 140 bin konutun inşaatı devam ederken, 12 bin konutun inşaatı tamamlanmıştır. Bu çalışmalar neticesinde inşaat sektörü ile bağlantılı sektörlerde de ciddi bir canlanma meydana gelmiş ve çok sayıda vatandaşımız iş sahibi olmuştur." 
     
     "2005 ÖNGÖRÜLERİMİZE UYGUN GERÇEKLEŞİYOR" 

     2005 bütçe uygulama sonuçlarının öngörülere uygun olarak 
     gerçekleştiğini belirten Unakıtan, "Bütçe açığının düşürülmesi konusunda önemli bir mesafe aldık. Aynı başarı, performans göstergelerinden olan faiz dışı fazla konusunda da açıkça görülmektedir. 2003 ve 2004 yıllarında Ocak-Eylül döneminde sırasıyla 16.7 ve 24.1 milyar YTL olan faiz dışı fazla tutarı, bu yılın aynı 
     döneminde 27 milyar YTL civarında gerçekleşmiştir. 2004 yılının ilk dokuz aylık döneminde yüzde 79 olan bütçe gelirlerinin bütçe giderlerini karşılama oranı bu yılın aynı döneminde yüzde 92’ye yükselmiştir" diye konuştu. 
     Konuşmasında bütçede 2005 yıl sonu gerçekleşme tahminlerine ilişkin bilgi de veren Bakan Unakıtan, şunları söyledi 
     "2005 yılı sonu itibariyle Konsolide bütçe harcamalarının 145.5, konsolide bütçe gelirlerinin 130.9, bütçe açığının 14.6, faiz dışı fazlanın 31.8 milyar YTL olarak gerçekleşeceği tahmin edilmektedir. 
     2005 yılı başlangıç ödenek ve hedefleri ile karşılaştırıldığında 
     bütçe harcamalarının 10.1 milyar YTL daha az, bütçe gelirlerinin ise 4.5 milyar YTL daha fazla gerçekleşmesi beklenmektedir. 
     Faiz giderlerinde iktidara geldiğimizden bu yana görülen düşüş eğilimi 2005 yılında da devam etmektedir. Yıl sonu itibariyle faiz giderlerinin GSMH’ye oranının yüzde 9.6 olarak gerçekleşeceği tahmin edilmektedir. Bu oranın 2002 yılında yüzde 18.8 olduğu dikkate alındığında alınan mesafe daha açık bir şekilde görülmektedir." Maliye Bakanı Unakıtan, sağlanan ekonomik ve siyasi istikrarın sürdürülmesi ana hedefi çerçevesinde belirlenen 2006 yılı makroekonomik büyüklüklerini ise "GSMH’yi 539.9 milyar YTL, GSMH büyüme hızını yüzde 5, GSMH deflatörünü yüzde 6, ÜFE TEFE yıl sonu yüzde 5, TÜFE yıl sonu yüzde 5, ihracatı 79 milyar dolar, ithalatı ise 124.4 milyar dolar" olarak açıkladı. 
     
     "MALİ DİSİPLİNE UYMAMIZ ŞART" 

     2006 bütçesinin büyüklükleri ve dengelerinin makro ekonomik 
     öngörüler ile Orta Vadeli Program ve Orta Vadeli Mali Planda yer alan politika hedef ve önceliklerine uygun olarak hazırlandığını kaydeden Unakıtan, şunları söyledi 
     "2003-2005 yılları bütçelerinde parlak sonuçlar elde etmemiz tamamen düzlüğe çıktığımız anlamına gelmemektedir. Bundan önce olduğu gibi bundan sonra da tutumlu olmaya özen göstermemiz, yani mali disipline uymamız şarttır. 2006 bütçesi, aynı zamanda yeni bütçe anlayışlarının da hayata geçirildiği bir bütçe olmaktadır. İktidarımız döneminde, her yıl bütçe sistemini geliştirecek önemli düzenlemeler yapılmıştır. 2004 yılında eski bütçe sınıflandırmasına son vererek analitik bütçe sınıflandırmasını uygulamaya koyduk. 2005 yılında, bütün özel gelir ve ödenekleri bütçe içine alarak hem bütçe disiplininin sağlanması hem de bütçenin kapsamının genişletilmesi açısından önemli bir adım attık. 
     Konsolide bütçe yerine, kapsamı oldukça genişleyen, uluslararası standartlarla uyumlu merkezi yönetim bütçe sisteminin uygulamaya konulacağı 2006 yılı, Türk bütçe sisteminde önemli bir dönüm noktası niteliğindedir." Konsolide bütçe bazında 2006 yılında bütçe giderlerinin 157.3, bütçe gelirlerinin 144.1, bütçe açığının 13.2, faiz dışı fazlanın 33 milyar YTL olarak tahmin edildiğini anlatan Unakıtan, 2005 yıl sonu gerçekleşme tahminlerine göre bütçe gelir ve giderleri sırasıyla yüzde 10 ve yüzde 8.1 oranında artarken, bütçe açığının yüzde 9.4 oranında azalma gösterdiğini bildirdi. 
     
     ÇOK YILLI BÜTÇE 

     2006-2008 yıllarını kapsayan ilk çok yıllı bütçe dönemine 
     geçileceğini ifade eden Unakıtan, bu çerçevede, faiz dışı fazla tutarının 2006, 2007 ve 2008 yıllarında sırasıyla 33, 32.2 ve 33.5 milyar YTL olmasının programlandığını bildirdi. Unakıtan, şunları söyledi 
     "2006-2008 döneminde, bütçe açığındaki düşüş eğiliminin devam etmesi ve 2008 yılı sonunda merkezi yönetim bütçe açığının GSMH’ya oranının yüzde 0.8’e düşmesi öngörülmektedir. Bütçe açığının 2006 yılında 13.3 milyar YTL, 2007 yılında 11.9 milyar YTL ve 2008 yılında 5.2 milyar YTL olması programlanmıştır. Merkezi yönetim bütçe 
     giderleri, 2006’da 174.3 milyar YTL, 2007’de 178.5 milyar YTL, 2008 yılında ise 180.6 milyar YTL olarak öngörülmüştür. 
     Merkezi yönetim bütçesi faiz giderleri, 2006, 2007 ve 2008 yıllarında sırasıyla 46.3, 44.1 ve 38.6 milyar YTL olarak tahmin edilmiştir. 2005 yılında 29 milyar dolar olarak tahmin edilen faiz giderleri, 14.6 milyar dolar olmuş, yani yarı yarıya inmiştir. 
     Bütçe giderleri içinde, cari transferler en önemli gider kalemi niteliğindedir. Cari transferleri ise faiz giderleri ile personel giderleri izlemektedir. Merkezi yönetim bütçe giderlerinin GSMH’ye oranının 2006, 2007 ve 2008 yıllarında sırasıyla yüzde 32.3, yüzde 30.1 ve yüzde 28.1 olarak gerçekleşmesi öngörülmektedir." 
     
     "HİZMET ÖNCELİKLERİ DİKKATE ALINDI" 

     Maliye Bakanı Unakıtan, 2006 yılı bütçe ödeneklerinin, uygulanan ekonomik programın ilke ve hedefleri doğrultusunda ve kamu kurum ve kuruluşlarının hizmet önceliklerinin dikkate alınarak tahsis edildiğini ifade ederek, 2006 Mali Yılı Bütçe Kanunu’nda, bütçe hedeflerine ulaşılmasını sağlayacak önlemlere yer verildiğini, ayrıca, 5018 sayılı Kamu Mali Yönetimi ve Kontrol Kanunu’nun yılbaşından 
     itibaren bütün maddeleri ile uygulamaya girmesiyle, geçen yıllardan farklı olarak gerek bütçe kanununun metninde gerekse ekli cetvellerde önemli değişiklikler yapıldığını anlattı. 
     Unakıtan, "2006 Yılı Merkezi Yönetim Bütçe Kanunu Tasarısında 5018 sayılı Kanuna istinaden genel bütçe kapsamındaki kamu idareleri, 
     özel bütçeli idareler, düzenleyici ve denetleyici kurum bütçelerine yer verilmekte, ancak bunların mali özerkliği, bütçe kanununun maddelerinin uygulanmasında dikkate alınmaktadır" diye konuştu. 
     Yeni bütçe yöntemi konusunda da bilgi veren Unakıtan, sözlerine şöyle devam etti 
     "İlk defa 2006 yılı bütçesine II sayılı cetvelde yer alan özel bütçeli idareler ile III sayılı cetvelde yer alan düzenleyici ve denetleyici kurumların nakit imkanları ile bu imkanlardan 2006 yılı harcamalarında kullanacakları miktarları gösteren Finansman Cetveli eklenmektedir. 5018 sayılı Kanun ile yeni bir harcama sistemi oluşturulması nedeniyle vize işlemlerine ilişkin düzenlemeler tasarı metni ve ekli cetvellerden çıkartılmaktadır. 
     Bütçe yönetiminde saydamlığın artırılması, Meclisimizin bütçe uygulamaları konusunda daha iyi bilgilendirilmesi amacıyla bütçe gerekçesinde, mahalli idareler ve sosyal güvenlik kurumlarının bütçe büyüklükleri, döner sermayeler ile bütçe dışı fonlara ve bütçeden yardım alan kuruluşlara ilişkin bilgilere de yer verilmektedir." 
     
</TEXT>
</DOC>
