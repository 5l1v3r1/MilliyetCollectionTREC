<DOC>
<DOCNO> 375313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun04.html </URL>
<DATE> 2005/09/03/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
ABD'ye yardım öneren ülkeler arasında Türkiye de var... 
</HEADLINE>
<TEXT>

     ABD Dışişleri Bakanı Condoleezza Rice, Katrina kasırgasının ardından ABD’ye yardım öneren ülkeler arasında Türkiye’yi de saydı. 
     Rice, felaketin ardından ABD ile gösterilen uluslararası dayanışmaya teşekkür etmek için düzenlediği basın toplantısında, "Dünyanın her yerinden yardım önerileri yağıyor. Kanada, Hollanda, İtalya, Rusya, Hollanda, Çin, İsrail, Azerbaycan, Filipinler, El Salvador, Avustralya, Türkiye’den ve birçok başka ülkeden" dedi. 
     Bakan Rice, özellikle, geçen yıl tsunami felaketine uğrayan Sri Lanka’nın yardım önerisinden övgüyle bahsetti. 
     Yardım teklif eden ülkeler arasında, Küba gibi Washington ile diplomatik ilişkisi bulunmayanlar ve Venezuela gibi ABD ile arası kötü olan bazı devletler da yer aldı. 
     Rice, yardım öneren bütün ülkelere gösterdikleri dayanışma için teşekkür ederken, bu devletlerin hiçbirinin teklifinin geri çevrilmediğini belirtti. 
     ABD Dışişleri Bakanlığı, toplam 59 ülkenin Katrina kurbanlarına yardım için Washington’a başvurduğunu bildirdi. 
     
</TEXT>
</DOC>
