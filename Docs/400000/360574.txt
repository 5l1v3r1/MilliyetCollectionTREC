<DOC>
<DOCNO> 360574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/guncel/gun02.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan 'soygun' terörü 
</HEADLINE>
<TEXT>


Uzmanlar, PKK'lıların uzun bir aradan sonra yol kestiğine dikkat çekerken, soygunun lojistik sıkıntı nedeniyle gerçekleştirilmiş olabileceğini belirttiler 

Barkın Şık - Ankara 

Terör uzmanları, Tunceli - Pülümür karayolunun Zağge mevkiinde yol kesip soygun yapan ve bir eri kaçıran PKK'lı teröristlerin, bu tarz bir eylemi lojistik sıkıntı nedeniyle gerçekleştirmiş olabileceğini kaydetti. Uzmanlar, PKK terör örgütüne geçmişte güvenlik kaygıları nedeniyle lojistik destek sağlayan bölge halkının bu desteğini örgütten çektiğini de vurguladı. 
Yurtiçinde uzaktan kumandalı bombalı saldırılarına ağırlık veren teröristler, önceki gece, Tunceli - Pülümür yolunda 40 kadar aracı alıkoyarak soygun yaptı. Terör örgütü, uzun yıllardan sonra ilk kez böyle bir eylem düzenledi. 
Terör uzmanları, örgütün eylemlerini tırmandırdığına dikkat çekerken, teröristlerin son dönemde Türk Silahlı Kuvvetleri'ne "aç - susuz, perişan bir vaziyette" teslim olmaya başladığını kaydetti. Bölgeyle ilgili güvenlik kaygılarını artıracak yol kesme eyleminin uzun süredir gerçekleşen ilk eylem olması konusunda uzmanlar, şu değerlendirmeyi yaptı 
"Geçmişte, terör örgütü, bölge halkını sindirerek her türlü lojistik ihtiyaçlarını köy ve mezralardan karşılıyorlardı. Ancak güvenliği sağlamak üzere köy ve mezraların boşaltılması, militanların bu yoldan sağladığı lojistik desteği kesti. Halkın, terör örgütüne bakış açısı da tamamiyle değişti. Örgüt, lojistik sıkıntıdan ötürü yol kesmiş olabilir." 

Komutanları dinlememiş 
Memleketi Trabzon'a izinli olarak giderken teröristlerin kaçırdığı Coşkun Kırandi'nin, birlik komutanlarının uyarılarını dikkate almayarak, Sivas güzerg hı yerine, memleketine daha kısa olan Tunceli güzerg hından otobüs bileti aldığı öğrenildi. 
Kaynaklar, daha doğudaki birliklerde görev yapan askeri personelden izne ayrılacakların toplu olarak belli istikametlerden, belli noktalara kadar güvenlik sağlanarak sevk edildiklerini kaydetti. 

Kaçırılan askerin kurtarılması için operasyon başlatıldı 
Askeri künyesinden tanımışlar 

FERİT DEMİR, TEKİN ATAY Tunceli, Trabzon DHA 
Tunceli - Erzincan karayolunu kesen PKK'lı teröristlerce kaçırılan jandarma komando er Coşkun Kırandi'nin kurtarılması için bölgede operasyon başlatıldı. Teröristlerin Kırandi'nin asker olduğunu, künyesini görünce anladıkları belirtildi. 
Aralarında kadınların da bulunduğu 15 terörist, önceki gün saat 18.30 sıralarında Zağge mevkiinde pusu kurdu. Durdurdukları yaklaşık 60 araçtaki vatandaşları indiren teröristler, örgüt propagandası yaptıktan sonra, "Üzerinizde ne varsa verin" diyerek para ve ziynet eşyalarını topladı. 
Vatani görevini Adıyaman İl Jandarma Komutanlığı'nda yapan ve memleketi Trabzon'a gitmekte olan Kırandi, sivil olduğu için önce dikkat çekmedi. Ancak teröristler, asker olduğunu anladıkları Kırandi'yi, "Ona zarar vermeyeceğiz. 2 gün sonra bırakacağız" diyerek kaçırdı. Teröristlerin, bazı araçlardan söktükleri aküleri de Kuzey Irak'taki kamplarıyla telsiz ve uydu telefonu görüşmelerinde kullanmak için götürdükleri kaydedildi. 

4.5 ayı vardı 
Tezkeresine 4.5 ay kalan Kırandi, kısa süre önce ailesini arayarak "17 Temmuz'da izne geliyorum" dedi. Sürpriz yapmak için de 6 gün önce izne ayrıldı. Akçaabat ilçesinde yaşayan ailesi, kaçırıldığını televizyon ve askeri yetkililerden öğrendi. Gözyaşlarını tutamayan İlhan Kırandi, tek oğlunun sağ salim dönmesi için dua ettiklerini söyledi. Akrabalarından Metin Kırandi, "Askerlerin otobüsle yolculuk etmesine izin verilmiyor. Coşkun, Tunceli girişinde askerlere sivil kimliğini göstermiş. Teröristlere de aynı kimliği göstermiş. Ancak otobüse bineceği sırada boynundaki künyeyi görmüşler. Yolcular Coşkun'u vermek istememiş" dedi. 


</TEXT>
</DOC>
