<DOC>
<DOCNO> 385250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun19.html </URL>
<DATE> 2005/10/09/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Avustralya basını Gün gelir, Türkiye Avrupa'dan daha değerli olabilir 
</HEADLINE>
<TEXT>

     Başbakan Recep Tayyip Erdoğan'ın Avustralya ve Yeni Zelanda'ya yapacağı ziyaretten önce, dış ilişkiler danışmanı İstanbul milletvekili Egemen Bağış'ın Avustralya'da yaptığı temaslar, bu ülkenin basınında da yer aldı. 
     Erdoğan'ın Aralık ayında 100'ü işadamı olmak üzere 170 kişilik bir heyetle yapacağı ziyaret hakkında çeşitli bakan ve parlamento temsilcileriyle görüşen Bağış'ın temasları ve Türkiye'nin AB üyeliğinin değerlendirildiği bir yazı, 210 bin tirajlı The Age gazetesinde yayımlandı. 
     Gazetenin yazarı Tony Parkinson'un köşesinde yer alan yazıda, 3 Ekim'deki gelişmeler özetlendikten sonra, şu görüşe yer verildi 
     ''Tam üyelik hala çok uzakta olmakla birlikte, Türkiye, Avustralya ve doğu Asya'nın yanı sıra ağırlıklı olarak Ortadoğu ülkeleriyle diplomatik ve ticari bağlantıları sağlamlaştırmaya devam ediyor. Eğer büyüme hızındaki istikrarı ve demokratik kuruluşlarını sağlamlaştırırsa, bir gün gelir Türkiye'nin piyasaları ve insan gücü Avrupa'ya göre daha değerli olabilir. Her iki şekilde de, Türkiye'nin AB'ye bağlanma yolundaki esin kaynağı, kesinlikle kabaca geri çevrilmeyecek kadar önemlidir.'' Bu arada, Avustralya'da Salı günü gelen Egemen Bağış, bugün Türkiye'ye dönmek üzere Sidney'den ayrıldı. 
     Sidney'den ayrılmadan önce Başkonsolosluk konutunda basın temsilcilerine görüşmeleriyle ilgili bilgi veren Bağış, 3 Ekim'de başlayan AB müzakerelerini izlemek üzere Brüksel'de akredite olan 450 gazetecinin 250'sinin İslam ülkelerinden olduğunu söyledi. 
     Bağış, ''1,5 milyarlık İslam ülkelerinin gözü bizdeydi. Çünkü bu görüşmeler bir medeniyetler buluşmasıdır'' dedi. 
     
</TEXT>
</DOC>
