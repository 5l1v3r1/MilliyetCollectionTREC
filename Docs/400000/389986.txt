<DOC>
<DOCNO> 389986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/dunya/dun02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayaletli saray' AB'ye ev sahibi 
</HEADLINE>
<TEXT>


Avrupa Birliği başkanlar zirvesi için sembolik bir yer seçildi. Hampton Court Sarayı, AB liderlerine ev sahipliği yapacak 

GÜVEN ÖZALP Hampton Court 


İngiltere Başbakanı Tony Blair, globalizasyon karşısında ayakta sağlam durmanın yollarının tartışılacağı Avrupa Birliği AB devlet ve hükümet başkanları zirvesi için oldukça sembolik bir yer seçti. Birleşik Krallık'ın en büyük saraylarından olan ve geçmişte kralın davetlilerini etkilemek için kullandığı Hampton Court Sarayı, bu kez geleceği üzerindeki soru işaretlerini ortadan kaldırmaya çalışan AB liderlerine ev sahipliği yapacak. 
Rönesans Dönemi'nin en önemli yapıtlarından biri olarak kabul edilen sarayın bir başka ünlü yanını da "hayalet" hik yeleri oluşturuyor. 
Londra'nın 20 kilometre kadar batısında yer alan ve Avrupa'nın en büyük mutfağına sahip olan Hampton Court'ta bu kez mönüde AB'nin geleceği yer alacak. Ancak AB ülkelerinin geleceğe bakışlarındaki farklılaşma konulara çözüm bulmayı Hampton Court'un devasa bahçesindeki labirentten çıkmak kadar zorlaştırıyor. Gayri resmi nitelikteki toplantıda AB devlet ve hükümet başkanları her şeyden önce gelecekte benimsenecek olan sosyal modelin özelliklerini masaya yatıracaklar. 
Blair, golablizasyon karşısında güçlü olabilmek için AB'nin eski yaklaşımlarını terk ederek güne ayak uydurması gereğini savunuyor. Blair'in öncelik verdiği konular arasında ise eğitim, araştırma geliştirme, enerji kaynaklarının yeterliliği ve terörle mücadele stratejisi gibi unsurlar yer alıyor. 
Koridorlarında Mantegna, Titien, Van Dyck ve Rubens'in eserlerinin yer aldığı Hampton Court'taki zirve, Almanya Başbakanı Gerhard Schröder'in de son zirvesi olacak. Başbakan Recep Tayyip Erdoğan da öğle yemeğinde AB liderleriyle bir araya gelecek. 


</TEXT>
</DOC>
