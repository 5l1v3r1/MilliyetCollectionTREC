<DOC>
<DOCNO> 367948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yasam/ayas.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadın öldürülürse kim hesap verecek 
</HEADLINE>
<TEXT>


Karısının kafasında şişe kıran, vücudunu kesen koca, mahkemeye çıkarılmadan tutuksuz yargılanmak üzere serbest bırakıldı. Anne kardeşine sığındı, çocuklar ise dayakçı babada 

Gökçer Tahincioğlu 

Ankara'da çocuklarının gözü önünde karısını feci şekilde döven kocanın serbest bırakılması, 'karı-koca arasına girilmez' anlayışının güvenlik birimleri ile yargı için de geçerli olduğunu ortaya koydu. 
14 yıllık evli, 3 çocuk annesi Rabiye Özdemir 33 , aile içi şiddete maruz kaldığı gerekçesiyle eşinden boşanmak üzere dava açtı. İstanbul'daki ailesinin yanına giden Özdemir, eşinin ailesinin izin vermemesi nedeniyle çocuklarını yanına alamadı. 
Eş Saffet Özdemir 40 , İstanbul'a giderek karısını eve dönmesi için ikna etti. Nevşehir'e tayini çıkan Özdemir, Ankara'da karısı, 4 yaşındaki kızı ve 12 yaşındaki oğluyla birlikte otele yerleşti. 8 yaşındaki diğer oğlu ise geceyi amcasının evinde geçirdi. 
Rabiye Özdemir'in anlatımına göre, otelde çıkan tartışmada, Saffet Özdemir, önce ona yumruk attı. Düştüğünde de vurmayı sürdüren Özdemir, eşinin kafasında masanın üzerinde duran şişeyi kırdı. Özdemir, kırık şişeyle eşinin yüzünü ve kendi vücudunu da defalarca çizdi. Odadan kanlar içinde çıkardığı eşini asansöre bindirmek üzereyken otelin güvenlik görevlileri durumu gördü. Polise haber veren, Rabiye Özdemir'i de hastaneye götüren güvenlik görevlileri, tutanak tuttu. Rabiye Özdemir hastanedeyken, Saffet Özdemir yakanarak gözaltına alındı. 

Tedbir kararı yok 
Geçen hafta savcılığa çıkartılan Özdemir, sadece tokat attığını söyledi ve eşinin 'masanın üzerindeki bardağa çarptığı için bu duruma geldiğini' iddia etti. Savcılık, tutuklanmasına gerek görmeyerek Özdemir'i serbest bıraktı. 
Özdemir hakkında Rabiye Özdemir'e yaklaşamayacağı, kaldığı eve gidemeyeceğine yönelik bir tedbir kararı da verilmedi. 
Saffet Özdemir'in serbest bırakılmasına tepki gösteren aile, hastaneden çıkan Rabiye Özdemir ile Ankara Cumhuriyet Başsavcısı Hüseyin Boyrazoğlu'na gitti. Dosyayı isteyip, bir savcıyı görevlendiren başsavcı, kadının fotoğraflarını da çektirerek dosyaya koydurdu. Aile ise mahkemeye bile çıkartılmayan Saffet Özdemir'in tutuklanması talebinde bulundu. 

'Karı kocadır, olur' 
Ailesinin yanına dönen Rabiye Özdemir, çocuklarını ve eşyalarını eşinde bırakmak zorunda kaldı. Tutuklama, tedbir gibi gerekli önlemlerin alınmaması nedeniyle ailesi dışında hiçbir koruması olmayan Özdemir'in boşanma davası ise sürüyor. 
Rabiye Özdemir'in avukatı İbrahim Hakkı Bozat, "Savcılık, 7 yıldan fazla cezayı gerektiren suçlarda, takdir hakkını kullanarak tutuklama isteyebilir. Hata hastane raporlarında mı, poliste mi, savcılıkta mı, belli değil. Ancak 'Karı kocadır olur' gibi bir genel anlayışın sürdürülmesi, böyle sonuçlar veriyor. Bu kadın yeniden zarar görürse, kim sorumlu olacak " dedi. 
Savcılık, Rabiye Özdemir hakkında gelecek detaylı adli tıp raporuna göre, Saffet Özdemir için yeni bir işlem yapabilecek. 


</TEXT>
</DOC>
