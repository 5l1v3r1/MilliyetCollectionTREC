<DOC>
<DOCNO> 388001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo03.html </URL>
<DATE> 2005/10/19/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Pet şişe fırlatan milletvekiline HOLİGAN benzetmesi 
</HEADLINE>
<TEXT>

     Vestel Manisaspor Kulüp Başkanı Haluk Çubukçu, hafta sonunda oynanan Denizlispor-Vestel Manisaspor karşılaşması sonrasında CHP Denizli Milletvekili Haşim Oral'ın konuk takımın oyuncularına pet şişe fırlatması olayına dikkat çekerek, ''Örnek davranış ve harekette bulunması gerekenler maalesef maçın başından sonuna kadar, adeta birer holigan gibi davranmışlardır'' dedi. 
     Çubukçu, yaptığı yazılı açıklamada, ''kardeş kulüp'' olarak nitelendirdiği Denizlispor'la yaptıkları maçın ''kötü örnek'' olarak değerlendirildiğini belirtti. 
     Sporun, toplulukları birleştiren, kardeşlik ve dostluğu ön plana çıkartan, hoşgörü ve sevgiye katkı sağlayan bir araç olarak görülmesi gerektiğine dikkat çeken Çubukçu açıklamasında şu görüşlere yer verdi 
     ''Statlarda terörü, şiddeti ve küfürü önlemek için çıkartılan yasalar, yapılan denetimler bir kenara itilerek, Meclis'te bu yasaları çıkartanlar, topluma örnek davranış ve harekette bulunması gerekenler maalesef maçın başından sonuna kadar adeta birer holigan gibi davranmışlardır. Futbolcularımıza ve yönetim kurulu üyelerimize aynı çirkinlikte sözlü sataşmalar yapılmış, kardeş Denizlispor yöneticilerinin araya girmesiyle şeref tribünündeki çirkinliklerin devamı önlenmiştir. 
     Hangi olay olursa olsun, kim olursa olsun, hangi yetkiyle olursa olsun, tribünde ve maç sonrasında kendini haklı çıkartmak için yazılı ve görsel medyayı kullanarak taraftarı provoke etmeye kimsenin hakkı ve yetkisi yoktur.'' 
     
     SORUMLULUK DUYGUSU 
     Manisa 19 Mayıs Stadı'nda oynayacakları lig maçlarında herkesin yanındaki seyirciyi kontrol altında tutması gerektiğini vurgulayan Çubukçu, herkesin sorumluluk duygusunu taşıması gerektiğini kaydetti. 
     Çubukçu, ''Tüm maçlarda Fair-Play ruhu içinde, dostluk, kardeşlik ve centilmenlik anlayışına uygun karşılaşmaların yaşanmasını istiyoruz'' dedi. 
     Çubukçu, maçta ayağı kırılan Denizlisporlu oyuncu Güven'e acil şifalar diledi. 
     
</TEXT>
</DOC>
