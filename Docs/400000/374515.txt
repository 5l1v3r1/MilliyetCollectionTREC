<DOC>
<DOCNO> 374515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur29.html </URL>
<DATE> 2005/08/31/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Karlıova'daki depremler... 51 köy ve mahalle muhtarı istifa ediyor .. 
</HEADLINE>
<TEXT>

     Bingöl’ün Karlıova İlçesi’nin 51 köy ve mahalle muhtarı ile 2 il genel meclisi üyesi, ilçede meydana gelen depremlerin ardından, konut yapımı ve onarımı konusunda yeterli destek gelmediğini öne sürerek, görevlerinden istifa edeceklerini açıkladılar. 
     Yenişehir Mahallesi Saat Kulesi önünde toplanan muhtar ve il genel meclis üyeleri, basın açıklaması yaptılar. 
     Basın açıklamasını okuyan Karlıova İl Genel Meclis Üyesi Mahmut Avlı, Karlıova İlçesi’nde meydana gelen 4 ayrı depremde evleri yıkılan vatandaşlar için yeterli konut yapılmadığını iddia etti. 
     Bunun yanında, hasar gören resmi binaların onarımı için çalışma yapılmadığını savunan Avlı, depremlerin ardından ilçede hazırlanan hasar tespit raporlarının da çelişkili olduğunu öne sürdü. 
     Yıkılan hayvan barınakları ile ilgili de bir çalışma yapılmadığını iddia eden Avlı, yine hasar gören okullarda da yeterli onarımın yapılmadığını savundu. 
     Açıklamada, söz konusu sorunlarla ilgili bir cevap verilmemesi halinde, 51 köy ve mahalle muhtarı ile 2 il genel meclisi üyesinin 48 saat sonra görevlerinden toplu halde istifa edecekleri belirtildi. 
     Bu arada, basın bildirisinin Başbakanlık, Bayındırlık ve İskan Bakanlığı, Milli Eğitim Bakanlığı ve Bingöl milletvekillerine fakslandığı kaydedildi. 
     
</TEXT>
</DOC>
