<DOC>
<DOCNO> 399555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun08.html </URL>
<DATE> 2005/12/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
ABD'de yarın 1000'inci idam infaz edilecek, tepkiler var 
</HEADLINE>
<TEXT>

     İnsan Hakları İzleme Örgütü Human Rights Watch , ABD’de idam cezasının yeniden uygulamaya konulduğu 1976 yılından bu yana 999 kişinin idam edildiğine, yarın 1000. infazın gerçekleştirileceğine dikkati çekerek, ABD’nin bu konudaki uygulamalarını sert biçimde eleştirdi. 
     İnsan Hakları İzleme Örgütü, ABD’de idam cezası uygulamasının keyfilik, ayrımcılık, eyalet ve federal yargı sisteminin hataları yüzünden yanlışlıklarla ve haksızlıklarla dolu olduğunu ifade etti. 
     Kuzey Carolina eyalet valisinin son dakikada ertelememesi durumunda 57 yaşındaki idam mahkumu Kenneth Lee Boyd’un cezasının yarın yerel saatle 02 00’de infaz edileceğini belirten İnsan Hakları İzleme Örgütü, Boyd’un son 30 yıl içerisinde ABD’de idam edilen 1000. 
     mahkum olacağına dikkat çekti. 
     Diğer bir infazın ise yine yarın gece Güney Carolina’da beklendiğini ve burada da hırsızlık sırasında bir dükkan sahibini öldüren mahkum Shawn Paul Humphries’in idam edileceğini duyuran İnsan Hakları İzleme Örgütü, ABD’nin adi suçlara idam cezası uygulayan birkaç anayasal demokrasiden biri olduğuna işaret etti. 
     Bu politikasıyla ABD’nin 2004 yılında en fazla idam cezasının uygulayan Çin, İran ve Vietnam’ın arasına katıldığını kaydeden İnsan Hakları İzleme Örgütü, Avrupa Konseyi’nin ise üyesi bulunan 46 ülkede idam cezasını yasakladığını, Avrupa Birliği’ne girmenin şartlarından birinin de idam cezasının kaldırılması olduğunu hatırlattı. 
     Örgütün ABD Programı Direktörü Jamie Fellner, yaptığı açıklamada, "Amerikalılar, insanlık onuru ve sağduyuları konusunda kendileri ile gurur duymaktadırlar, ancak idam cezası bunun her ikisiyle de çelişmektedir. Ülke bu anlamsız zulmü reddetmelidir" dedi. 
     
     "İDAM, SUÇ ORANLARINI DÜŞÜRMÜYOR" 
     İdam cezasının suç oranlarını düşürdüğüne dair bir delil bulunmadığını da kaydeden İnsan Hakları İzleme Örgütü, Amerikan İdam Cezası Bilgi Merkezi’ne göre idam cezası uygulanan eyaletlerdeki cinayet oranlarının idam cezası olmayan eyaletlerden yüzde 44 daha fazla olduğunu belirtti. Örgüt, ABD’deki cinayet oranının ise idam cezası uygulanmayan Avrupa’ya göre 4 kat daha fazla olduğuna dikkat çekti. 
     Yanlış deliller yüzünden ABD’de masum insanların da idam edilebildiğine işaret eden İnsan Hakları İzleme Örgütü, 1976 yılından bu yana idam cezasına çarptırıldığı halde daha sonra masum olduğu anlaşılan 125 mahkumun serbest bırakıldığına vurgu yaptı. 
     Irk ayrımcılığı ve keyfiliğin idam cezalarının verilmesinde yaygın unsurlar olduğunu kaydeden İnsan Hakları İzleme Örgütü, bir beyazı öldürmekle suçlanan zencinin, bir zenciyi öldürmekle suçlanan beyaza göre idam cezasına çarptırılma olasılığının daha yüksek olduğunu ifade etti. 
     
</TEXT>
</DOC>
