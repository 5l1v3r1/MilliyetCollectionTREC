<DOC>
<DOCNO> 361299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun11.html </URL>
<DATE> 2005/07/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
BBC Londra'daki saldırılarda kullanılan patlayıcı el yapımı... 
</HEADLINE>
<TEXT>

     BBC, İngiltere'nin başkenti Londra'da geçen perşembe günü düzenlenen saldırılarda kullanılan patlayıcının el yapımı olduğunu açıkladı. 
     BBC Radyosu, soruşturmayı yürüten makamlara yakın kaynaklara dayandırarak verdiği haberde, saldırıyı düzenleyen intihar komandolarından birinin Leeds'deki evinde bulunan patlayıcının el yapımı olduğunu ve ticareti piyasada serbestçe yapılan maddelerden imal edilmiş olabileceğini duyurdu. 
     Fransız haber ajansı AFP'nin telefonla bağlantı kurduğu İngiliz polis teşkilatı Scotland Yard ise bu haber üzerine görüş beyanında bulunmamayı tercih etti. 
     Scotland Yard'ın 3 numaralı ismi Brian Paddick, soruşturmanın başlamasından iki gün sonra yaptığı açıklamada, metro istasyonlarıyla bir otobüsü hedef alan saldırılarda kullanılan patlayıcının ''çok güçlü olduğunu'' belirtmiş, ancak el yapımı olmasının söz konusu olmadığını ifade etmişti. 
     İngiliz basını, bugüne kadar, saldırılarda kullanılan patlayıcının askeri menşeli olduğu ve eski Doğu Bloku ülkelerinde üretilmiş olabileceği üzerinde durmuştu. 
     Londra'da geçen hafta düzenlenen saldırılarda 54 kişi ölmüştü. Yaralanan 700 kadar kişiden 48'i hastanede tedavi altında bulunuyor. 
     
     POLİS, MISIR ASILLI BİR BİYOKİMYAGERİ ARIYOR 

     İngiltere'de polisin, geçen hafta düzenlenen saldırılar sırasında kullanılan bombaların yapımıyla ilgili olarak Mısır asıllı bir biyokimyageri aradığı bildirildi. 
     Leeds'de geniş çaplı araştırmalar sırasında "bir apartman dairesinin bomba fabrikası olarak kullanıldığı"nın anlaşılmasının ardından, evin kiracısı 33 yaşındaki Megdi el Naşar'ın aranmasına başlandığı açıklandı. 
     Naşar'ın geçen haftalarda ev sahibinden bir misafiri için yedek anahtar istediği belirtildi. 
     Naşar'ın mezun olduğu Leeds Üniversitesi'nde de geniş soruşturma yürüten polisin, ülkeyi terk ettiğine inanılan bu kişinin fotoğraflarını okuldaki dosyasından aldıkları kaydediliyor. 
     Megdi El Naşar'ın Leeds'e 2000 yılında geldiği ve üniversitenin biyokimya bölümüne kaydolduğu kaydediliyor. 
     Yüksek lisansını şubatta tamamlayan El Naşar ile ilgili geniş araştırmalar sürüyor. 
     
</TEXT>
</DOC>
