<DOC>
<DOCNO> 379467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur08.html </URL>
<DATE> 2005/09/18/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kuran kursunda kız öğrenciye iç çamaşır hediye eden imam serbest 
</HEADLINE>
<TEXT>

     Ali ŞEN DHA 

      MERSİN merkeze bağlı Mezitli Beldesi’ndeki Fatih Camii’nde Kuran kursu öğrencisi 14 yaşındaki F.M.’ye kırmızı iç çamaşırı hediye ettiği iddiasıyla tutuklanan cami imamı 37 yaşındaki Veli Çelik, ailenin şikayetinden vazgeçmesi üzerine mahkeme ara kararıyla tahliye edildi. Hakkında 8 yıla kadar hapis cezası istemiyle dava açılan Çelik, kasım ayında tutuksuz olarak hakim karşısına çıkacak. 
     Kız kursiyer F.M.’nin olayı anlattığı ailesinin şikayeti üzerine yapılan soruşturmada cami imamı Veli Çelik 2 ay önce tutuklandı. Mersin 3’üncü Asliye Ceza Mahkemesi’nde Çocukların cinsel istismarı’ suçu kapsamında hakkında dava açılan imam Çelik hakkında 8 yıla kadar hapis cezası istemiyle dava açıldı. 50 günden bu yana tutuklu bulunan imamla ilgili hazırlanan iddianamede, şöyle denildi 
     Veli Çelik ders bitiminde F.M.’nin yanında bulunan H. ve E. isimli iki arkadaşına, Siz gidin ben F.’nin hediyesini vereceğim’ dediği, iki öğrencinin aşağıya inmesinden sonra ise küçük kızı erkeklerin namaz kıldığı bölüme indirip, odanın kapısını kilitlediği, kendi eliyle hurma yedirdiği, hediye olarak kırmızı iç çamaşır, hurma, sabun ve şampuan bulunan poşeti verdiği, kızdan iç çamaşırı ve sutyeni ertesi gün giymesini istedi. F.M. olayı önce iki arkadaşına, daha sonra ailesine bildirdi. Veli Çelik’in kızı alt kattaki odayı indirip kapıyı kilitlediğinin tanıklar H. ve E. tarafından doğrulandığı bu suretle şüphelinin üzerine atılı suçun subuta erdiği anlaşılmıştır.'' İl Müftülüğü’nce de açığa alınan Veli Çelik, gözaltında ve tutuklandığı nöbetçi mahkemede verdiği ifadesinde kız kursiyere verdiği çamaşır paketinin karıştığını öne sürerek, Eşime aldığım hediyeyi dalgınlık sonucu karıştırmışım. Kötü bir niyetim yoktu'' dedi. Bu olay sonrası, kız kursiyerin ailesi de Mezitli Beldesi’nde kirada oturdukları evden ayrılıp, başka mahalleye taşınmıştı. 
     F.’nin ailesi Çelik'in tutuklanmasından 1.5 ay sonra mahkemeye dilekçe vererek, şikayetlerinden vazgeçtiklerini bildirdi. Mahkeme, bu başvuruya istinaden aldığı ara kararla imam Çelik’i tutuksuz yargılamak üzere tahliyesini kararlaştırdı. 
     
</TEXT>
</DOC>
