<DOC>
<DOCNO> 350280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun29.html </URL>
<DATE> 2005/06/09/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Almanya, BM'de istediğini alamadı 
</HEADLINE>
<TEXT>

     ABD, Almanya'nın BM Güvenlik Konseyi'nde daimi üyeliğe adaylığına karşı olduğunu bir kez daha bildirerek, Konsey'in genişlemesinin BM'nin öncelikli reform çabalarının bir parçasını oluşturmadığını savundu. 
     New York Times gazetesinin haberine göre, Amerikalı ve Alman kaynaklar, Washington'un bu yöndeki mesajını Alman Dışişleri Bakanı Joschka Fischer ile Washington'da görüşen Amerikan Dışişleri Bakanı Condoleezza Rice'ın ilettiğini belirttiler. 
     Aynı yetkililer, G4 olarak anılan ve birer daimi üyelik isteyen Almanya, Japonya, Hindistan ve Brezilya tarafından yapılan Güvenlik Konseyi'nin üye sayısının 15'ten 25'e çıkarılması önerisinin, şu anda öncelikli olmadığını kaydettiler. 
     Rice'ın, Fischer'e ülkesinin Almanya'nın daimi üyeliğine karşı olmadığı, ancak Konsey'in genişletilmesini desteklemediği mesajını verdiğini yazan gazetenin haberine göre, birçok Avrupalı ve Asyalı diplomat, ABD'nin Almanya'nın Konsey'de daimi sandalye sahibi olmasına karşı çıkmasının, Washington'ın Irak'a müdahalesine karşı çıkan Almanya Başbakanı Gerhard Schröder'e olan güvensizliğinden kaynaklandığını söylediler. 
     
     ÇİN'DEN RET 
     G4'lerin önerisi Çin tarafından da reddedildi. 
     Çin Dışişleri Bakanlığı, öneriyi ''olgunlaşmamış'' olarak değerlendirerek, önerinin, BM'de reform için potansiyel tüm gelişmelerin altını oyduğunu savundu. 
     Pekin, G4'lerin önerilerini yumuşatmak için dün veto hakkından 15 yıl süreyle vazgeçmelerinden sonra yaptığı açıklamada, bu kadar ham bir öneride bulunarak, bazı ülkelerin Güvenlik Konseyi'nde reform sürecini raydan çıkardıklarını ve BM'de reform için potansiyel tüm gelişmelerin altını olduklarını bildirdi. 
     
     JAPONYA ''DESTEK BEKLİYORUZ'' 
     Öneriyi yapan ülkelerden Japonya'nın Başbakanı Junichiro Koizumi de Güvenlik Konseyi'nin daimi üye sayısının 11, geçici üye sayısının da 14'e çıkarılması önerisinin uluslararası toplumdan destek bulmasını umduğunu söyledi. 
     
     AP'DEN DAİMİ ÜYELİK TALEBİ 
     Öte yandan, Avrupa Parlamentosu da BM'de reform projesi çerçevesinde AB'nin Güvenlik Konseyi'nde bir daimi sandalyeye sahip olması yönündeki talebini yineledi. 
     Avrupalı milletvekilleri bugün kabul ettikleri bir kararla, Avrupa Anayasası ile uyumlu bir şekilde Güvenlik Konseyi'nde AB'ye daimi bir üyelik verilmesinin, Birliğin hedefi olduğu belirtildi. 
     
     AFRİKA ÜLKELERİ BM'DE REFORM İÇİN TOPLANDI 
     Bu arada, Afrika Birliği üyesi 17 ülkenin dışişleri bakanları da Nijerya'nın başkenti Abuja'da bir araya gelerek BM'de reform projesi konusundaki tutumlarını uyumlu hale getirmek için görüşmelere başladılar. 
     Abuja toplantısı, geçen ay Adis Ababa'da yapılan ve Nijerya Dışişleri Bakanı Olu Adeniji'nin başkanlık ettiği toplantının devamı niteliğinde. 
     BM Güvenlik Konseyi'nde daimi üyelik isteyen Almanya, Japonya, Hindistan ve Brezilya, sundukları karar tasarısında dün değişiklik yaparak, yeni daimi üyelere veto yetkisi talebinden vazgeçmişlerdi. 
     Veto konusunu 15 yıl sonra gözden geçirmek üzere tasarıdan çıkaran bu ülkeler, tasarıyı yeni haliyle BM üyesi 191 ülke arasında dolaştırmaya başlamıştı. 
     G4'ler, sundukları karar tasarısında bugün 5'i daimi, 10'u geçici olmak üzere 15 üyeden oluşan Güvenlik Konseyi'nin üye sayısını 6 daimi, 4 geçici üye ekleyerek 25'e çıkarmayı hedefliyor. Bu ülkeler söz konusu tasarıyı Genel Kurul'dan bu ay içinde geçirmeyi planlıyor. 
     
</TEXT>
</DOC>
