<DOC>
<DOCNO> 353893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/yas05.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Klasik orkestra dinozorlaşıyor' 
</HEADLINE>
<TEXT>


Müzik Festivali kapsamında bu gece sahne alacak Kamran İnce, "Klasik orkestra belki tamamen yok olmayacak ama yapısı değişecek. Etnik enstrümanlar ve insan sesleri devreye girecek" diyor 

Aslı Onat 

Ünlü besteci Kamran İnce'nin 2003 yılında İstanbul'da sinagog, HSBC ve İngiliz Konsolosluğu'na düzenlenen terör eylemlerinde hayatını kaybedenler için yazdığı "Requiem Without Words"ün dünyadaki ilk seslendirilişi, bu akşam 20.00'de Aya İrini Müzesi'nde gerçekleştirilecek. Konserde yine İnce'nin yöneteceği İstanbul Modern Müzik Topluluğu'na keman sanatçısı Cihat Aşkın eşlik edecek. İnce ile "Requiem Without Words"ü ve yeni projelerini konuştuk. 

2003 yılında yaşanan bombalama eylemleri sırasında İstanbul'da mıydınız 
Evet İstanbul'daydım. Eylemleri hem Türkiye'nin mozaiğine, hem de bu mozaiğin bir parçası olduğum için kendime yönelik bir saldırı gibi algıladım. İstanbul Müzik Festivali benden bir eser isteyince ilk aklıma gelen bombalama eylemlerinde ölenler için sözsüz bir ağıt yazmak oldu. Tek sözlü kısım, eserin sonunda Selva Erdener'in seslendirdiği Yunus Emre mısraları. 

Konserinizi kaçıran müzikseverler "Requiem Without Words"ü albüm kaydı olarak dinleyebilecek mi 
Tabii ki. Yakın zamanda ya Türkiye'de ya da ABD'de eseri kaydedeceğiz. Sonra da toplama bir albüm içerisinde yer alacak. 

Hangi enstrümanları kullandınız 
Yalın erkek ve kadın seslerinin yanı sıra kemençe, tanbur, perküsyon gibi sazlar ve klasik yaylı sazlar. Son 6-7 yıldır müziğimde etnik öğelere ağırlık vermeye başladım. 

Zaten başında bulunduğunuz İstanbul Modern Müzik Topluluğu ile klasik orkestra normlarının dışına çıkma çabasındasınız. 
Orkestra Batı'da, Avrupa'da ve Amerika'da biraz dinozor olarak görülmeye başlandı artık. Klasik orkestra belki tamamen yok olmayacak ama yapısı değişecek. Etnik enstrümanlar ve insan sesleri devreye girecek. 

"Galatasaray Senfonisi" ve "Judgement of Midas" operası gibi yeni projeleriniz ne zaman hayata geçecek 
"Judgement of Midas"ı bir yıl sonra yazmaya başlayacağım. Mes ve Sardis Lidya kazısının 100. yılı dolayısıyla besteleyeceğim eserin konusu "Midas'ın Kulakları" öyküsü üzerine kurulu. GS Spor Kulübü'nün 100. yılı dolayısıyla yazdığım "5. Senfoni" ise eylül ya da ekim gibi Ankara, İstanbul ve İzmir'de seslendirilecek. 

Kamran İnce kimdir 
Kamran İnce, 1960'da ABD'nin Montana eyaletinde dünyaya geldi. Lisans öğrenimini Oberlin Konservatuvarı'nda, yüksek lisans ve doktora öğrenimini Eastman Müzik Okulu'nda tamamladı. 1983'ten bu yana 9 albümü yayımlanan İnce, The Los Angeles Times tarafından "modern müziğe bu kadar yakın, ancak aynı zamanda egzotik olabilen nadir bestecilerden biri" olarak tanımlandı. Senfoni orkestraları ve oda müziği grupları için yaptığı bestelerin yanı sıra bale ve film müzikleri de yaratan İnce'nin eserleri, dünyanın önde gelen orkestraları tarafından uluslararası festivallerde seslendirildi. İnce, halen İstanbul Teknik Üniversitesi bünyesinde faaliyet gösteren Dr. Erol Üçer Müzik İleri Araştırmalar Merkezi'nin MİAM eşbaşkanlığını yürütüyor. Ayrıca 2000 yılından bu yana Memphis Üniversitesi Kompozisyon Bölümü'nde öğretim görevlisi olarak çalışan Kamran İnce, MİAM Modern Müzik Topluluğu'nun da başında bulunuyor. 


</TEXT>
</DOC>
