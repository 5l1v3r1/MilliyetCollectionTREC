<DOC>
<DOCNO> 386722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo19.html </URL>
<DATE> 2005/10/14/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Şenes Erzik Slovakya'yı tercih ederdim... 
</HEADLINE>
<TEXT>

     UEFA Asbaşkanı Şenes Erzik, 18. Dünya Kupası Avrupa elemeleri play-off baraj maçında Türkiye'nin rakibi olan İsviçre'nin çok genç, hırslı ve başarıya aç oyunculardan kurulu bir ekip olduğunu söyledi. 
     Şenes Erzik, kura çekiminden sonra yaptığı açıklamada, kura çekimi öncesinde kendisinin Slovakya'yı tercih ettiğini, ancak İsviçre'nin çıktığını belirterek, ''Açıkcası İsviçre'yi istemezdim. Frei gibi genç ve futbol piyasasına yeni çıkmış oyuncuları var. Bu bakımdan vizyonları geniş takımların rakip olmasını istemem. İsviçre'nin olanakları bir Slovakya'da yok. Norveç de eski gücünde değil. Ama futbol bu, Norveç ve Slovakya bile rakiplerini eleyerek Almanya'ya gidebilir. Biz de iyi bir takımız'' diye konuştu. 
     FIFA ve UEFA'nın merkezinin İsviçre'de bulunması, FIFA Başkanı Joseph Sepp Blatter'in de İsviçreli olmasının önemli olmadığını kaydeden Erzik, şöyle konuştu 
     ''Benim bu konuda tedirginliğim yok. FIFA ve UEFA'daki yönetim anlayışımdan dolayı hakemler beni tanıdı. Hiçbir zaman hakemlerden bir beklentim olmadı. Türk futbolundaki gelişmeler de hakem camiasında olumlu etki yaptı. Ayrıca Türkiye daha üst sıradan kuraya girdi. Bu açıdan herhangi bir tedirginlik yok. Ayrıca bizim takımımız da başarıya aç bir hüviyete büründü. Kafamda hiçbir şüphe yok. Biraz olumlu yönüyle bakmak gerekiyor.'' 
     
</TEXT>
</DOC>
