<DOC>
<DOCNO> 397357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy16.html </URL>
<DATE> 2005/11/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Mumcu Kimlik tartışması PKK'nın değirmenine su taşıyor 
</HEADLINE>
<TEXT>

     Anavatan Partisi Genel Başkanı Erkan Mumcu, "kimlik" tartışmalarının terör örgütü PKK’nın değirmenine su taşıdığını ileri sürdü. 
     Mumcu, partisinin grup toplantısında yaptığı konuşmada, kimlik tartışmalarını kızıştırmanın, farklılıklara işaret etmenin Türkiye’ye faydası olmadığını kaydetti. 
     " Birileri bu farklılıkları anlatsın diye yaşamıyoruz. Birileri gözümüzün içine sokarak söylesin diye yaşamıyoruz" diyen Mumcu, insanların bu topraklar üzerinde 1000 yıldır beraber yaşadığını birlikteliklerinin tesadüfi olmadığını, ortak dünya görüşü, ortak değerler, ortak tarih bilinci ve ortak gelecek anlayışına dayandığını anlattı. 
     Erkan Mumcu, fark aranmaya kalkışılınca yumurta ikizlerinde de fark bulunabileceğini ifade etti. 
     "Bunca ortaklığı, bin yıllık tarih içinde üretmiş millete, ’sen farklısın, senin farkın şu’ demenin kime, ne faydası var Bu farkların altını ikide bir çizip durmak başbakana düşen görev mi Başbakanlar bize farklılıklarımızı mı göstermeli yoksa birlik ve beraberliğimizin mi altını çizmeli" diyen Mumcu, her şeyin bu farklılık tartışmasından çıktığını savundu. 
     ANAVATAN lideri Mumcu, bölücü terör örgütünün bütün hedefinin ve temel stratejisinin, çatışma üzerinden farklılık bilinci yaratmak olduğunu belirterek, terör örgütünün bu stratejisinin, stalinist ve faşist ideolojiden ödünç alınan teorilere dayandığı söyledi. 
     Mumcu, şöyle konuştu 
     "Terör örgütünün stratejisi, öteki ilan ettiğiyle çatışmaya sokmak ve bu çatışmanın üzerinden bir bilincin üretilmesidir. Türkiye Cumhuriyeti Devleti’ni ve milletin geri kalanını öteki ilan edip onunla bir çatışma içine sokup, o çatışma üzerinde farklılık bilincine eriştirmektir. Bütün hedefi budur. On binlerce insanın hayatı bu yüzden kaybedildi. Bölücü terör örgütünün temel stratejisi bu... Peki şimdi soruyorum Bu kimlik tartışmalarını kızıştırmanın, farklılık bilincini sürekli körüklemenin ortak değerlerimizi işaret etmek, birliğimizi, beraberliğimizi, kardeşliğimizi anlatmak yerine, sürekli farklılıkların altını çizmenin kimin değirmenine su taşıdığını düşünüyorsunuz Herhalde milletin değirmenine su taşımıyor... Açık bir şekilde bu kimlik tartışmaları PKK’nın değirmenine su taşıyor." 
     
</TEXT>
</DOC>
