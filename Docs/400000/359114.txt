<DOC>
<DOCNO> 359114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur49.html </URL>
<DATE> 2005/07/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yargıtay hem kararı bozdu, hem de tahliye etti 
</HEADLINE>
<TEXT>

     Antalya’nın Manavgat İlçesi’nde kıdemli astsubay üstçavuş olarak görev yaparken, emrindeki erlerle birlikte banka şubeleriyle bazı işyerlerini askeri araçtan tarayan ve ikinci kez yargılandığı davada yeniden 30 yıl hapis cezasına çarptırılan Murat Zencirli, itirazda bulunduğu Yargıtay 8. Ceza Dairesi’nin bozma kararıyla, 44 ay sonra cezaevinden tahliye oldu. 
     Antalya 1. Ağır Ceza Mahkemesi’nce 27 Ocak 2005 tarihinde yapılan son duruşmada, 39 ay cezaevinde kaldıktan sonra hakkındaki suçlamalarla ilgili 30 yıl hapis cezasına çarptırılan Zencirli, avukatı Suat Şahintürk aracılığıyla karara itiraz ederek, Yargıtay’a başvuruda bulundu. 
     İtiraz başvurusunu, yaklaşık 5 ay sonra avukatların katıldığı duruşmayla ele alan Yargıtay 8. Ceza Dairesi, 1. Ağır Ceza Mahkemesi’nin verdiği kararı, yeni yasalar çerçevesinde bozdu ve 44 aydır Antalya E Tipi Yarıaçık ve Kapalı Cezaevi’nde tutuklu bulunan Murat Zencirli’nin tahliye edilmesini kararlaştırdı. 
     Yargıtay, gerekçeli bozma kararını gelecek hafta açıklayacak. 
     
     İKİNCİ BOZMAYA UZANAN YARGI SÜRECİ 
     Yargıtay’ın ikinci kez karar bozmasına neden olan dava süreci, Murat Zencirli’nin, 10 Aralık 2001 tarihinde Manavgat Oymapınar Özel Asayiş Bölük Komutanlığı görevini yürüttüğü sırada, emrindeki erlerle birlikte ilçenin ana caddesindeki banka şubeleriyle, bazı işyerlerine askeri araçtan ateş açması sonucu tutuklanmasıyla başlamıştı. 
     Ölen ve yaralananın olmadığı olayda, 2’si kamu bankası olmak üzere 12 banka şubesiyle bazı işyerlerinde büyük maddi zarar meydana 
     gelirken, tutuklanan ve TSK’dan ihraç edilen Murat Zencirli ile olaya karışan 6 er, aylar sonra hakim karşısına çıkmış, erler, "komutanlarının ölüm tehdidi altında emrini uyguladıkları" gerekçesiyle beraat etmişlerdi. Yargılandığı 1. Ağır Ceza Mahkemesi’nce önceki yıl "emrindeki erleri ölümle şartlı tehdit ederek birden fazla ateş açmak", "kamu kurumlarına saldırı", "korku ve panik yaratacak şekilde ateş etmek" suçlarından dolayı 30 yıl 9 ay hapis cezasına çarptırılan Murat Zencirli, geçen yıl Yargıtay’ın ilk bozma kararıyla, aynı mahkemede yeniden yargılanmıştı. Mahkeme, Yargıtay’ın bozma kararındaki ceza artımı unsurlarının göz önüne alındığını belirterek, aynı suçlamalarla ilgili yeniden verdiği kararda, sanık Zencirli’yi bu kez 6 yıl 3 ayı ağır, toplam 30 yıl hapis cezasına çarptırmıştı. Sanık ayrıca 2 bin 690,14 YTL 2 milyar 690 milyon 140 bin TL para cezasına da çarptırılmıştı. Murat Zencirli, duruşmalarda, uzun yıllar Özel Harekat’ta çalıştığı Güneydoğu Bölgesi’nin ardından geldiği Antalya’daki görevi sırasında girdiği bunalım sonucu olayı gerçekleştirdiğini belirterek, büyük pişmanlık yaşadığını, mesleğinin yanı sıra ailesini kaybettiğini, tahliye edilmesi halinde dağılan ailesini toparlayacağını söylemişti. Zencirli’nin, tahliye edildikten sonra memleketine döndüğü öğrenildi. 
     
</TEXT>
</DOC>
