<DOC>
<DOCNO> 393402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko40.html </URL>
<DATE> 2005/11/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan Artık önünü görebilen, hızla büyüyen bir Türkiye var 
</HEADLINE>
<TEXT>

     Başbakan Recep Tayyip Erdoğan, ''Artık önünü görebilen, huzur ve istikrar içinde, hızla büyüyen bir Türkiye var'' dedi. 
     Erdoğan, Danone'nin Lüleburgaz Fabrikası'nın İstanbul'daki Çırağan Sarayı'ndan online gerçekleştirilen açılışında yaptığı konuşmada, iktidarlarının üçüncü yılını doldurduğu bugünlerde, sağladıkları ekonomik ve siyasi istikrarın meyvelerini toplamaya başladıklarını söyledi. 
     Yabancı Sermaye Derneği'nin YASED İstanbul'da düzenlediği toplantıya katılıp, konferans ve panellere iştirak ettiğini ve doğrudan yabancı yatırımın Türkiye için gereği ve faydaları üzerinde durduklarını belirten Erdoğan, Danone'nin yatırımının bunlardan önemli bir tanesi olduğu kaydetti. 
     Son 3 yılın en açık göstergelerinden birinin de bugün gerçekleştirilen açılış töreni olduğunu dile getiren Erdoğan, artık açılışlara yetişmekte zorlandıklarını vurguladı. 
     Geçtiğimiz günlerde Gaziantep'te uydu aracılığıyla gölet sulama ve barajlardan oluşan tesislerin açılışını gerçekleştirdiklerini kaydeden Erdoğan, aynı şekilde önümüzdeki haftalarda da İzmir'deki 80 civarında tesisin açılışını aynı şekilde yapacaklarını belirtti. 
     Artık Türkiye'nin her yanında yatırımların nasıl yayıldığının, bu açılışla birlikte bir kez daha görüldüğünü kaydeden Erdoğan, gerek kamu, gerekse özel sektörün yatırımlarının heyecanının kendilerini daha da heyecanlandırdığını ifade etti. 
     Danone'nin Lüleburgaz Fabrikası'nın bu büyük yatırımlardan bir tanesi olduğunu belirten Erdoğan, açılan her bir tesisin daha fazla rekabet, daha fazla istihdam, daha fazla kalite ve daha fazla refah anlamına geldiğini kaydetti. 
     ''Artık önünü görebilen, huzur ve istikrar içinde, hızla büyüyen bir Türkiye var'' diye konuşan Erdoğan, ekonomide, siyasette, kamu hizmetleri ve idaresinde çağı yakalamak, istikrar ortamı oluşturabilmek adına, çok önemli adımlar attıklarını dile getirdi. 
     Başbakan Erdoğan, Türkiye'nin bu sayede son 3 yılda önemli bir değişim yaşayarak önemli kazanımlar elde ettiğini söyledi. 
     Türkiye'de ekonomide, sağlıkta, eğitimde, tarımda, enerjide, toplu konutta çağın gerektirdiği bilgiye dayalı, yüksek standartları yakalamak için geceli gündüzlü çalıştıklarını dile getiren Erdoğan, çocuklara aydınlık bir gelecek bırakmak yolunda hızla koştuklarını ve koşmaya devam edeceklerini anlattı. 
     Başbakan Erdoğan, ''Ülkemizde inançla, dürüstçe ve verimli çalışmayla neler yapabileceğimizi bu üç yıllık süreçte tüm dünyaya gösterme fırsatı bulduk'' diye konuştu. 
     
</TEXT>
</DOC>
