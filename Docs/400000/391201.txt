<DOC>
<DOCNO> 391201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur42.html </URL>
<DATE> 2005/10/31/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bayram'da otoyol ve boğaz köprüleri ücretsiz 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Ramazan Bayramı süresince otoyol ve boğaz köprülerinden geçişlerin ücretsiz olacağını bildirdi. 
     Çiçek, Bakanlar Kurulu Toplantısı’nın ardından, kurulun gündemine ilişkin yaptığı açıklamada, vatandaşların Ramazan Bayramı’nı kutladı. 
     İlgili kanun gereği Merkez Bankası’nın sürdürdüğü politikalar çerçevesinde Başkan Süreyya Serdengeçti’nin kurul üyelerine para ve kur politikaları dahil olmak üzere ekonomik konularda bilgi aktardığını anlatan Çiçek, genel yaklaşım itibarıyla Türkiye’de ekonominin her geçen gün daha iyiye gittiğini, bunu, hem yurt içinden hem de yurt dışından "değerlendirmecilerin" ifade ettiğini söyledi. 
     Bir ülkenin gelişmesinde, siyasi ve ekonomik istikrarın önemli olduğunu vurgulayan Çiçek, Türkiye’nin son 20 yıldan bu yana hem siyasi hem de ekonomik istikrarı yakaladığını bildirdi. 
     Bunun sonucu olarak enflasyonun tek haneli rakamlara inmesini örnek gösteren Çiçek, şöyle konuştu 
     "Beklenenin çok üzerinde bir ekonomik büyüme söz konusudur. 
     Merkez Bankası’nın sunumuna bakarsak, 2002’den bu yana reel büyüme yüzde 27.9’dur. Bazı küçük ülkeleri bir kenara çıkarırsak, dünyadaki en yüksek büyüme oranıdır. Ekonomimizin 19 bugüne 4 yıllık bir süreçte, bu oranda büyüdüğü hiçbir dönem olmamıştır. Bu büyümede en önemli unsur da özel sektöre dayalı olmasıdır. Özel sektöre dönük bir büyüme var ve verimlilik esasına dayalı bir büyüme söz konusudur. 
     Kamu borcunun, milli gelire oranı her geçen gün azalmaktadır. 
     Ekonomide belirsizlik azalmakta, öngörülebilirlik söz konusu olmaktadır. Bunun tabii sonucu olarak da Türkiye’ye yabancı sermaye girişi artmakta, özelleştirme ihalelerine de bu belirsizlik olmadığı için büyük ölçüde katılım artmaktadır. Şoklara dayanıklılık her geçen gün biraz daha artmaktadır. Geçmişte bazı olaylar cereyan ettiğinde, ekonominin nereye gideceği sadece yatırımcılar için değil sade vatandaşlar için de merak konusuydu. Halbuki bugün ondan çok daha önemli olaylar dünya da ve bölgemizde olmasına rağmen ekonominin nereye gideceği noktasında eskisi gibi bir tereddüt söz konusu değildir." Bütün bunlara bakıldığında, ortaya çıkan sonucun Türkiye’nin iyi bir yolda olduğunu gösterdiğini dile getiren Çiçek, ekonomik politikalarının kararlılıkla sürdürülmesi gerektiğini, bugüne kadar herhangi bir taviz söz konusu olmadığını, bundan sonra da olmayacağını vurguladı. Çiçek, bu istikrarı kalıcı ve sürdürebilir kılmak adına da reformların arka arkaya sürmesi gerektiğini belirtti. 
     Türkiye’deki ekonominin en önemli sıkıntılarından bir tanesinin de sosyal güvenlik açıkları olduğuna dikkati çeken Çiçek, her sene bütçeden, yatırım bütçesinin iki katı nispetinde bu sosyal güvenlik kuruluşlarına kaynak aktarıldığını kaydetti. Çiçek, "Dolayısıyla başta sosyal güvenlik reformu olmak üzere bankacılık sektörü, vergi reformu dahil pek çok reformun devamlı olarak gündemde tutulması ve yasal ve yapısal reformların sürdürülmesi gerekmektedir." AB ile ilgili tarama sürecinin başlatıldığını anımsatan Çiçek, bu müzakere başlıkları içinde Türkiye için gerçekten zor geçeceği anlaşılan çevre konusunda ilgili bakanın yapılan çalışmalar hakkında kurula bilgi verdiğini söyledi. Çiçek, bu konuda, yerel yönetimler ile merkezi yönetimin koordinasyon içinde gerekli çalışmaları yapması gerektiğini vurguladı. 
     Çiçek, Ramazan Bayramı dolayısıyla 3 Kasım Perşembe günü saat 00.00’dan, 5 Kasım Cumartesi saat 00.00’a kadar otoyollar ile Boğaz 
     köprülerinden geçişlerin ücretsiz olacağını söyledi. Bu konudaki kararnamenin imzalandığını bildiren Çiçek, kararname ile ayrıca bazı belediyelerin de aldıkları karar gereğince, bayramda toplu taşıma araçlarını vatandaşların ücretsiz kullanımına sunacaklarını bildirdi. Çiçek, ayrıca Emekli Sandığı’ndan emekli maaşı alanların, maaşlarını her ayın ilk 5 gününde aldığını, ancak bayram tatili nedeniyle bu kişilerin maaşlarını Kasım ayının 1. ve 2. günlerinde alabileceklerini söyledi. 
     
</TEXT>
</DOC>
