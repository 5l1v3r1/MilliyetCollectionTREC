<DOC>
<DOCNO> 360529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas02.html </URL>
<DATE> 2005/07/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Doğum kontrol hapı kullananlara öneri Üzüm yiyin 
</HEADLINE>
<TEXT>

     Üzümün, doğum kontrol haplarının yan etkilerini azalttığı ortaya çıktı. 
     Selçuk Üniversitesi Ziraat Fakültesi Bahçe Bitkileri Fakültesi Öğretim Üyesi Prof.Dr. Zeki Kara, "Kadın" dergisine yaptığı açıklamada, kalori değeri yüksek olan üzümün, kalsiyum, potasyum, sodyum ve demir yönünden zengin olduğunu, A, B1, B2 ve C vitaminleri açısından da önemli bir besin kaynağı olduğunu kaydetti. 
     Üzümün, bazı karaciğer hastalıkları ve kansızlığın tedavisinde etkili olduğunu, yüksek tansiyonu da kontrol altında tuttuğunu kaydeden Kara, üzümün içerdiği meyve asitleri ve lifli yapısıyla mideye zarar vermeden, böbrek ve bağırsak sisteminin çalışmasını düzenlediğini dile getirdi. 
     
     DOĞUM KONTROL HAPININ YAN ETKİLERİNİ AZALTIYOR 
     Kara, üzümün, doğum kontrol haplarının yan etkilerini azalttığını vurgulayarak, kadınlara üzüm yemelerini tavsiye etti. 
     
     DİYET YAPANLARA DA ÜZÜM 
     Kara, üzümün yüksek kalori içermesine karşın, çok düşük miktarlarda yağ ve protein içerdiği için ideal bir diyet besini olduğunu belirterek şu bilgileri verdi 
     
     KANSER OLUŞUMUNU ENGELLİYOR 
     "Bir salkım üzüm, beyin hücrelerini zinde tutar. 
     Üzümün, özellikle de renkli üzümlerin kabuğunda bulunan resveratrol isimli madde, hücre yenileyicidir. Bu madde tümör oluşumuna izin verebilecek hücre içi molekülleri etkileyerek kanser oluşumunu engeller. Kanser oluşumunu önleyen, kalp krizi riskini azaltan üzüm, güneş ışınları, stres ve sigara nedeniyle bozulan cildin güçlenmesini sağlar. Ciltteki yaşlılık lekelerini ve kahverengi lekeleri de azaltır." 
     
</TEXT>
</DOC>
