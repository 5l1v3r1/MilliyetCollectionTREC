<DOC>
<DOCNO> 361248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo10.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hedef UEFA 
</HEADLINE>
<TEXT>


Malatyaspor Teknik Direktörü Feyyaz Uçar başarı için tek yürek olmaları gerektiğini söyledi, "Kuruluşumuzun 40. yılında UEFA Kupası'na katılmayı hedefliyoruz" dedi 


Almanya'nın Heigenbrücken kasabasında kamp yapan Malatyaspor'da tüm hesaplar UEFA Kupası'na katılmak üzerine yapılıyor. Teknik Direktör Feyyaz Uçar güçlü bir kadro oluşturduklarını belirterek taraftarlara umutlu mesajlar yolladı. 
Bolu kampının fizik - kondisyon ağırlıklı antrenmanlarla geçtiğini kaydeden Uçar, "Futbolcular bu konuda önemli yol aldı. Almanya kampı da çok yararlı geçiyor. Yeni transferlerin uyumu ise üst düzeyde" ifadesini kullandı. 

Kadrosuna güveniyor 
Sarı - Kırmızılı yönetimle her konuda görüş birliği içinde olduğunu dile getiren genç hoca kulübün 40. kuruluş yılında üst sıraları hedeflediklerini belirtti. Feyyaz Uçar, "Bu amaçla yurt içinden yetenekli gençleri transfer ettik. 40. yılımızda ligi en iyi yerde bitirmek ve UEFA Kupası'na katılmak istiyoruz. Bunun iki yolu var. Ya kupada en azından final oynamak veya ligi ilk 4 içinde bitirmek. Ama bu amaca gitmek kolay değil. Öncelikle iyi bir iskelet oluşturmamız gerekiyor. Bunu yaparsak, zaten başarı kendiliğinden gelecek. İyi iş yaparsanız, başarı zaten gelir sizi bulur" diye konuştu. 


</TEXT>
</DOC>
