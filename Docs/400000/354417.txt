<DOC>
<DOCNO> 354417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy16.html </URL>
<DATE> 2005/06/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erbakan'ın partisinden AKP'ye Başörtüsünde samimiyetsizler 
</HEADLINE>
<TEXT>

     Saadet Partisi Genel Başkan Yardımcısı Mete Gündoğan, AK Parti’nin türban konusunda bugüne kadar toplumsal mutabakattan bahsettiğini, ancak çözüm yoluna yanaşmadığını öne sürerek, "AKP, başörtüsü konusunda samimiyetsiz" dedi. 
     Gündoğan, parti genel merkezinde düzenlediği basın toplantısında, yükseköğretime giriş sisteminde yapılması öngörülen düzenlemeleri eleştirdi. Gündoğan, üniversiteye giriş sınavında öğrencilere lise 1’in yanı sıra lise 2 ve 3’teki müfredatı da içine alacak sorular 
     sorulacağı, ancak katsayı uygulamasının küçük bir daraltmanın dışında olduğu gibi duracağı yolunda basında haberler çıktığını söyledi. İdarenin görevinin, okumak isteyen tüm öğrencilere fırsat eşitliği sunmak olduğunu ifade eden Gündoğan, katsayı uygulamasının yanlış olduğunu ve kaldırılması gerektiğini savundu. Gündoğan, "Milli Eğitim Bakanlığı’nın meslek lisesi mezunlarına uygulanan ağır haksızlığı çözme yolundaki adımları, olayı adil temeller üzerinde çözmekten ziyade toplumsal talepleri bastırmak için atılmış bir adım olarak gözüküyor" dedi. 
     
     TÜRBAN KONUSU 
     AK Parti’nin türban konusunda bu zamana kadar toplumsal mutabakattan bahsettiğini belirten Gündoğan, şu görüşleri dile getirdi 
     "Son sıralardaki gelişmeler bizlere, aslında toplumsal mutabakatın var olduğunu gösteriyor. Dolayısıyla gelinen noktada bu sorunun iki şekilde çözülebileceği açıkça ortaya çıktı. Meclis’te bu sorun Anayasa değişikliği ile çözülecektir. Olmazsa, bir referandum ile bu sorunu halk çözecektir. Ancak, AKP her iki çözüm yoluna da yanaşmayarak bu konuda ’samimiyetsiz’ olduğunu göstermiştir. 
     AKP bunu, bir Cumhurbaşkanlığı seçim malzemesi ya da önümüzdeki seçimlerde ana malzeme olarak kullanmayı hesap etmiyorsa hemen halleder. İşte her şey ortada. Yapılacak iş, bu meseleyi artık daha fazla uzatmadan hemen çözmektir." AK Parti’nin, dokuzuncu beş yıllık kalkınma planı yapılmasını 39 Sayılı Kanun ile AB’ye dayalı gerekçelerle bir yıl ertelediğini öne süren Gündoğan, Türkiye’de daha önce 3 kez yapılan kalkınma planlarının ertelenmesinin olağanüstü koşullarda gerçekleştiğini anlattı. 
     Kalkınma planlarının ertelenmesinin hep krizlerle açıklandığını kaydeden Gündoğan, "Peki AKP’nin kalkınma planını ertelemesini, nasıl açıklayacağız AKP’nin B planı olmadığı için ertelemenin kendisi kriz oluşturmuş oluyor. Bunun sıkıntısını hemen olmasa da orta ve uzun vadede göreceğiz" diye konuştu. 
     
</TEXT>
</DOC>
