<DOC>
<DOCNO> 356503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/yasam/yas03.html </URL>
<DATE> 2005/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaattan atılan sac, başına düştü 
</HEADLINE>
<TEXT>


İnşaatta çalışan işçilerin 8. kattan attığı 20 kiloluk sac plaka küçük Elif'in başına çarptı. Küçük kızın durumu çok ağır... 

ÖZLEM DOĞAN Konya DHA 

Öğretmen babası Çetin Atalay ile geçen hafta babaannesi Çiçek Atalay'ın Konya'nın Selçuklu ilçesindeki evine giden 6 yaşındaki Elif Dilem Atalay, bahçede oynuyordu. Bu sırada bahçenin yanındaki Hilal Yapı Kooperatifi'ne ait inşaattaki işçiler, kalas, demir ve sac plakayı yere attı. Yere düşen plaka, sıçrayarak 5 metre uzaklıktaki Atalay'ın başına çarptı. 

'Para teklif ettiler' 
Ailenin iddiasına göre işçiler, Elif'i mahallede sağlık ocağı ve eczaneler arasında dolaştırdıktan sonra hastaneye götürdü. Anne Nadide Atalay 35 , "İşçiler kızımı yakındaki sağlık ocağına götürmüş. Kapalı olduğunu görünce de civardaki eczaneleri dolaştırmışlar. Doktorlar, geç getirildiği için beynindeki hücrelerin öldüğünü söyledi. Bu yetmezmiş gibi inşaat yetkilileri eve gelip para teklif ediyor" dedi. 
Plakayı yere atan işçiler Adem Kocabaş 32 , Recep Demir 35 ve Sıddık Özdemir 40 ise tutuksuz yargılanmak üzere serbest bırakıldı. 


</TEXT>
</DOC>
