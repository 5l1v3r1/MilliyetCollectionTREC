<DOC>
<DOCNO> 396651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun02.html </URL>
<DATE> 2005/11/21/ </DATE>
<TIME> 03.15 </TIME>
<AUTHOR>  </AUTHOR>
<HEADLINE>
Chavez Elimde silah, olası ABD işgaline karşı savaşmak için hazırım 
</HEADLINE>
<TEXT>

     Venezuela Devlet Başkanı Hugo Chavez, ABD'nin ülkesini işgali durumunda, elinde silah, halkıyla omuz omuza çarpışmak için dağlara kaçmaya hazır olduğunu söyledi. 
     Chavez, haftalık radyo ve televizyon konuşmasında, Rusya'dan 100 bin kalaşnikof silah alma kararlarını savundu ve ''Savaştan kaçınmak için herşeyi yapacağız. Ancak generallere ve amirallere, tüfekleri hazırda tutmaları gerektiğini söyledim. Kim bilir, belki bir devlet başkanının dağlarda hazırlanmaya gitmesi gerekir. Hazırlanmalıyız'' dedi. 
     İstedikleri en son şeyin savaş olduğunu belirten Chavez, gerekmesi halinde Amerikalılara karşı gerilla savaşı verebileceğini bildirdi. 
     Ülkesinin saygınlığını korumak için dağlara kaçmasının kendisini rahatsız etmeyeceğini ifade eden Chavez, Venezuelalı liderlerin, hayatları pahasına da olsa, birer örnek teşkil etmeye hazır olmaları gerektiğini kaydetti. 
     Rusya'dan alımı planlanan kalaşnikof silahların 30 bininin, gelecek ay teslim edilmesi bekleniyor. 
     Chavez'in, kendisine yönelik suikast planları yapmakla suçladığı Amerikan yönetimi, silah alımına, Kolombiya'daki sol görüşlü isyancıların eline geçebileceği gerekçesiyle karşı çıkıyor. 
     
</TEXT>
</DOC>
