<DOC>
<DOCNO> 357138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sontur50.html </URL>
<DATE> 2005/06/30/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
"Osmanlı vizyonu ile Ermeni sorununa gerçek çözüm" 
</HEADLINE>
<TEXT>

     Bilim Araştırma Vakfı ile Milli Değerleri Koruma Vakfı’nca Sepetçiler Kasrı’nda "Osmanlı Vizyonu ile Ermeni Sorununa Gerçek Çözüm" konulu konferans düzenlendi. 
     Konferansta konuşan Marmara Üniversitesi İletişim Fakültesi Öğretim Üyesi Prof. Dr. Nurşen Mazıcı, 1. Dünya Savaşı’nın ardından tehcir sırasında yaşanan olaylarla ilgili Osmanlı Devleti’nin Avrupa ülkelerinden araştırma yapması için komisyon kurmasını talep ettiğini, Doğu Anadolu’da incelemelerde bulunan komisyonların da ölenlerin yüzde 85’inin Müslüman, yüzde 15’inin Hıristiyan olduğunu belirlediğini 
     kaydetti. 
     Mazıcı, soykırımın, "Bir devletin herhangi bir etnik ya da dinsel grubu, o etnik ve dinsel gruba mensup olduğu için ortadan kaldırması" şeklinde tanımlandığını kaydederek, "Osmanlı’nın Ermenilere karşı antipatisi olsaydı, en güçlü döneminde bunu yapardı" dedi. 
     1. Dünya Savaşı’nın ardından Ermenistan, Azerbaycan ve 
     Gürcistan’ın bağımsızlığını ilan ettiğini, bunları ilk Osmanlı Devleti’nin tanıdığını anlatan Mazıcı, Ermenistan’ın bu dönemde yaşadığı kıtlık yüzünden yardım talebi üzerine Osmanlı’nın 200 ton buğday gönderdiğini söyledi. 
     Mazıcı, tehcir sırasında "soykırım" diye bir olay yaşanmadığını belirterek, "Soykırım yoktur. Olduğunu varsaysak bile Türkiye Cumhuriyeti’ni bağlamaz. Çünkü soykırım bireysel bir suçtur. Türkiye Cumhuriyeti, sosyal ve devlet olarak Osmanlı’nın devamıdır. Ancak siyasi olarak devamı değildir" dedi. 
     Bilim Araştırma Vakfı Başkanı Tarkan Yavaş da Ermeni soykırımı iddiaları başta olmak üzere ortaya atılan sorunların, Türkiye’yi yanlış gösterme girişimleri olduğunu söyledi. 
     
</TEXT>
</DOC>
