<DOC>
<DOCNO> 397632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko30.html </URL>
<DATE> 2005/11/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bursa Kapalıçarşı'da emlak vergisi yüzde 1000 arttı 
</HEADLINE>
<TEXT>

     Emlak vergisinde 2006 yılından itibaren baz alınacak metrekare birim değerleri açısından İstanbul’daki Tak-ı Zafer Caddesi’yle rekoru paylaşan Bursa Kapalıçarşı’da, 30 metrekarelik bir dükkanın vergisi, 92 YTL’den 974 YTL’ye çıktı. 
     Osmangazi Belediyesi’nden yapılan yazılı açıklamada, Bursa Kapalıçarşı’da 30-40 metrekare bir dükkanın gerçek değerinin yaklaşık bir milyon YTL olduğu belirtildi. 
     Buna karşılık, metrekare birim fiyatının 8 bin YTL olarak belirlendiği kaydedilen açıklamada, 30 metrekare bir dükkanın arsa değerinin 240 bin YTL’yi bulduğu, ödenecek verginin ise 974 YTL olarak tespit edildiği kaydedildi. Aynı büyüklükteki dükkan için 2005’te 92 YTL vergi ödendiği anımsatıldı. 
     Bu arada, arsa metrekare birim fiyatları Atatürk Caddesi’nde bin 300 olarak belirlenirken, kent merkezinden uzak yerleşim birimlerinde fiyatlar büyük ölçüde düşüyor. Bahar Mahallesi’nde bir konutun metrekare birim fiyatı 180 YTL olarak belirlendi. İmar durumu netleşmeyen Kırcaali, Kiremitçi ve Doğanbey gibi bazı mahallelerde ise fiyat artırımında bulunulmadı. 
     
     OSMANGAZİ BELEDİYE BAŞKANI ALTEPE 

     Osmangazi Belediye Başkanı Recep Altepe, belediye ekiplerinin titiz bir çalışma sonucunda belirledikleri fiyatların hem devlet hem de gayrimenkul sahibinin yararına olduğunu belirtti. 
     Altepe, geçmiş yıllarda değerinin çok altında vergilendirilen gayrimenkullerin, devleti vergi gelirleri açısından zarara uğrattığını ifade ederek, 2006 yılında ödenecek emlak vergisi metrekare birim fiyatlarının gayrimenkullerin gerçek değerinin çok altında kaldığını, bu vergi oranlarını "fazla" olarak değerlendirmenin haksızlık olduğunu savundu. 
     Kamulaştırmalarda, gayrimenkul fiyatının ödenen emlak vergisi üzerinden tespit edildiğine de dikkati çeken Altepe, "Emlak vergisi üzerinden tespit ettiğimiz kamulaştırma bedelleriyle vatandaşlarımızı mağdur ediyorduk. Artırdığımız emlak vergisi oranları aynı zamanda vatandaşların bu mağduriyetini de önleyecek" görüşünü dile getirdi. 

     
</TEXT>
</DOC>
