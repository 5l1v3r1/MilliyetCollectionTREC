<DOC>
<DOCNO> 380793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun09.html </URL>
<DATE> 2005/09/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AB'den konferans kararına sert tepki Provokasyon 
</HEADLINE>
<TEXT>

     AB Komisyonu, Ermeni konferansının mahkeme tarafından durdurulmasını "3 Ekim öncesinde yapılmış bir provokasyon'' olarak niteledi. Komisyon, kararın Türkiye raporunda yer bulacağını açıkladı. 
     Boğaziçi Üniversitesi'nde yapılması planlanan ve daha önce de ertelenen 'Ermeni Konferansı'nın mahkeme kararıyla engellenmesine tepkiler büyüyor. 
     AB Komisyonu'ndan bugün gelen açıklamada, kararın 'müzakereler öncesinde yapılmış bir başka provokasyon' olarak görüldüğü belirtildi. 
     Avrupa Birliği Komisyonu, dün de 'Ermeni Konferansı’nın İstanbul Dördüncü İdare Mahkemesi'nce yürütmesinin durdurulmasını bir kışkırtma olarak göründüğünü’ açıklamıştı. 
     'AB Komisyonu Türk toplumunun geçmişini özgürce tartışmaya yönelik bu yeni girişimin yapılamamasından üzüntü duymaktadır’ denilmişti. 
     Açıklamada, yasal gerekçelerinin eksikliği ve konferansın hemen öncesinde gelen bu haber yine bir kışkırtma olarak görünmektedir'' görüşüne yer verilmişti. 
     
     KONU TÜRKİYE RAPORUNDA YER BULACAK 

     AB Komisyonu, "Ermeni Konferansı"nın İstanbul 4. İdare Mahkemesi'nce yürütmesinin durdurulmasının bir "kışkırtma" olarak görüldüğünü yineledi ve konunun Türkiye Raporu'nda yer bulacağını açıkladı. 
     AB Komisyonu'nun genişlemeden sorumlu üyesi Olli Rehn'in sözcüsü Christina Nagy, günlük olağan basın toplantısında konuya ilişkin soruları yanıtlarken, AB Komisyonu'nun olayı büyük üzüntüyle karşıladığını, bu gelişmenin Türkiye'deki adli sorunlara da işaret ettiğini söyledi. 
     Nagy, Başbakan Recep Tayyip Erdoğan'ın ve Dışişleri Bakanı Abdullah Gül'ün konuya ilişkin açıklamalarının not edildiğini belirtti. 
     "Türk toplumunun geçmişini özgürce tartışmaya yönelik bu yeni girişimin yapılamamasından üzüntü duyulduğunu", konferansın hemen öncesinde gelen bu haberin bir "kışkırtma" olarak algılandığını, "zamanlama ve koşulların bunu gösterdiğini" yineleyen Nagy, AB Komisyonu tarafından hazırlanarak 9 Kasım'da yayımlanacak Türkiye Raporu'nda konuya yer verileceğini duyurdu. 
     

     
</TEXT>
</DOC>
