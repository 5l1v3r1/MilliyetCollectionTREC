<DOC>
<DOCNO> 380795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun11.html </URL>
<DATE> 2005/09/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bush Irak'ta şiddet artacak 
</HEADLINE>
<TEXT>

     ABD Başkanı George Bush, Amerikan birliklerinin Irak’tan çekilmesi yönündeki çağrıları reddetti ve bu çağrıyı yapanların "haksız" olduklarını belirtti. 
     Bush, Pentagon’da düzenlediği basın toplantısında yaptığı konuşmada, "Bazı Amerikalılar, şiddet eylemlerinden kurtulmaları için birliklerimizi Irak’tan çekmemizi istiyorlar, ancak bu kişiler haksızdırlar. Birliklerimizi geri çekmemiz dünyayı daha tehlikeli bir hale getirecek ve Amerika’yı da daha az güvenli bir ülke haline getirecek" dedi. 
     Bush, "Irak’ta iç savaş çıkarmayı" amaçlayan aşırılık yanlılarının, Irak’ta 15 Ekim’de yapılacak anayasa referandumu öncesinde saldırılarını arttıracaklarını da belirtti. 
     
     SURİYE 
     Suriye konusunda da konuşan Bush, bu ülkenin, Irak sınırını kontrol etmesi yönündeki ABD çağrılarına verdiği cevabın "çok tatmin edici olmadığını" söyledi. 
     "Sınırı daha güvenli bir yer haline getirmenin işbirliği ile mümkün olacağına" değinen Bush, "Suriye bizimle çok sınırlı bir işbirliği içinde, verdiği cevap çok tatmin edici değil" dedi. 
     
     RİTA KASIRGASI 
     George Bush, yaklaşan Rita kasırgasıyla ilgili olarak da, "hükümetin tüm birimlerindeki yetkililerin en kötü olasılığa karşı" hazırlandıklarını kaydetti. 
     "Bu büyük bir fırtına" diyen Bush, Meksika Körfezi kıyılarında yaşayanlara daha kuzeyde yer alan bölgelere gitmeleri ve resmi talimatlara uymaları çağrısında bulundu. 
     Bush, hızlı ve etkili eyleme geçmek amacıyla federal ve yerel yetkililere yardımcı olacak kaynaklarının bölgede bulunduğunu da belirtti. 
     
</TEXT>
</DOC>
