<DOC>
<DOCNO> 353401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/spor/spo12.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi seçim 
</HEADLINE>
<TEXT>


Erdener, Dünya Okçuluk Federasyonu başkanlığına seçilirse Türk spor tarihinde bir ilke imza atacak 


İspanya'nın başkenti Madrid'de bugün Türk sporu için tarihi bir seçim yaşanacak. Okçuluk Federasyonu Başkanı Uğur Erdener, Dünya Federasyonu Başkanlığı FITA için İngiliz Lynne Evans ile kıyasıya bir yarışa girecek. Erdener, FITA Asbaşkanlığı görevini yapan İngiliz rakibine karşı seçimi kazanması halinde, bir spor dalında dünya federasyonu başkanlığına getirilen ilk Türk olacak. 23 yıldır Federasyon Başkanlığı'nı yürüten Erdener, 5 senedir de Avrupa Fedarasyonu'nun başkanlık koltuğunda oturuyor. 3 yıldır bu seçim için hazırlandığını ifade eden Erdener, "Şansım fazla. Çünkü beni okçuluk sporunun önemli ülkeleri bu göreve aday gösterdi. Buralara emek verip, işime saygı göstererek geldim. Çabalarımın karşılığını alacağım. 'Uluslararası alanda Türkler'e üst düzey görevler verilmez' sözlerini de boşa çıkaracağım" diye konuştu. 


</TEXT>
</DOC>
