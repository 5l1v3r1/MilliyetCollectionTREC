<DOC>
<DOCNO> 355467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur13.html </URL>
<DATE> 2005/06/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye'deki Bulgaristan vatandaşları, sandık başında... 
</HEADLINE>
<TEXT>

     Bulgaristan'da yapılan genel seçimler için Edirne'de 2 sandıkta oy verme işlemi başladı. 
     Balkan Türkleri Federasyonu Başkanı Hasan Kuşku, 75. Yıl İlköğretim Okulu'nda 2 sandıkta bin 93 seçmenin oy kullanacağını söyledi. 
     Kuşku, Bulgaristan'da yapılan genel seçimler için Edirne'de oy verme işlemlerinin sabah 06.00'da başladığını, 19.00'da da sona ereceğini bildirdi. 
     Edirne'de seçim listelerinde ismi bulunmayan soydaşların da pasaportlarıyla sandık başındaki görevlilere kayıtlarını yaptırarak oy kullanabileceklerini ifade eden Kuşku, şöyle dedi 
     ''Sandık başlarında 5'er kişiden oluşan seçim komisyonu üyeleri görev yapmakta. Bu seçimler biz soydaşlar için çok önemli. 2007'de AB'ye girecek olan Bulgar hükümetinde Hak ve Özgürlükler Hareketi'nin de HÖH yer almasını istiyoruz. Çünkü AB'den Bulgaristan'a ekonomik yardım gelecek. Bu yardımlarla Bulgaristan'da Türklerin yaşadığı bölgelere hizmet götürülecek. Temennimiz, bu seçimlerden HÖH'ün başarıyla çıkarak hükümet ortağı olması. Buna katkıda bulunmak için Kırklareli, Tekirdağ, Lüleburgaz, Çorlu ve Çerkezköy ilçelerinde yaşayan soydaşlarımız oy kullanacaklar.'' Soydaşlar Rıdvan Oğuz, Hasibe Coşkun 78 ve Halime Hoca 70 da tercihlerini HÖH'den yana yaptıklarını belirttiler. 
     Bu arada, Bulgaristan'da yayınlanan Politika Gazetesi'nin muhabirlerinden Lili Gürova da seçimleri izlemek üzere Edirne'ye geldi. Gürova, Edirne'deki seçmenlerin rahat oy kullandığını ve katılımın yüksek olduğunu bildirdi. 
     
     İZMİR'DE 9 SANDIK 

     Bulgaristan'da yapılan parlamento seçimlerinde, Bulgar vatandaşlığına sahip Türkler, aralarında İzmir'in de bulunduğu 11 il ve ilçede kurulan sandıklarda oylarını kullanıyor. 
     İzmir Bornova'da 3, Gaziemir-Sarnıç'ta 4 ve Buca'da 2 olmak üzere toplam 9 sandıkta gerçekleştirilen oylama işlemi saat 09.00'da başladı. 
     Parlamento seçimlerine ilgi gösterdiği gözlenen Bulgaristan Türkleri, pasaportlarıyla oy kullanmak için sandık başlarında kuyruklar oluşturdu. 
     İzmir Balkan Göçmenleri Kültür ve Dayanışma Derneği Genel Başkanı Hüseyin Kocaman, AA muhabirine yaptığı açıklamada, İzmir'de yapılan Bulgaristan Parlamentosu seçimlerinin sorunsuz şekilde sürdüğünü belirtti. 
     Seçimlerde oy kullanmak için Aliağa, Çeşme, Gümüldür ve Manisa'dan, Türk ve Bulgar vatandaşlığına sahip kişilerin İzmir'deki oy kullanma merkezlerine geldiklerini anlatan Kocaman, vatandaşlara kolaylık sağlamak amacıyla, yoğun olarak yerleşimin olduğu bölgelerden, oy merkezlerine otobüs kaldırıldığını söyledi. 
     Kocaman, Türkiye genelinde 50 bin oy kullanılmasının hedeflendiği seçimlerde, İzmir'de 15 bin kişinin sandık başına gelmesini beklediklerini kaydetti. 
     Bulgaristan parlamento seçimleri için İzmir'in dışında, Edirne, Lüleburgaz, Kırklareli, Yalova, Bursa, Çorlu, Tekirdağ, İstanbul, Gebze ve Kocaeli'de kurulan sandıklarda oy kullanılıyor. 
     
</TEXT>
</DOC>
