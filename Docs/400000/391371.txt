<DOC>
<DOCNO> 391371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun39.html </URL>
<DATE> 2005/11/01/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
ABD'li uzmanlar, ABD'nin terör karşısında kaybettiğini açıkladı 
</HEADLINE>
<TEXT>

     Amerikalı terör uzmanları, ABD'nin terörizme savaşı kaybetmekte olduğunu belirttiler. 
     Eski başkan Bill Clinton yönetiminin terör uzmanları Daniel Benjamin ve Steven Simon, Taliban ve El Kaide üzerindeki ilk zaferlere karşın, Başkan George Bush'un politikalarının Irak'ta ''terörizm cenneti'' yarattığını söylediler. Uzmanlar bunun, ABD ve Avrupa'ya karşı aşırı dincilerin şiddet potansiyelini artırdığını belirttiler. 
     ABD'nin, Müslüman dünyasında yıkılan imajının düzeltilmesinin bir kuşaktan fazla zaman alacağını da kaydeden uzmanlar, Bush'un ülke içi siyasi kaygılarının, İslami radikalizmi besleyen toplumsal gerçeklere yönelik adım atma alma şansını zayıflattığına dikkati çektiler. 
     Ulusal Güvenlik Konseyi'nde 1994-1999 yılları arasında terörle mücadele müdürü olarak çalışan Benjamin, ''Teröristlerle tek tek mücadelede bazı önemli başarılar elde ettik. Ancak, daha geniş çaplı baktığınızda hakiki durum hayli korkutucu. Ateşe körükle gittik ve insanların bizden nefret etmeleri için her şeyi yaptık'' dedi. 
     Benjamin ve Simon'a göre, teröre karşı savaş Amerikan vergi mükelleflerine yüz milyarlarca dolara malolurken, dünyanın her yerinde terörist saldırılar düzenleyen hareketi önlemede başarısız olundu. 
     Simon ve Benjamin, terörle mücadeledeki başarısızlıkla ilgili yeni bir kitap yazdılar. 
     
</TEXT>
</DOC>
