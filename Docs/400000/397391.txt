<DOC>
<DOCNO> 397391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo23.html </URL>
<DATE> 2005/11/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Derbi maça doğru... İki takım yöneticileri de iddialı ve umutlu... 
</HEADLINE>
<TEXT>

     Galatasaray ile Fenerbahçe arasında 27 Kasım Pazar günü yapılacak derbi maç öncesi iki takım yöneticileri Fatih Gökşen ve Rahmi Eyüboğlu, İstanbul Valiliği'nde yapılan İl Spor Güvenlik Kurulu toplantısında biraraya geldi. 
     2 yönetici toplantı sonrası birlikte basın mensuplarına poz verip, dostluk mesajlarında bulundu. 
     Fatih Gökşen, ezeli rakipleri Fenerbahçe ile çok zorlu bir maç yapacaklarını belirterek, ''Dünyanın sayılı derbilerinden birini oynayacağız. Avrupa'nın gözü üstümüzde olacak. Güvenliğe çok önem veriyoruz ve bu konuda çok hassas davranıyoruz'' dedi. 
     Gökşen, Fenerbahçe'nin bu akşam AC Milan ile zorlu bir maç yapacağını, bunun da hafta sonu için kendilerine bir avantaj sağlayacağını kaydederek, ''Tekrar lider olmak istiyoruz. Umarım galip gelen taraf biz oluruz'' dedi. 
     Fenerbahçe Kulübü yöneticisi Rahmi Eyüboğlu ise tüm dünyanın ve Avrupa'nın gözünün bu derbide olacağını öne sürerek, ''Geçen hafta Real Madrid-Barcelona derbisi izledik. Güzel görüntüler vardı. Bu maçta da böyle olacağını bekliyorum. Fenerbahçe taraftarı kendi sahasında yapılan maçlarda, örnek taraftarlık yapıyor. Deplasmanda da aynı şekilde davranacaklarına inanıyorum'' diye konuştu. 
     Galatasaray derbisinin çok zorlu geçeceğini anlatan Eyüboğlu, ''Kolay maç değil. 3 sonuçlu bir maç. Umarım gereken skoru alırız'' dedi. 
     
</TEXT>
</DOC>
