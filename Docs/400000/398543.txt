<DOC>
<DOCNO> 398543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/spor/ygokce.html </URL>
<DATE> 2005/11/28/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Oyala ve kazan 
</HEADLINE>
<TEXT>



Bu derbi uzun süre unutulmayacak. Oynanan oyunun kalitesiyle değil, Galatasaray'ın 100. yılında yaşadığı büyük hayal kırıklığı ve şokun anısı olarak. 
Ezeli rakiplerin buluşmasında herkesin kafasındaki soru Fenerbahçe'nin, Alex'in yokluğundan doğan boşluğu nasıl dolduracağı idi. Daum bu soruyu Fenerbahçe orta alanının kolektif aklıyla yanıtlamaya çalıştı. Appiah, Aurelio ve Tuncay, önlerinde oynayan Anelka ile birlikte uzun süre mücadelenin yoğun yükünü taşıdılar. Formsuz ve göstermelik santrfor Nobre ile Galatasaray savunmasını oyaladılar. Galatasaray, sahaya çıkışında baştan kaybetmeye yakın görünüyordu. Savunmanın önünde tek ön libero Saidou, iki hücumcu Necati ve Hakan'ın arkasında Ilic, kanatlarda da Hasan ve Ergün... Bir derbi maçında daha fazlasını gerektiren rol zenginliğini gösteremedi sarı-kırmızılı futbolcular. Ne kanatlarda bir etkinlik vardı, Ne orta alanda. Ilic, hücum organizasyonunda yetersiz ve beceriksizdi. Saidou da savunmada yalnız ve çaresizdi Kanatlar, top rakipte iken içeri girip orta alanı çoğaltma hamlesini yapamadılar. Galatasaray'ın iki beki Cihan ve Orhan, ilk yarıda hücuma çok az katılabildi. Öte yandan, golü bulmak için futbolun yaratıcı, yardımlaşmalı, çok adamlı organizasyonu yerine topu Hakan Şükür'e şişirmenin kolay ezberinden de kurtulamadılar. 

Büyük hata 
Fenerbahçe'nin attığı golden önce Daum, Appiah ile Tuncay'ın sağ-sol kanat görev yerlerini değiştirdi. Böylece markajcıları önünde daha rahat top kullanabileceklerini hesaplamıştı. Eğrisi, doğrusuna denk geldi, soldan Appiah'ın kaldırdığı topu, donup kalan savunmanın şaşkın bakışları arasında göstermelik Nobre Galatasaray ağlarına gönderdi. Bu ligin geçen yıl en iyi kalecisi Mondragon'du. Dün, o pozisyonda ileri çıkarak boşalttığı kale, bu büyük hata ile Fenerbahçe'ye teslim oldu 
Fenerbahçe, ikinci yarıda çok adamla savunmasına yaslanırken, olacakları planlamıştı adeta... Gerets'in Sabri, Ümit Karan ve Ayhan'la oyuna hız ve etkinlik kazandırma çabaları bol bol korner ve hava toplarıyla rüzgar gibi geçti. Sarı-kırmızılı takım, topu yere indirerek yardımlaşmayla, adam eksilterek pozisyon hazırlayacağına, körlemesine havadan Hakan Şükür'e ulaşmaya çalışıyordu. Ümit Karan'ın ve Ayhan'ın birer şutu dışında hiçbir varlık gösteremediler. Buna karşılık Fenerbahçe, Galatasaray'ın boşalttığı yarı alana Anelka ve Appiah'la en az dört kez dalarak gol pozisyonları yakaladı. Skor tabelası zaten Daum'a gülüyordu, o da bu mutluluğu hak ediyordu. 



</TEXT>
</DOC>
