<DOC>
<DOCNO> 392760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko13.html </URL>
<DATE> 2005/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Konuta talep müteahhit sayısını artırdı... 
</HEADLINE>
<TEXT>

     Dilek Akın AA 

Anadolu Yapım Müteahhitleri Federasyonu Genel Başkanı ve Adana Müteahhitler Birliği Başkanı İsmail Babacan, büyüyen konut sektörünün, meslekle ilgisi olmayanların da konut üretmeye başlamasına neden olduğunu bildirdi. 
     Babacan, bankaların konut kredisi faizlerini düşürüp, geri ödemesini uzun vadeye yayması ve diğer yatırım araçlarının eski cazibesini kaybetmesi nedeniyle tarihinin en hareketli dönemini yaşayan inşaat sektöründe, pastanın büyümesinin bazı olumsuzlukları da beraberinde getirdiğini belirtti. 
     Yoğun talep nedeniyle kredi verilmeye uygun ikinci el konutların tükendiğini, sektörün yoğun bir şekilde gelen konut taleplerine cevap vermeye çalıştığını ifade eden Babacan, şunları söyledi 
     ''Doğan ihtiyaç nedeniyle inşaat maliyetini karşılayacak gücü olan her meslek grubundan, hatta eğitimsiz olanlar bile sektöre girmeye başladı. Birkaç kişi bir araya gelip kooperatif kuruyor, bunlar içinde suiistimalciler de var. Son aylarda, bugüne kadar tek bir inşaat bile teslim etmemiş, bir sürü firma kuruldu.'' Babacan, konuyla ilgili şikayetlerin de gelmeye başladığını, ancak yaptırım güçleri olmadığı için halkı uyarmakla yetindiklerini kaydederek, ''Halk kimden konut aldığını iyi irdelemeli'' dedi. 
     Babacan, Avrupa Birliği'ne giriş sürecinde artık her işin ehil kişiler tarafından yapılması gerektiğini vurgulayarak, ''Konut satış işi de tamamen emlakçılar tarafından yapılmalı. Batıda emlakçı sektörü iyi işliyor. Bu sektördekiler hangi müteahhidin hangi işleri yaptığını bildiği için müşteri için de bir güven oluşuyor'' diye konuştu. 
     
     UZUN VADELİ KREDİLER 

     Babacan, son dönemlerde 15-20 yıl gibi uzun vadede konut kredisi alanların önümüzdeki yıllarda tıkanacağı, geri ödemelerin yapılamayacağı ve en büyük emlakçıların bankalar olacağı yönünde söylentiler yayıldığını, ancak bu görüşe katılmadıklarını anlattı. 
     Geçen yıllarda otomobil kredileri düştüğünde de aynı tahminlerde bulunulduğunu fakat böyle bir sıkıntının yaşanmadığını anlatan Babacan, ''Bankalar kredi verirken titiz araştırma yapıyor. Ödeme gücü olmayanlara zaten kredi vermiyor. Bu tür söylentiler ev sahibi olmak isteyenlerin kaygıya kapılıp bu düşüncelerini ertelemelerine neden oluyor'' dedi. 
     Babacan, konut kredisi faizlerinin düşmesinin sektörü hareketlendirmekle kalmayıp, nitelikli konut açığının giderilmesine de katkı sağlamasını umut ettiklerini belirterek, ''Barınak değil, konut istiyorsak, bu işin mutlaka inşaat mühendisi, mimar, müteahhit tarafından yapılması lazım. Bu konuda da halkın duyarlı olmasını bekliyoruz'' diye konuştu. 
     
</TEXT>
</DOC>
