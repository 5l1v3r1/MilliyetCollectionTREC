<DOC>
<DOCNO> 397828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/spo06.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana hiç yakışmadı' 
</HEADLINE>
<TEXT>


Mehmet Özdilek, ülke değerlerinin zarar görmemesi için istifa ettiğini söyledi 


İsviçre maçı sonrası yaşanan olaylara karışan ve hafta başında görevinden istifa eden Milli Takım eski antrenörü Mehmet Özdilek dün düzenlediği basın toplantısında gelişmeleri anlattı. 
Olaylara karışmasının kendisini derinden yaraladığını belirten ve yaşananları "bir anlık istem dışı hareket" olarak nitelendiren Özdilek, "Her ne sebep ve şart altında olursa olsun, kendime yakıştıramadığım bir davranış nedeniyle ülkemin ve ülke değerlerinin zarar görmemesi için görevimi iade ettim" diye konuştu. 
Rövanş mücadelesini, sahaya daha iyi hakim olabilmek ve gördüklerini kulübedeki arkadaşlarına telsizle anlatabilmek için Prof. Dr. Acar Baltaş ile birlikte maraton tribündeki locada izlediğini anlatan Mehmet Özdilek, bitime çok az kala, her maçta olduğu gibi oyuncuları sporcu girişinde karşılamak için sahaya indiğini, bu sırada anlamsız bir biçimde 11 tane futbolcunun koşarak tünele geldiğini görünce istemeden tepki verdiğini söyledi. Özdilek, "Olayların bana mal edildiğini düşünmüyorum. Herkes kendine karşı sorumludur. Ben üzerime düşeni yaptım. Bu nedenle başka yorum yapmak istemiyorum. FIFA'dan ömür boyu men cezası beklemiyorum, ama karar ne olursa olsun buna saygılıyım. Gelecek cezaya göre hayatımı yönlendireceğim" dedi. 


</TEXT>
</DOC>
