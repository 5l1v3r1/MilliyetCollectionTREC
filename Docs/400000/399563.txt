<DOC>
<DOCNO> 399563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun17.html </URL>
<DATE> 2005/12/01/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Eşcinsel evlilikler lehinde bir karar daha... 
</HEADLINE>
<TEXT>

     Güney Afrika Anayasa Mahkemesi, eşcinsel evlilikler lehinde karar aldı ve meclise, mevcut yasanın değiştirilmesi için bir yıl süre verdi. 
     Mahkeme kararında, ''eşcinsel çiftlerin, heteroseksüel çiftlere verilen sorumluluk, avantaj ve statüden yararlanmasına izin vermeyen mevcut yasal evlilik tanımına ilişkin yasanın geçersiz ve anayasaya uygun olmadığı'' hükmüne varıldı. 1961'deki evlilik yasası, evliliği ''erkek ve kadın arasındaki yasal, gönüllü birlik'' olarak tanımlıyordu. 
     1994'ten bu yana beraber yaşayan Marie Fourie ve Cecelia Bonthuys adlı kadınlar, evlilik başvuruları Yüksek Mahkeme tarafından reddedilince konuyu Anayasa Mahkemesi'ne götürmüşlerdi. 
     Kasım 2004'te birbirleriyle evlenmek isteyen iki kadının başvurusunu görüştükten sonra yasalarda evliliğin bu şekilde tanımlanmasını anayasaya aykırı bulan Anayasa Mahkemesi, bu ifadenin ''iki kişi arasındaki birlik'' olarak düzeltilmesini istemişti. 
     Söz konusu yasanın değişmesi halinde, Güney Afrika, eşcinsel evliliğe izin veren ender ülkelerden biri olacak. 
     
</TEXT>
</DOC>
