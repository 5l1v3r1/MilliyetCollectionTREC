<DOC>
<DOCNO> 361017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko24.html </URL>
<DATE> 2005/07/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Serdengeçti IMF ertelemeseydi de faizi indirmezdik 
</HEADLINE>
<TEXT>

     Merkez Bankası Başkanı Süreyya Serdengeçti, Banka’nın faiz indirimine gitmemesinin Sosyal Güvenlik Reformunun zamanında çıkarılmaması ya da IMF’yle birinci gözden geçirmenin ertelenmesiyle ilgisi bulunmadığını açıkladı. Serdengeçti, "Sosyal Güvenlik Reformu zamanında çıkmış olsaydı, IMF’yle ilgili gözden geçirme ertelenmiyor olsaydı dahi şu anda faizleri düşürme imkanı yoktu" dedi. 
     Serdengeçti, CNBC-e’de katıldığı bir programda, faiz indirimine gidilmemesinin gerekçelerini açıkladı. 
     Serdengeçti, nisan ayı itibariyle özel kapsamlı TÜFE göstergelerinin bazılarında yukarıya doğru bir kıpırdanma başladığını, ancak bir aylık kıpırdanmanın bir eğilimin ortaya çıktığı anlamına gelmediğini ifade etti. Serdengeçti, "Biraz daha izlemek analiz etmek gerekli. Şu anda ise bir eğilimden söz etmek söz konusu" dedi. 
     
     "FAİZLERİ DÜŞÜRME İMKANI YOKTU" 
     Serdengeçti, Banka’nın faiz indirimine gitmemesinin Sosyal Güvenlik Reformu ya da IMF’nin gözden geçirmeyi ertelemesiyle ilgisi bulunmadığını belirterek, "Sosyal Güvenlik Reformu zamanında çıkmış olsaydı, IMF’yle ilgili gözden geçirme ertelenmiyor olsaydı dahi şu anda faizleri düşürme imkanı yoktu. O yüzden düşmeyecekti" dedi. 
     Serdengeçti, Merkez Bankası’nın faiz indirimine gitmemesini Sosyal Güvenlik Reformunun çıkarılmamasına bağlayarak yasanın çıkmayacağı 3 aylık süre içinde Banka’nın da faiz indirimine gitmeyeceği yönündeki öngörülerin ise doğru olmadığını söyledi. Serdengeçti, "Arada o kadar yakın bir ilişki yok. Kaldı ki 3 ay içinde enflasyona ilişkin, talebe ilişkin daha bir çok veriler yayınlanacak, tahminlerde bulunacağız. Bunları yapmadan kısa vadeli faizlerin nasıl seyredeceğini ya da düşmeyeceğini söylemek mümkün değil" dedi. 
     
     "BÜYÜMENİN HIZ KESTİĞİ YÖNÜNDEKİ ELEŞTİRİLER İLGİNÇ" 
     "Büyümenin hız kestiği" yönündeki değerlendirmelerin anımsatılması üzerine Serdengeçti, bu değerlendirmelere katılmadığını söyledi. Serdengeçti, birinci çeyrek rakamlarına göre, yarı dayanıklı ve dayanıklı malların tüketim harcamalarında bir azalış olmadığını, inşaat harcamalarında ve yatırımlarında artış olduğunu, ayrıca bu artışın sadece konutta değil, sınai yapılarda da görüldüğünü ifade etti. Serdengeçti, bunun ülkedeki potansiyel üretim düzeyini yukarı doğru çekeceğini belirtirken, istihdamdaki gelişmelerin de ne durgunluğa ne de yavaşlamaya işaret etmediğini söyledi. Taşıt kredilerinde bir yavaşlama olsa da bir baz etkisinin söz konusu olduğunu anlatan Serdengeçti, konut kredilerinde de hiçbir şekilde yavaşlamadan söz etmenin mümkün olmadığını söyledi. Serdengeçti, ithalat konusunda da tüketim mallarının oranı aşağı doğru inerken, aramallarının oranının yukarı doğru gittiğine işaret ederek, şöyle devam etti 
     
     "BÜYÜMEDE, BAZ ETKİSİ VE MEVSİMSELLİK DİKKATE ALINMIYOR" 
     "Bu dahi ekonomide canlanmayı gösteriyor. O zaman bu durum ortadayken neden yavaşlamadan söz ediliyor. Özellikle birinci çeyrek verileri ortadayken, iki tane hata yapılıyor. 
     Bunlardan biri bir baz etkisi söz konusudur. Bu hesaba katılmıyor. Bir sürü sektörlerde, baz etkisi nedeniyle 2004’ün birinci ve ikinci çeyreğinde ertelenmiş talebin de 
     etkisiyle son derece yüksek artışlar gördük. Bu artışların üzerine tekrar gelecek artışlar doğal olarak düşük oluyor. Baz etkisi bu bakımdan çok önemli. Burdan ileriye yönelik birşey söylüyorum. Bu nedenle ikinci çeyrekteki büyüme rakamları da çok yüksek olmayacaktır. Aynı nedenle, durgunluk olduğu anlamına gelmez. Ancak üçüncü çeyrekle beraber en azından baz etkisinin ortadan kalkacağını biliyoruz. Orada tekrar yüksek rakamlar görmek de söz konusu olabilecektir." 
     
     "SIKI PARA VE MALİYE POLİTİKASI İÇ TALEP ÜZERİNDE ETKİLİ" 
     Serdengeçti, iç talep üzerinde en etkili olacak iki politikanın yürürlükte olduğunu, bunlardan birinin sıkı maliye politikası, öbürünün de sıkı para politikası olduğunu söyledi. Serdengeçti, "Kimilerinin hoşuna gitmese dahi bu da kuvvetle yürürlüktedir. Ama gerekirse, hükümet de hep bunu söylüyor, programda da yazıyor zaten, ilave tedbirlerin alınması da her zaman sözkonusu olabilir" dedi. Serdengeçti, iç talepten endişe edilmesi durumunda, gelirler politikasına dikkat edilmesi ve ücretlere fazla zam yapılmaması gerektiğini söyledi. Para politikası anlamında iç talebin tehdit eder hale gelmesi durumunda, çeşitli "klasik reçeteleri olduğunu" belirterek, faiz artışlarının gelebileceğini ve zorunlu karşılıklarda artış olabileceğini, ancak şuanda bunun koşullarının bulunmadığını söyledi. 
     İç taleple ilgili endişelerinin daha fazla gerçekleşmesi ve petrol fiyatlarının dolaylı etkilerinin çok yoğun bir şekilde ortaya çıkması ve enflasyon hedeflerinin tehdit altına girmesi durumunda Merkez Bankası’nın faiz artırımına gidebileceğini söyledi. Merkez Bankası’nın bu gerçeğin altını defalarca çizdiğini ifade eden Serdengeçti, ancak şu anda böyle bir durumun söz konusu olmadığını bildirdi. 
     
</TEXT>
</DOC>
