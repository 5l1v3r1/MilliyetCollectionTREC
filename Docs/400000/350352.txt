<DOC>
<DOCNO> 350352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko57.html </URL>
<DATE> 2005/06/09/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Alman Capital Dergisi'nde Türkiye eki... 
</HEADLINE>
<TEXT>

     Alman ekonomi dergisi Capital, bugün piyasaya çıkan yeni sayısında ''Türkiye-Şiddetli Avrupa Arzusu'' başlığıyla 8 sayfalık bir Türkiye eki yayınladı. 
     Türkiye ekinde ağırlıklı olarak ülkedeki ekonomik durum anlatılarak, Türkiye'deki yatırım imkanlarından ve iş sahalarından bahsedildi. 
     Merkezi Londra'da bulunan ''Global Vision'' isimli bir haber ajansı tarafından hazırlanan ilavede, Türkiye'nin topraklarının Almanya ve Fransa'nın toplam büyüklüğünde olduğu ve 70 milyonluk nüfusunun yüzde 65'inin şehirlerde yaşadığı belirtildi. 
     Başbakan Recep Tayyip Erdoğan'ın görüşlerine de yer verilen ekte Erdoğan, Türkiye'nin AB üyeliği konusunda iyimser olduğunu belirterek, ''Çok şeyi değiştirmemiz gerekiyor. Bunun için zamana ihtiyaç var. Ancak endişe etmemize gerek yok. 1999 yılında aday ülke statüsü alan, 2004 yılının Aralık ayında da 3 Ekim 2005 tarihinde müzakerelere başlanması yönünde karar alınan Türkiye'nin herhangi bir endişe duymasına gerek yok. Endişeler artık geçmişte kaldı'' dedi. 
     Başbakan Erdoğan, AB konusunda Almanya'nın Türkiye'ye her zaman destek verdiğini ifade ederek, ''Alman hükümeti bizi başlangıçtan bu yana destekledi. Diğer AB ülkeleri ile de aynı düzeyde bir ilişki sağlamaya çalışıyoruz'' diye konuştu. 
     Erdoğan ayrıca, Türkiye'nin 2001 yılında yaşanan ekonomik krizden sonra ekonomik ve mali bir disiplin programı uyguladığını ve bu programa sıkı şekilde uyduğunu kaydederek, ''Türkiye'nin 2002 yılı sonundaki büyüme hızı yüzde 7,8'di. 2003 yılında da yüzde 5,9. Eğer bu yılın ilk yarısında da sağladığımız eğilim devam ederse 2005 yılını yüzde 13,4'lük bir büyümeyle kapatacağız. Eğer araya bir şey girmezse bu son 50 yılın en büyük patlaması olacak'' dedi. 
     Hedeflerini ''Üretim, üretim, üretim'' şeklinde değerlendiren Erdoğan, ''Bunun reçetesi de yatırım, yatırım, yatırım. Kişi başına düşen milli gelirin en düşük olduğu 36 ilde her yeni kurulacak bir fabrika için 5 yıllık vergi affı getirdik. Ayrıca bedava inşaat alanları, enerji kullanımında yüzde 50 indirim. Çalışanların sosyal kesintilerini de düşürme imkanı sağlıyoruz. Bu, bizim üretimi arttırıp işsizlik oranını düşürme konusunda ayrıntılı düşünülmüş çabalarımızın bir örneğidir'' diye konuştu. 
     Maliye Bakanı Kemal Unakıtan da, devlet borçlarının 2001 yılında gayri safi milli hasılanın yüzde 90'ından daha fazla olduğunu hatırlatarak, ''Şu anda bu oran yüzde 68. Gelecek yıllarda yüzde 60'ın altına inecek. Böylece Maastricht kriterlerini yakalamış olacağız'' dedi. 
     Devlet Bakanı Ali Babacan ise AB perspektifinin Türkiye'ye olan ilgiyi arttırdığını söyledi. İlavede ayrıca, Türkiye'de ekonomi ve bürokrasi alanında yetkili kişilerin görüşlerine de yer verildi. 
     Almanya'nın, Türkiye'nin en önemli ticaret ortağı olduğu, Türkiye'nin ihracatının son 20 yılda 10 katı bir artış göstererek 4,7 milyar dolardan 47 milyar dolara çıktığı ifade edildi. 
     Türkiye'nin 70 milyonluk nüfusuyla iyi bir pazar oluşturduğuna, Türkiye üzerinden İran, Irak ve eski Sovyet cumhuriyetlerine de kolayca ulaşılabileceğine dikkat çekildi. 
     Türkiye'nin turizm, tarım ve tekstil sektörlerinde de geniş yatırım imkanları sunduğu kaydedildi. 
     
</TEXT>
</DOC>
