<DOC>
<DOCNO> 364484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur37.html </URL>
<DATE> 2005/07/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
''Pazar Sevişgenleri'' ikinci kez beraat etti 
</HEADLINE>
<TEXT>

     "Pazar Sevişgenleri" adlı karikatür kitabına ilişkin haklarında verilen beraat kararının Yargıtay’ca bozulmasının ardından yeniden yargılanan karikatürist Metin Üstündağ ile yayıncı İrfan Sancı, ikinci kez beraat etti. 
     İstanbul 2. Asliye Ceza Mahkemesi’ndeki duruşmaya, tutuksuz sanıklar Metin Üstündağ ile İrfan Sancı katılmadı. 
     Hakim Sevim Efendiler, hazırlanan bilirkişi raporunun dava dosyasına sunulduğunu ve "davaya konu karikatür kitabının sanatsal değere sahip olduğunun bildirildiğini" tutanağa yazdırdı. 
     Esas hakkındaki görüşü sorulan Cumhuriyet Savcısı İsmail Güler, sanıklar hakkında "Pazar Sevişgenleri" adlı kitabın, "halkın ar ve haya duygularını incitici, cinsi arzuları tahrik ve istismar eder" nitelikte olduğu iddiasıyla dava açıldığını hatırlattı. 
     Metin Üstündağ tarafından kullanılan dilin argo gibi gözüktüğünü belirten Savcı Güler, aslında yazar tarafından farklı bir dil yaratılarak zekice kadına bakış açısı, toplumdaki aile baskısı, yetiştirilme şekli ve maddi imkansızlıkların kara mizah yoluyla ironileştirildiğini ve eleştirel bir boyutta sunulduğunu anlattı. 
     Savcı Güler, sanatsal olduğu anlaşılan eser nedeniyle sanıkların beraatine karar verilmesini istedi. 
     Hakim Efendiler de "bilirkişi raporunda kitabın sanatsal olduğunun bildirildiğini" hatırlatarak, sanıkların beraatine karar verdi. 
     İstanbul Cumhuriyet Başsavcılığı’nca hazırlanan iddianamede, Sel Yayıncılık tarafından yayınlanan "Pazar Sevişgenleri" adlı karikatür kitabında yer alan çizgi karakterlerin konuşma balonlarındaki sözlerin, "halkın ar ve haya duygularını incittiği" ifade ediliyordu. 
     İddianamede, karikatürist Metin Üstündağ ile yayıncı İrfan Sancı’nın, bu suçtan dolayı para cezasına çarptırılmaları isteniyordu. 
     Üstündağ ve Sancı hakkında daha önce verilen beraat kararı, Yargıtay tarafından bilirkişi incelemesi yaptırılmadığı gerekçesiyle bozulmuştu. 
     
</TEXT>
</DOC>
