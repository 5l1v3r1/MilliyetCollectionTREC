<DOC>
<DOCNO> 387623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko09.html </URL>
<DATE> 2005/10/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ergani Çimento Fabrikası'nı Limak aldı... 
</HEADLINE>
<TEXT>

     Tasarruf Mevduatı Sigorta Fonu'nun TMSF , Uzan Grubu varlıkları arasında yer alan Ergani Çimento Fabrikası'nın satışı için düzenlediği ihaleyi 120 milyon 750 bin dolar ile Limak Mad. Yapı Çim. San. ve Tic. A.Ş. kazandı. Limak'ın teklifi, fabrikanın 53 milyon dolarlık muhammen bedelinin yaklaşık 2.3 katını oluşturdu. 
     Sepetçiler Kasrı'nda yapılan ihalede, Ergani Çimento Fabrikası satışa çıkarıldı. İhaleye, idari belgelerini teslim eden 13 kuruluş katıldı. İhale katılımcılarının yazılı tekliflerinin yer aldığı zarfların konulduğu şeffaf kutunun açılmasının ardından, teklifler incelendi ve en yüksek teklifin 104 milyon dolarla Oci Çimento A.Ş.'den geldiği belirlendi. 
     İhalede, Oci Çimento'nun yanı sıra 103 milyon 500 bin dolarla K-L Çimento Yat. Mad. San. ve Tic. A.Ş., 102 milyon 300 bin dolarla Limak Mad. Yapı Çim. San. ve Tic. A.Ş., 92 milyon 110 bin dolarla Çimentaş İzmir Çim. Fab. T.A.Ş. ile 75 milyon dolarla Birçim Çim. ve Mad. San. ve Tic A.Ş.'den oluşan 5 şirket açık artırmaya katılmaya hak kazandı. 
     Teklifleri ilk 5 içine giremeyen "BÇG Çimento İnş. San. ve Tic. A.Ş., Kadoğlu Petrolcülük Taş. Tic. San. İth. İhr. A.Ş, Erçim Toprak Çim. San. ve Tic. A.Ş., Tümad Mad. San. ve Tic. A.Ş., Tek İnş. Taah. San. Tic. A.Ş., Çimsa Çim. San ve Tic. A.Ş., Serka Tur. Nakl. İnş. San. Ltd. Şti. ile Çetinkaya Çimento A.Ş." ise elendi. 

     
</TEXT>
</DOC>
