<DOC>
<DOCNO> 358659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko44.html </URL>
<DATE> 2005/07/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türk Telekom'da yüzde 20'yi geçmeyecek ortaklık yapılabilir 
</HEADLINE>
<TEXT>

     Türk Telekom ihalesinde, ''ön yeterlilik kriterlerini ihlal etmeyecek ve yüzde 20 oranını geçmeyecek'' şekilde ortaklığa müsaade edilecek. 
     İhalede en yüksek teklifi veren Oger Telecom Ortak Girişim Grubu'nun, ''Telecom İtalia ile ortaklık yapacağı'' yönündeki açıklamaların ardından, bunun ne şekilde gerçekleştirilebileceği netleşmeye başladı. 
     Edinilen bilgiye göre, ''ön yeterlilik kriterlerini ihmal etmeyecek, yüzde 20 oranını geçmeyecek'' şekilde ortaklığa müsaade ediliyor. 
     Telekom'da bulunacak devlete ait 'Altın Hisse'nin ise devirlere ilişkin 'veto' hakkı bulunurken, hisse satış sözleşmesinin imzalanmasından sonra, 3 yıl boyunca çoğunluk yapısını değiştirecek ortaklığa gidilemeyecek. 
     Bir başka deyişle, Telekom'da kontrol yapısını değiştirmeyecek hisse devrine imkan bulunurken, kontrol yapısını değiştirecek hisse devirleri 3 yıl süreyle sınırlandırılmış durumda. 
     Öte yandan ihale şartnamesinin ihalenin onaylanmasına ilişkin 10. maddesinde İhale Komisyonu'nun en yüksek teklifi veren teklif sahibini ya da gerek görmesi durumunda, diğer teklif sahiplerini Rekabet Kurulu ve Bakanlar Kurulu'na sunacağı ifadesi yer alıyor. 
     İhale Komisyonu'da, Türk Telekom ihalesinde en yüksek teklifi veren grupla sözleşme yapılmasına, bu grubla sözleşme imkanının mümkün olmaması halinde, ikinci en yüksek teklifi veren grubla sözleşme imzalanması, bunun da mümkün olmaması halinde ihalenin iptal edilmesi yönünde karar aldığı belirtiliyor. 
     Türk Telekom ihalesinde, daha önce POAŞ ihalesinde yaşanan ''ikinci en yüksek teklif sahibine ihalenin verilmesi gibi bir durum olup olmayacağı'' konusunda ise Özelleştirme İdaresi yetkilileri, 2003 yılı öncesinde özelleştirme Yüksek Kurul'nun 'takdire matuf ' bir yetkisi bulunduğunu, 2003 yılında 4971 sayılı kanunla yapılan düzenlemeyle, ÖYK onayına sunulması yönünde değişiklik getirildiğine işaret ettiler. 
     
</TEXT>
</DOC>
