<DOC>
<DOCNO> 364727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy08.html </URL>
<DATE> 2005/07/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Erdoğan'dan 'terör zirvesi'ne açık kapı 
</HEADLINE>
<TEXT>

     Başbakan Recep Tayyip Erdoğan, CHP Genel Başkanı Deniz Baykal'ın terör zirvesi yapılması çağrısına açık kapı bıraktı. 
     Başbakan Erdoğan, konunun Bakanlar Kurulu'nda görüşüldüğünü belirterek, "bu bir zamanlama konusudur" dedi. 
     İngiltere ziyareti öncesinde gazetecilerin sorularını cevaplayan Başbakan Erdoğan, "gereğinde siyasi partileri, ilgili kurum ve kuruluşları biraraya getirmeyi şüphesiz ki arzu ederiz" dedi. 
     Başbakan Erdoğan, İngiltere Başbakanı Tony Blair'e terör konusunda ortak işbirliği çağrısı yapacaklarını da söyledi. Erdoğan, " bu sorunu ortak mücadeleyle çözmemiz gerektiğini, bazı adımların atılması gerektiğini hep ifade ettik. Bundan sonra temenni ederim bunlar daha hassasiyetle ele alınır" diye konuştu. 
     Erdoğan, Blair'le görüşmesinde Türkiye- Avrupa Birliği ilişkileri ve Kıbrıs konusunun da ele alınacağına dikkat çekti. 
     Başbakan AB Müzakere Çerçeve Belgesi’ne ilişkin beklentilerin de aktarılacağını söyledi. Türkiye, Çerçeve Belgesi’nin 3 ekimden önce onaylanmasını istiyor. 
     
</TEXT>
</DOC>
