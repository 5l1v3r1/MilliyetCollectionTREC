<DOC>
<DOCNO> 385242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sondun11.html </URL>
<DATE> 2005/10/09/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yunanistan'da 900'lü hat skandalı 
</HEADLINE>
<TEXT>

     YORGO KIRBAKİ-Atina 

      Yunanistan'da yerel televizyonlarda yayımlanan yarışma programlarıyla 10 ayda 115 bin kişiyi 10 milyon avro dolandıran Vasilis Hristidis'in yakın dostu çıkan Ekonomi Bakanı Yardımcısı Adam Reguzas, Başbakan Kostas Karamanlis'in talebi üzerine istifa etmek zorunda kaldı. Atina'da bomba tesiri yaratan ve 'Reguza-gate' adı verilen skandal nedeniyle zorda kalan Karamanlis, ekonominin iki numaralı ismini arayıp istifa etmezse, kendisini kabineden azledeceğini duyurdu. Reguzas çaresiz istifasını sundu. 
     'Reguza-gate' skandalı şöyle gelişti Hristidis, sahibi olduğu Selanik'teki yerel Orion televizyonu başta olmak üzere birçok kanalda yarışmalar düzenledi. Bunlarda, sanatçı ve sporcuların fotoğrafları gösterilip soyadları veriliyor, 0900'lü telefon numaraları verilip adları soruluyordu. 'Doğru' cevabı ilk verene 3 bin avro ödül vaat ediliyordu. Ekran başında, arayanların Beckham'ın adı sorulunca John, Steve veya Michael gibi cevaplar verdiğini duyanlar, 0900'lü telefonlara sarılıp doğru cevabı vermek için sıralarını bekliyordu. Ancak her defasında doğru cevabı 'birileri' verdiğinden, sıra asla kendilerine gelmiyordu. Tabii telefonda beklemenin bedeli faturalara yansıyordu. 
     
     10 ayda 10 milyon avro dolandırdı 
     Soruşturmada 'yanlış cevapları' da, 3 bin avro ödüllü 'doğru cevapları' da Hristidis'in farklı adlarla kendini tanıtan personelinin verdiği ortaya çıktı. Hristidis, bu şekilde 10 ayda 115 bin kişiden 10 milyon avro dolandırdı. Yunanistan'ın Uğur Dündar'ı sayılan gazeteci Makis Triantafilopulos, Reguzas'ın Hristidis'le dostluğunu birlikte eğlendikleri bir gecenin görüntüleriyle ortaya çıkardı. Reguzas'ın Orion'a devlet reklamı verdiği de ifşa edildi. 
     
</TEXT>
</DOC>
