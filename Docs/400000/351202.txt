<DOC>
<DOCNO> 351202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/aspo.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Direkten döndü 
</HEADLINE>
<TEXT>


Aziz Yıldırım'ın, Kazakistan dönüşü bir araya geldiği Emre ile anlaştığı, transferi duyurmak için televizyonlara haber yollamaya hazırlandığı sırada milli oyuncunun "Bana birkaç gün izin verin" dediği öğrenildi 

YALÇIN TÜRK 


Fenerbahçe Başkanı Aziz Yıldırım'ın, Kazakistan dönüşü Emre Belözoğlu ile bir araya geldiği öğrenildi. 
Milli oyuncunun yeni sezonda Sarı - Lacivertli formayı giymesi için büyük çaba harcayan Yıldırım'ın bu gizli görüşmede, Emre'nin her şartını kabul ettiği bildirildi. İngiltere'den cazip teklifler alan yıldız futbolcuyu Fenerbahçe'de oynamaya ikna etmeyi başaran Aziz Yıldırım'ın açık çek sunduğu öğrenildi. 
Toplantıda ödeme planları dahil her türlü ayrıntının ele alındığı ve tarafların el sıkıştığı ifade edildi. Hatta bir ara Başkan Yıldırım'ın transferi resmen açıklama kararı aldığı ve tüm televizyonlara haber yollanmasının planlandığı ileri sürüldü. Ancak son anda Emre'nin, "Başkan bana birkaç gün izin verin. Acele davranmak istemiyorum. İtalya'dan döndükten sonra yine görüşelim" dediği bildirildi. 
Emre'nin İtalya'ya giderken havalimanında yaptığı "Fenerbahçe'de oynamam demem" sözleri transferin büyük ölçüde bittiği yorumlarını da beraberinde getirdi. 

Yeni aday Uruguay'dan 

Brezilya basını, Fenerbahçe'nin Lugano ile anlaştığını iddia etti 
Fenerbahçe ile ilgili bir transfer iddiası da G.Amerika'dan geldi. Brezilya gazetesi Esportiva, Sarı-Lacivertli ekibin, Sao Paolo'nın Uruguaylı stoperi Diago Lugano ile prensip anlaşmasına vardığını ileri sürdü. 
Sao Paolo'nun resmi internet sitesinden de doğrulanan haberde, Alex ile Nobre'nin Uruguaylı menajeri John Figger'in, bu sezon sözleşmesi biten Lugano'yu ikna ettiği bildirildi. Real Madrid ve Bayern Münih'in de listesinde bulunan Uruguaylı oyuncunun İtalyan pasaportu almak için resmi başvuruda bulunduğu da belirtildi. 
25 yaşında ve 1.80 boyundaki Lugano'nun savunmanın göbeğinde görev yaptığı, bu sezon Sao Paolo'da üç maç oynayıp 1 gole imza attığı öğrenildi. 


</TEXT>
</DOC>
