<DOC>
<DOCNO> 360434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy06.html </URL>
<DATE> 2005/07/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ermenistan'la gizli diplomasi 
</HEADLINE>
<TEXT>

     Barçın Yinanç CNN TÜRK 

Dışişleri Bakanlığı'ndan iki yetkili, bir Avrupa ülkesinde, Ermeni heyetiyle buluştu. 
     Kamuoyundan gizlenen görüşmede Türk tarafı ilişkilerin normalleşmesi için önerilerini sundu. Şimdi Ermenistan'ın bu önerilere vereceği yanıt bekleniyor. 
     Başbakan Recep Tayyip Erdoğan'ın 15 nisanda Ermenistan Cumhurbaşkanı Robert Koçaryan'a gönderdiği mektup, iki taraf arasında yeni bir diyalog köprüsünün kurulmasıyla sonuçlandı. 
     Liderlerin mektup diplomasisi yerini iki ülke dışişleri yetkilileri arasında doğrudan görüşmelerin yapıldığı gizli diplomasiye bıraktı. 
     Geçtiğimiz nisan ayındaki mektuplaşmanın ardından iki ülke diplomatları bir Avrupa ülkesinde gizlice buluştu. Kamuoyundan gizlenen görüşmeye Türkiye adına Dışişleri Bakanlığı Müsteşar Yardımcısı Büyükelçi Ahmet Üzümcü ile Türkiye'nin Tiflis Büyükelçisi Ertan Tezgör gitti. 
     Başbakan Erdoğan, Koçaryan'a gönderdiği mektupta, 1915 olaylarının araştırılacağı ortak bir komisyon kurulmasını önermişti. Koçaryan ise yanıtında, iki ülke arasında öncelikle diplomatik ilişki kurulması gerektiğini belirtmiş, ancak ortak komisyon fikrine de kapıyı tam olarak kapatmamıştı. 
     
     İkinci bir toplantı gündemde 

     Bu mektuplaşmanın ardından gizli görüşmeler yoluyla iki tarafı da tatmin edecek ortak bir yol bulunması kararlaştırıldı. İlk görüşmede Türk tarafı kendi önerilerini sundu. Önümüzdeki günlerde gerçekleşecek ikinci buluşmada Ermenilerin bu önerilere yanıtlarını getirmesi bekleniyor. 
     
     Ermeni lobisinden yeni girişim 

     ABD Kongresi'ndeki Ermeni lobisi ise Türkiye-Ermenistan sınırının açılması için Washington yönetiminin Ankara'ya baskı yapmasını öngören yeni bir karar tasarısını, 3 temmuzda Kongre'nin alt kanadı Temsilciler Meclisi'ne sundu. 
     Ermeni lobisinin liderlerinden Demokrat Partili Milletvekili Adam Schiff'in hazırladığı tasarıda, sınırın kapalı tutulmasının, uluslararası standartları ihlal ettiği ve Ermenistan'a ulaşan malların nakliye masrafını yüzde 30-35 artırdığı ileri sürüldü. 
     Temsilciler Meclisi Uluslararası İlişkiler Komitesi'ne sunulan yeni tasarıda, Türkiye-Ermenistan sınırının açılması için ABD'nin aldığı önlemlerin, ABD Dışişleri Bakanı tarafından 30 gün içinde duyurulması talep edildi. 
     Tasarının mimarı milletvekili Schiff, ''Türkiye'nin Ermenistan'a uyguladığı ambargonun kaldırılması için baskı yapmanın zamanı geldi'' dedi. 
     Ermeni lobisinin başka bir lideri Demokrat Milletvekili Frank Pallone de açıklamasında, ''Başkan George W. Bush ve Dışişleri Bakanı Condoleezza Rice, muhalefetini ve kaygılarını dile getirmeden Türkiye'nin Ermenistan'a ambargo uygulamasına artık izin veremez'' diye konuştu. 
     Bu arada Schiff, yeni tasarının Uluslararası İlişkiler Komitesi'ne bağlı bir alt komitede bu ay görüşüleceği yönünde komite başkanı Cumhuriyetçi Henry Hyde'dan söz aldığını belirtti. 
     Kongre'deki Ermeni lobisi, 14 haziranda da Ermeni soykırım iddialarının tanınmasına yönelik bir başka tasarıyı Temsilciler Meclisi'ne sunmuştu. 
     
     Almanya 'Ermeni' tasarısını kabul etmişti 

     Ermeni lobisi, faaliyetleri kapsamında Almanya'da ise 'amacına ulaşmıştı'. Federal Almanya Parlamentosu, Birlik partileri CDU CSU tarafından gündeme getirilen ve tüm partilerin uzlaşmaya vararak hazırladığı, Ermeni İddialarının anılmasını öngören tasarıyı, tartışma yapılmadan oybirliğiyle kabul etmişti. 
     16 haziranda kabul edilen tasarı, 'Ermenilerin 1915 yılındaki tehciri ve katliamının hatırlanması ve anılması' Almanya, Türklerle Ermenilerin barışmasına katkı sağlamalı' başlığını taşıyor. 

     
</TEXT>
</DOC>
