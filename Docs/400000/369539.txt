<DOC>
<DOCNO> 369539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sonspo13.html </URL>
<DATE> 2005/08/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Cimbom'da Necati şoku .. 
</HEADLINE>
<TEXT>

     Galatasaray'da, Ankaragücü ile yapılan karşılaşmada sakatlanarak oyundan çıkmak zorunda kalan Necati Ateş'in 3 hafta sahalardan uzak kalacak olmasının şoku yaşanıyor. 
     Kulüp doktoru Murat Çevik, bu futbolcunun sağ omuz ekleminde çıkmaya bağlı ayrışmanın bulunduğunu açıklayarak, ''Necati'nin kolu 2 hafta askıda kalacak. 3 hafta sonra da takımla antrenmanlara başlayabilecek'' dedi. 
     Sakatlığından dolayı büyük üzüntü yaşayan Necati ise, 3 hafta futbol oynayamayacağını belirterek, ''Muayene olduğum Prof.Dr.Ömer Taşer, 3. haftanın sonunda oynayabileceğimi söyledi. Omzumda yırtık var. Maçta çok kötü düştüm ve ağrılarım var. Doktorum, 2-3 gün kolumu hiç oynatmamamı söyledi. Kırık olmadığı için şükretmek lazım. Üzüldüm, insanın morali bozuluyor, bu moral bozukluğunu da 1-2 günde atlatırım herhalde'' dedi. 
     Necati, sakatlandığı pozisyonun yüzde yüz penaltı olduğunu savunarak, ''Normalde bu pozisyonu gören birine sorsak 'penaltı' derdi. Yardımcı hakem ve hakem nasıl göremedi acaba Zeten geçtiğimiz sezondan beri zaman zaman penaltılarımız verilmiyor. Ama hakemin göremediğini düşünüyorum, görseydi verirdi. Ben topu kurtardım, arkadan bileğime darbe aldım ve bu bana 3 haftaya maloldu. Herşeye rağmen 3 puanla dönmek bana moral verdi'' diye konuştu. 
     Bu arada aynı maçta yüzüne krampon darbesi alan ve yüzünün çeşitli bölgelerine tam 10 dikiş atılan Cihan'ın, şişlik nedeniyle bir gözünü tam olarak açamadığı öğrenildi. Futbolcu, gözündeki şişliğin inmesinin ardından idmanlara çıkabilecek. 

     
</TEXT>
</DOC>
