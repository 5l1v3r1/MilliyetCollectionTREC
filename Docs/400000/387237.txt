<DOC>
<DOCNO> 387237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/yasam/yas02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çığlıklar bitti, siz geldiniz' 
</HEADLINE>
<TEXT>


MUSTAFA KURTARAN 

Depremin vurduğu Pakistan'da kurtarma çalışmalarına katılan AKUT, GEA ve LİDAM üyeleri dün İstanbul'a döndü. GEA'nın takım lideri Özgür Bozoğlu, çalıştıkları bölgede 23 kişinin canlı kurtarıldığını belirtti. 
Pakistan'a giden askeri uçaklara alınmadıklarını, AKP'nin sağladığı biletle bu ülkeye gidebildiklerini kaydeden AKUT 2. Başkanı Yılmaz Sevgül ise, "Dışarıda bırakıldık. Depremin 3. gününde bölgeye ulaştık. Orada genç bir insan, bağıra bağıra 'Çığlıklar bitti siz geldiniz' dedi. Çok üzüldük" diye konuştu. 

8 gün sonra mucize kurtuluş 

DIŞ HABERLER SERVİSİ 
Pakistan'daki depremden 8 gün sonra, bir kız çocuğu dün enkazdan sağ çıkarıldı. Ordu Sözcüsü General Şevket Sultan, çocuk felci geçirmiş kızın, depremin vurduğu Balakot kentine bağlı Sanger köyünde evinin enkazından askerlerce kurtarıldığını, durumunun iyi olduğunu belirtti. Sultan, 3 kardeşinin bulunması için başvurduğu kız çocuğunun yaşını henüz bilmediklerini kaydetti. Çocukların anne ve babalarının depremde öldükleri belirlendi. 


</TEXT>
</DOC>
