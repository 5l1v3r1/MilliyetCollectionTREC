<DOC>
<DOCNO> 355783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/yazar/oztrak.html </URL>
<DATE> 2005/06/27/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Yaratıcı tasfiye 
</HEADLINE>
<TEXT>


Sayın Başbakan seçim sistemini sık sık gündeme getirmeye başladı. Son genel seçimler Türkiye'deki sistemin siyasi istikrar gerekçesini abarttığını buna karşılık temsilde adalet ilkesini zayıflattığını gösterdi. Bu nedenle Başbakan tarafından önerilen, 100 milletvekili için barajsız sistem, temsilde adalet açısından önemli bir adımdır. 
Seçim iktisatta da önemli bir kavramdır. Ekonomik yapının doğru kişi ve firmaları seçebilme kabiliyeti, ülkelerin ekonomik başarılarını açıklamakta kullanılan bir değişkendir. Rekabet gücü en yüksek iktisadi birimleri seçerken, rekabet gücünü yitirenlerin tasfiyesine izin veren sistemler kaynak israfını en aza indiren güçlü ekonomik yapıları yaratabilmektedir. Ünlü iktisatçı Schumpeter bu sürece "yaratıcı tasfiye" adını vermiştir. 
Başarılı ekonomik yapıyı belirleyen kurumlar arasında siyasetin de önemli bir yeri vardır. Siyasette de yaratıcı tasfiye sürecini engelleyen ve politik gücün tekelleşmesine izin veren bir sistem ekonomik gelişmenin önünde en önemli engel haline gelebilmektedir. Rekabet gücünü kaybeden ancak mali gücü halen elinde bulunduran ekonomik birimlerle politik gücü tekelleştirebilenler arasında oluşan güçlü koalisyonlar, rekabet gücü yüksek birimlerin piyasaya girmelerini ve yenilenmeyi engelleyebilmektedir. 

Politik gücün tekelleşmesi 
Politik gücün tekelleşmesinin en uç örneği diktatörlüktür. Dikta rejimleri altında elde edilen ekonomik başarıların sürdürülebilirliği kuşkuludur. Bu nedenle politik gücün tekelleşmesini engelleyebilen bir siyasi sisteme sahip olan Hindistan'ın geleceğine daha güvenle bakılırken, Çin hakkındaki endişeler artmaktadır.. 
Türkiye'de siyasette yaratıcı tasfiye sürecinin önünde, temsilde adalet kadar önemli, bir engel de siyasi partilerin işleyişini düzenleyen kurumsal çerçevedir. 
Siyasi Partiler Kanunu'nda parti üyelerinin partide seçme ve seçilme hakkını kullanmaları için öngörülen yargı teminatının, vatandaşların genel veya yerel seçimlerde sahip olduğundan, çok daha zayıf olması önemli bir eksikliktir. Parti üyeliğinden doğan hakları engellenenlerin açtıkları davalar, normal mahkemelerde oldukça uzun sürelerde sonuçlanırken, genel veya yerel seçimlerle ilgili davalar Yüksek Seçim Kurulu'nda çok kısa bir sürede tamamlanmakta, hak ihlalinin seçim sonucunu etkilemesi önlenmektedir. Parti üyeleri, yönetimi ve milletvekilleri adaylarını doğrudan seçemezler. Milletvekili adaylarının belirlenmesinde ön seçim yapma zorunluluğu da yoktur. 

Değiştirmek zor 
Parti üyelerinin iradesinin yönetime yansımasını engelleyen bu yapı kaçınılmaz bir şekilde politik gücün lider elinde tekelleşmesine yol açmaktadır. Parti liderleri için yaratıcı tasfiye süreci etkin çalışmaz. Bunların rekabet gücünü kaybetmiş ekonomik birimlerle oluşturdukları koalisyonlar uzun süre yaşar ve ekonomide de yenilenme sürecinin çalışmasını engeller. Onun için bizde, oyun kurallarını değiştiren yapısal reformlar, dışarıdan birilerinin dayatması ile olur. IMF ve AB istikrarın çapası haline gelir. 
Mevcut düzen vatandaş hariç herkesin hayatını kolaylaştırmaktadır. Değiştirmek kolay değildir. İçe sindirilebilirse, lidere boyun eğerek siyasette yaşamak, parti üyelerinin desteği için demokratik çaba göstermekten daha kolaydır. Liderin kim olduğu önemli değildir. Mevcut kurumsal yapı politik gücün liderde tekelleşmesine, tutucu koalisyonlara ve kişilik bozulmalarına yol açmaktadır. Sonuçta liderin çevresine endeksli, ancak halkın değişim taleplerine sağırlaşmış partiler ortaya çıkmaktadır. 

Siyasi ringin dışı 
Bu sistemde başarısız liderini ve kadrolarını tasfiye edemeyen partileri vatandaş siyasi ringin dışına göndermekte, yeni kurulan partileri iktidara getirmektedir. Oysa partilerin kurumsal hafızasında ülke yönetimine ilişkin bilgiler çok uzun sürede oluşur. Her yeni kurulmuş parti, yeni bir öğrenme sürecidir. Kaynak ve zaman israfını içerir. Mevcut siyasi parti işleyişi bu bakımdan da toplum için çok maliyetlidir. 
Siyasetin oyun kurallarında yapılacak değişiklik, parti üyelerinin iradesini, politik gücün tekelleşmesini önleyecek şekilde, güçlendiren yeni bir kurumsal yapıyı da mutlaka getirmelidir. Siyasette yaratıcı tasfiye sürecinin işlemesi ekonomide yenilenme ve güçlenme sürecine hız ve süreklilik kazandırır, halkı rahatlatır. 



</TEXT>
</DOC>
