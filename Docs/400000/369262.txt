<DOC>
<DOCNO> 369262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko29.html </URL>
<DATE> 2005/08/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Koza Altın, Mastra Madencilik'i aldı... 
</HEADLINE>
<TEXT>

     Koza Altın Şirketi Normandy Madencilik A.Ş., Mastra Madencilik A.Ş'nin Dedeman Grubu'na ait yüzde 50 hissesini satın alarak tamamına sahip oldu. 
     İpek Matbaacılık Sanayi ve Ticaret A.Ş'den Borsa'ya yapılan açıklamada, şirketin dolaylı iştiraki olan ve yüzde 100 hissesini grup olarak satın aldıkları Koza Altın Şirketi Normandy Madencilik A.Ş'nin, Mastra Madencilik A.Ş'nin Dedeman Grubu'na ait yüzde 50 hissesini 1.5 milyon doları nakden, 2 milyon doları 10 ayda ödenmek üzere toplam 3.5 milyon dolara satın aldığı bildirildi. 
     Açıklamada, Mastra Madencilik A.Ş'ye ait olan altın madeninde 426 bin ons yaklaşık 185 milyon dolar üretime hazır görünür altın rezervi bulunduğu, yapılacak sondaj aramaları ile bu rezervin artmasının beklendiği kaydedildi. 
     Gümüşhane'de kurulacak tesisin bir yıl içinde faaliyete geçmesinin hedeflendiği belirtilen açıklamada, Koza Altın şirketinin Ovacık tesisinde Haziran ve Temmuz ayları ihracat tutarının 11 milyon 570 bin 972 dolar olarak gerçekleştiği bildirildi. 
     Bu arada, Koza Davetiye Mağaza İşletmeleri ve İhracat A.Ş. de, satın almaya ilişkin Borsa'ya açıklama gönderdi. 
     
</TEXT>
</DOC>
