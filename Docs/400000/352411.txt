<DOC>
<DOCNO> 352411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/siyaset/asiy.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Rektörün tavrı faşistçe 
</HEADLINE>
<TEXT>


Erzurum Atatürk Üniversitesi'ne türbanlı velilerin alınmamasına tepki gösteren TBMM Başkanı Arınç, "İnsanı mutsuz ederek devletin yüzü gülmez" dedi... 


TBMM Başkanı Bülent Arınç, Erzurum Atatürk Üniversitesi'ndeki mezuniyet törenine türbanlı velilerin alınmamasını "ilkel ve faşist bir düşünce" olarak niteledi. Türbanın referanduma götürülmesinin doğru olmadığını belirten Arınç, konunun çözümünün TBMM'nin işi olduğunu söyledi. 
TBMM Egemenlik Parkı'ndaki anıtın açılışının ardından soruları yanıtlayan Arınç, Erzurum'da yaşanan olayın yürek parçalayıcı olduğunu kaydederek, "Bu, siyasi düşüncelerle ilgili bir üzüntü değil. İnsani bir olaydır. Bir şehit annesi, oğlunun mezuniyet törenine katılmak istemiş, fakat kapı dışarı edilmiştir. Hiçbir kanun, hiçbir insan hakkı, hiçbir vicdani düşünce bunu hoş göremez" dedi. 

'Devlet görevi değil' 
Atatürk Üniversitesi Rektörü Prof. Dr. Yaşar Sütbeyaz'ın "bunu devlet görevi olarak yaptığına" yönelik açıklamasını eleştiren Arınç, "Şeyh Edebali vasiyetinde, Osmanlı İmparatorluğu'nun kurucusu Osman Gazi'ye diyor ki, 'İnsanı yaşat ki, devlet yaşasın.' İnsanı öldürerek, devlet yaşamaz. İnsanı mutsuz ederek devletin yüzü gülmez. Rektörün bu düşüncesi, bir zamanların faşizm düşüncesinin tıpatıp aynısıdır" diye konuştu. 

'YÖK gereğini yapsın' 
YÖK'ü de göreve davet eden Arınç, "Bu rektörler hakkında, kendileri gereğini yapsınlar. Bu kadar yanlışlık ortada dururken, YÖK'ün buna big ne ilgisiz kalması düşünülemez" şeklinde konuştu. 
Arınç, Başbakan Erdoğan'ın, bu konu için "gerekirse referandum yapılabileceği" açıklamasının anımsatılması üzerine de şunları kaydetti "Yasama yetkisi TBMM'ye aittir. Toplumun sorunlarını çözmek, parlamentonun işi. Bazen yasal düzenleme yapar ve bunu yaparken referandum yolunu da düşünür. Ancak böyle bir şeyi, sadece türban konusunda 'yapacak mısınız, yapmayacak mısınız'a dönüştürmek doğru değil." 

Provokasyon 

CHP Genel Başkanı Deniz Baykal da grup toplantısında, Atatürk Üniversitesi'ndeki olayı, "Yanlışlık yapıldı. Bunlar provokasyon" sözleriyle nitelendirdi. 

Marmara'da gerginlik 

Mezuniyet törenlerindeki türbanlı veli krizinin Marmara Üniversitesi'ne yansımasını önlemek için törenlerin zaman ve yerleri değiştirildi 

GÖKHAN KARAKAŞ İstanbul 

'Türbanlı veli' krizi nedeniyle Marmara Üniversitesi Sağlık Meslek Yüksekokulu ile Sağlık Eğitim Fakültesi'nin mezuniyet törenlerinin zaman ve yerleri değiştirildi. 
Önceki gün yapılması gereken Sağlık Meslek Yüksekokulu mezuniyet töreni temmuz ayına ertelendi. İddialara göre, yönetim, yarın spor salonunda yapılacak olan mezuniyet töreni öncesinde, türbanlı velilerin törene alınmayacağını açıkladı. Bu karara öğrenciler tepki gösterince tören Kadıköy Halk Eğitim Merkezi'ne alındı. Fen Edebiyat Fükeltesi'nin dün merkez kampusta yapılan törenine de türbanlı veliler alınmadı, başörtülüler girdi. 

'Saygımız sonsuz' 
Rektör Prof. Dr. Tunç Erem, mek nların uygunsuzluğu ve türbanlı aileler nedeniyle tüm mezuniyet törenlerinin üniversite dışına alınmasını istediğini söyledi. Erem şunları kaydetti 
"Herkesin inancına saygımız sonsuz. Ancak kamusal alan olduğundan türbanlı velileri almıyoruz ama başörtülüleri alıyoruz. Dünkü önceki gün olaya gelince, 2 sebepten tatil edildi. Yağmur yağma ihtimali vardı. 'Temmuza erteleyelim. Türban konusu da problem yaratmasın' dedim. Üniversite dışında yapıldığı zaman veli istediği kıyafette geliyor. Konuşuldu, ertelemeye karar verildi." 

Çankaya Köşkü'ne yürüdüler 

ANKARA Milliyet 

Kendilerini 'başörtüsüne özgürlük yürüyüşçüleri' olarak tanımlayan 13 türbanlı kadından oluşan grup, türban sorununun çözümlenmesi talebiyle dün Abdi İpekçi Parkı'ndan Cumhurbaşkanlığı Köşkü'ne kadar yürüdü. 5 No'lu kapıdan Köşk'e giren 2 kadın temsilci, görevlilere, Cumhurbaşkanı Sezer'e iletilmek üzere bir Kuranıkerim ve topladıkları 25 bin imzalı dilekçeyi verdi. Kadınlar yaptıkları açıklamada ise, "Din ve vicdan özgürlüğünün önünde durmaktan vazgeçiniz. Eğer içinize sindiremiyorsanız istifa ediniz" dedi. 

Prof. Katkat Bizim işimiz velilerle değil 

BURSA DHA 

ULUDAĞ Üniversitesi UÜ Ziraat Fakültesi'nin düzenlediği mezuniyet törenine, öğrencilerin başörtülü ailelerinin de katılmasıyla ilgili bir açıklama yapan Ziraat Fakültesi Dekanı Prof. Dr. Vahap Katkat, "Aileler yıllardır mezuniyet törenlerine katılır. Biz sadece öğrencileri denetleriz" dedi. Ankara'da toplantıda bulunan UÜ Rektörü Prof. Dr. Mustafa Yurtkuran da, "UÜ, çağdaş normlarda eğitim ve öğretim veriyor. Atatürkçü çizgimizden değil ayrılmamız, taviz vermemiz söz konusu olamaz" diye konuştu. Veteriner Fakültesi Dekanı Prof. Dr. Hasan Batmaz da türbanlı ailelerin çocuklarının mezuniyet törenine katılmalarında bir sorun olmadığını söyledi. 

'Referandum zıtlaşma yaratır' 

ANKARA Milliyet 

Başbakan Recep Tayyip Erdoğan'ın, türban sorununun çözümü için referandum yapılabileceği açıklamasına tepki gösteren DYP lideri Mehmet Ağar, "Aczin göstergesi. Türkiye'de insanları zıtlaştıracak konular referandum konusu yapılamaz" dedi. Ağar, Erzurum Atatürk Üniversitesi'nin mezuniyet törenine türbanlı velilerin alınmaması nedeniyle yaşananların ıstırap ve utanç verici olduğunu kaydetti. AKP ve CHP'yi türbanı istismar etmekle eleştiren Ağar, "Görünen o ki, bugünkü iktidar ve ana muhalefet partisi, başörtüsünün bir sorun olarak ortada kalmasından fevkalade memnunlar. Bu memnuniyetlerine dayalı olarak siyaset yaptıklarını zannetmektedirler" diye konuştu. 


</TEXT>
</DOC>
