<DOC>
<DOCNO> 370580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko27.html </URL>
<DATE> 2005/08/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bakanlık Ele geçirilen uranyum, silah yapımında kullanılamaz 
</HEADLINE>
<TEXT>

     Enerji ve Tabi Kaynaklar Bakanlığı, İstanbul'da ele geçirilen 170 gram ağırlığındaki toz maddenin, yapılan analizler sonucunda yüzde 17 oranında uranyum 235 izotopu içeren, uranyum oksit olduğunu açıkladı. 
     Enerji ve Tabi Kaynaklar Bakanlığı'ndan yapılan yazılı açıklamada, güvenlik kuvvetleri tarafından İstanbul'da, 16 Ağustos tarihinde ele geçirilen 170 gram ağırlığındaki toz maddenin Bakanlığın bağlı kuruluşu olan Türkiye Atom Enerjisi Kurumu TAEK laboratuarlarında analizi yapıldığı bildirildi. 
     Açıklamada, yapılan analiz sonucunda söz konusu toz maddenin yüzde 17 uranyum 235 izotopu içeren, uranyum oksit olduğunun saptandığı kaydedildi. 
     Söz konusu maddenin bu haliyle silah yapımı ve enerji üretiminde kullanılmasının mümkün olmadığı ve piyasa değerinin de yaklaşık bin 500 Amerikan Doları civarında bulunduğu belirtilen açıklamada, uranyum oksidin bu şekliyle toplum ve çevre sağlığı açısından ciddi bir radyasyon riski taşımadığı bildirildi. 
     
</TEXT>
</DOC>
