<DOC>
<DOCNO> 372836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo16.html </URL>
<DATE> 2005/08/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Şenol Güneş Gökdeniz'in arkasındayız 
</HEADLINE>
<TEXT>

     Trabzonspor Teknik Direktörü Şenol Güneş, Profesyonel Futbol Disiplin Kurulu'na PFDK sevkedilen Gökdeniz'in arkasında olduklarını söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, disiplin kuruluna verilmiş bir oyuncuyla ilgili yorum yapmanın doğru olmadığını belirterek, ''Biz bu konuyla ilgili Gökdeniz ile geçen yıl konuşmuş ve konuyu kapatmıştık. Ondan sonra tutumumuzda bir değişiklik yok. Bu konu yaz sezonunda hiç konuşulmadı. 3 ay sonra gündeme geldi. Sezona girdik yine konuşuluyor. Ben futbolcuma, sen suçlusun, oynayamazsın mı diyeceğim Birileri delil ortaya koysun. Öyle bir şey ortaya koyuyorlar ki, ben oyuncumu kullanmak durumundayım. Hatta kullanma diyorlar, aklanırsa kullan diyorlar. O zaman ben hata yaparım'' dedi. 
     Gökdeniz konusunda iddia edilenlerin ortaya koyulması gerektiğini de kaydeden Güneş, şöyle konuştu 
     ''Biz Gökdeniz'in arkasındayız. Karşı taraf iddia ediyorsa açıklaması lazım. Konuşmaların nereye varacağını bilmiyoruz. Soruşturuluyor, açıklanır. Yani konuşarak bu konuyu çözemeyiz. Bazı kişiler de malzeme arıyor. Gidip futbolcunun kapısının önünde yatar, haber yapar, ailesini rahatsız eder, adamı bunaltır, sonra iyi oynamıyor derler. Zaten adamın sıkıntısı var. Yanlış yaparsa gereğini yapsınlar. Ben dünyanın hiçbir yerinde suçu sabit olmadan, ortaya çıkmadan suçlu ilan edildiğini görmedim. Biz de ise asalım sonra bakarız deniliyor. Buna karşıyım. Gökdeniz konusu bizim gündemimizde yok, bitmiştir. 6 ay önce bu konu kapanmıştır. Federasyon gereğini yapar. Ben sahaya çıkan Gökdeniz'i morali iyiyse oynatırım, iyi değilse dışarı alırım.'' Ankaragücü maçında oyundan alınmasının ardından devre arası stattan ayrılan Gökdeniz'in yanlış yaptığını dile getiren Güneş, ''Para cezası verilir. Kulübün ceza yönetmeliği, tüzüğü bellidir. Ancak hoşgörülü bir yaklaşım olmalıdır. Para cezası verip, asıp kesmekten çok, yanlış yaptığı hareket ona anlatılmalıdır. Gökdeniz, moralsizdi ve kendisine 1 gün izin verip dinlendirdim. Ancak, benim dışımda, benim düşüncem gibi bazı fikirler ortaya atılıyor'' diye konuştu. 
     
     ''REKABET VE HOŞGÖRÜ İSTİYORUM''- 
     Güneş, Ankaragücü karşısında iyi bir futbol ortaya koyduklarını belirterek, ''Şimdi önümüzde Malatyaspor maçı var. Hedefimiz ve gücümüz var. İyi takımımız var. İyi sonuç alacağız. Bu oyuncularım mutlu olmayı hak ediyorlar. Takımda rekabet ve hoşgörü ortamı istiyorum. İşler kötü gittiği zaman da ayakta kalmalarını istiyorum'' dedi. 
     Hiçbir oyuncusunun gitmesini istemediğini de kaydeden Güneş, ''Kürşat'ı aldık, aynı mevkide oynayan Tayfun'un da morali bozuktu. O nedenle bu oyuncuma başka takıma gitmesi için izin verdim. Ben bu yarışın içinde kaptanımla birlikte olmak istiyorum. Bu diğer oyuncular için de aynı'' diye konuştu. 
     Güneş, Tomas Jun'un iyi bir oyuncu olduğunu da ifade ederek, ''Oyuna girişi iyi, istekli, heyecanlı. Uyum dönemi sıkıntıları var. Oyuna katılımı iyi, koşan bir oyuncu. 1-2 hafta içinde daha da ısınır. Bu oyuncunun da iyice uyum sağlamasıyla forvette de rekabet artacak. Takımda kimsenin yeri garanti değil. Mesela Kürşat geldi, o bölgedeki oyuncu iyi oynarsa forma giymeye devam edecek. Szmykowiak'ın da ücret konusunda bir isteği olmadı'' şeklinde konuştu. 
     
</TEXT>
</DOC>
