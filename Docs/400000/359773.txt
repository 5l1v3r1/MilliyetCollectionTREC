<DOC>
<DOCNO> 359773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/spo02.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex hazır kıta 
</HEADLINE>
<TEXT>


Brezilyalı oyuncu, Gilberto Silva ile Denilson'un transferi için kendisine ihtiyaç duyulması halinde elinden geleni yapacağını söyledi, "Bu yıl da takımın yükünü kaldırabilirim" dedi 

YUSUF DURSUN 


Fenerbahçe'nin Brezilyalı futbolcusu Alex de Souza dün sabah yapılan antrenman sonrası basın mensuplarının sorularını yanıtladı. 
Sarı - Lacivertli ekibin transfer gündeminde yer alan Brezilyalı futbolcular Gilberto Silva ve Denilson ile uzun bir süredir görüşmediğini söyleyen Sabmacı, "Ama benim konuşmama ihtiyaç duyarlarsa seve seve konuşurum" dedi. 
Alex, transfer edilecek oyuncunun iyi karakterli olması gerektiğini vurgulayarak, "Brezilyalı olmasını isterim ama buradaki oyuncular gibi iyi karakterli olmalı. İyi karakterli olursa nereden gelirse gelsin önemli değil" diye konuştu. 

'Daha iyi olmalıyız' 
Takıma şu anda kaleci Serdar'dan başka transfer yapılmadığının belirtilmesi üzerine Brezilyalı futbolcu, "Takımdan oyuncu kaybettik. Serhat ve Murat gitti. Bir hocanın elinde ne kadar iyi oyuncu varsa seçim yapması o kadar kolaylaşır. Ama bu yönetimin kararı. Bizim yapacağımız bir şey yok" ifadesini kullandı. 
Alex, geçen sezondan daha iyi olmak için daha iyi oynamaları gerektiğini ifade etti. Bir gazetecinin, "Geçen sezon olduğu gibi Fenerbahçe'nin yükünü kaldırmaya hazır mısın " şeklindeki sorusu üzerine Brezilyalı futbolcu, "Aynı şekilde olacak. Geçen seneki gibi çalışacağım. Takımın tüm sorumluluğunu kaldırmaya hazırım" yanıtını verdi. 

Jefferson'a güvenoyu 
Brezilyalı yıldız, Şampiyonlar Ligi'nde geçen sezonki zorluklarla karşılaşacaklarını belirterek, "Ama bu sezon tek avantajımız daha tecrübeli olmamız. Başarılı olmak için elimizden geleni yapacağız" dedi. 
Trabzonspor'un yeni kalecisi Jefferson ile Cruzeiro'da beraber oynadığını da ifade eden Alex de Souza, "Trabzonspor çok iyi bir kaleci aldı. Jefferson, Brezilya'da alt yaş gruplarında milli forma da giydi. Başarılı olacağına inanıyorum" diye konuştu. 
Beşiktaş, Galatasaray ve Trabzon ile bu yıl daha da zorlu bir mücadele vereceklerini söyleyen Fenerbahçe'nin yıldız oyuncusu, "Rakiplerimiz ne kadar güçlü olursa, heyecan da o kadar artar" ifadelerini kullandı. 

Yıldırım'ın en mutlu günü 

Fotoğraflar Hüseyin Yavuz 

Fenerbahçe Başkanı Aziz Yıldırım'ın kızı Hande, işadamı Mehmet Gamgam ile hayatını birleştirdi. 
Çırağan Sarayı'nda gerçekleştirilen düğünde nikahı Kadıköy Belediye Başkanı Selami Öztürk kıyarken, gelinin şahitliğini Yaşar Yalçın, damadın şahitliğini ise Aynur Arslan yaptı. Basının alınmadığı düğüne spor camiasından çok sayıda ünlü isim katıldı. 
Fenerbahçeli futbolcular ile teknik heyetin de yer aldığı gecede gelin ve damat, nikah töreninin ardından dışarıya çıkarak gazetecilere poz verdiler. 
Davetlilere sunulan zengin mönüde, havyar, ıstakoz, somon füme, kuşkonmaz, ızgara kılıç balığı vardı. 
Nükhet Duru ile Cenk Eren ikilisinin verdiği konserde bir şarkıya Sezen Aksu da eşlik etti. Havai fişek gösterileri de ilgiyle izlendi. 

Anelka'dan işbaşı 

Yeni sezon hazırlıklarını Samandıra Tesisleri'nde sürdüren Fenerbahçe'de antrenman temposu giderek yükseliyor. Teknik Direkör Daum yönetiminde dün sabah iki saat süren idmanda futbolcular koşu ve istasyon çalışmalarının ardından taktik ağırlıklı bir idman yaptı. Alman teknik adam, taktik antrenmanında savunma ve hücum oyuncularını karşı karşıya oynattı. Çalışmayı zaman zaman durduran Daum, oyuncularına uyarılarda bulundu. Bu arada Fransız futbolcusu Nicolas Anelka, 4 gün aradan sonra takımla birlikte çalıştı. Tedavi olduğu Almanya'dan dün akşam dönen Servet ise fizyoterapist Michael Schulten yönetiminde havuzda özel idman yaptı. Fenerbahçeli futbolcular yarın sağlık kontrolünden geçecek. 

Kombinede izdiham 

ERDOĞAN DERMANCI 

Şükrü Saracoğlu Stadı'nın kale arkası Telsim tribününün üst kısmının satışına başlandı. Fenerbahçeli taraftarlar, 350 milyonluk kombine alabilmek için sabah saat 06.00'dan itibaren uzun kuyruklar oluşturdular. Kombinelerin hem numaralı, hem de fiyatının cazip olması büyük ilgi çekti. Sarı - Lacivertli ekibin yeni sezon öncesi henüz flaş bir transfere imza atmamasına rağmen kombinelere bu kadar talep olması yönetimi bir hayli keyiflendirdi. Yetkililer Telsim tribünü şimdilik 3 bin kişilik üst bölümünün satılacağını, talep olursa, alt tribünün için de aynı uygulamanın yapılacağını söylediler. Taraftarlar, "Hem karaborsacılardan, hem de uzun kuyruklardan kurtulduk" diye konuştular. 

Fener'in ilacı karpuz 

Samandıra Tesisleri'nde hem form tutmaya çalışan, hem de aşırı sıcaklarla mücadele eden Fenerbahçeli futbolcuları ayakta tutan formül ortaya çıktı. Sarı - Lacivertli oyuncuların her antrenman sonrası Adana ve Diyarbakır'dan özel olarak getirtilen karpuzları yedikleri ve sıvı kayıplarını bu şekilde önledikleri belirtildi. Takım için kamyonla karpuz taşındığı, futbolcuların sudan çok karpuza hücum ettikleri bildirildi. 


</TEXT>
</DOC>
