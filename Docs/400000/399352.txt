<DOC>
<DOCNO> 399352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo18.html </URL>
<DATE> 2005/11/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Blick Gazetesi Türkler çıkan karardan mutlu olmayacaklar 
</HEADLINE>
<TEXT>

     İsviçre'nin yüksek tirajlı gazetelerinden Blick, FIFA soruşturmalarıyla ilgili haberinde, Polonyalı gözlemci Michal Listkiewicz'in raporunu ele geçirdiğini iddia ederek, ''Türkler, çıkan karardan pek mutlu olmayacaklar'' yorumunda bulundu. 
     FIFA Disiplin Komitesi'nin düzenlediği toplantıları ilk sayfadan duyuran Blick Gazetesi, manşetini ''Kavgacı Türkler ve FIFA soruşturmasında çirkin taktikleri'' biçiminde atarken, spor sayfasındaki manşetinde ise ''Türkler gittikçe kalleş davranıyor, şimdi de Huggel'i yalancılıkla suçluyorlar'' diye yazdı. 
     Ara başlıkta, ''Türkler, çirkin taktikleriyle, Futbol Federasyonu'nun saptırma manevralarıyla ve yalanlarıyla sorgulamayı başka yöne çekmeye çalışıyorlar'' yorumunu yapan İsviçre gazetesi, haberde İsviçre Futbol Federasyonu Başkanı Ralph Zloczower'in, ''Bu Türkler'in taktiğidir. Ben FIFA'nın ağır bir karar vereceğine inanıyorum'' demecine yer verdi. 
     
</TEXT>
</DOC>
