<DOC>
<DOCNO> 382088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/ekonomi/eko04.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'de 'Erdemir benzeri' özelleştirme hazırlığı 
</HEADLINE>
<TEXT>


ANKARA Milliyet 

Tekel Genel Müdürü Sezai Ensari'nin görevini bırakarak Sümer Holding'in başına gelmesi "özelleştirme sürecinde hükümetin elini rahatlatma operasyonu" şeklinde değerlendirildi. Ensari'nin yerine henüz atama yapılmazken, hükümetin de isim arayışına devam ettiği bildirildi. 
Ensari'nin ihale öncesindeki görevden ayrılması Erdemir ve İsdemir genel müdürlerinin istifasına benzetilmekle birlikte, Tekel yetkilileri, "Sezai Bey'in evi zaten Ankara'daydı, İstanbul'a gelip gitmekten yorulduğu için Sümer Holding'e gitti. Görevden ayrılmayı da kendisi istedi" açıklamasında bulundular. 
Ensari'nin bugünden itibaren Sümer Holding Genel Müdürü olarak göreve başlayacağı öğrenildi. Kulislerde Ensari'nin görevden ayrılmasıyla ilgili ticari gerekçelere dayalı çeşitli iddialar gündeme gelirken, esas sorunun özelleştirmeye bakıştan kaynaklandığı ileri sürüldü. 
Bu arada Tekel Sigara Sanayi Müdürü Mehmet Saysel'in de görevden alınarak yerine Tekel A.Ş Genel Müdür Yardımcısı Sabit Selman Tunal'ın getirildiği öğrenildi. 


</TEXT>
</DOC>
