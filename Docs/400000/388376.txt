<DOC>
<DOCNO> 388376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonyas03.html </URL>
<DATE> 2005/10/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Süpermarket psikolojisine dikkat 
</HEADLINE>
<TEXT>

     Alışverişe aç karnına çıkmanın sakıncalı olduğu belirtilerek, ekstra alışveriş gezilerinden kaçınılması ve haftada bir veya iki kez alışveriş yapılması önerildi. 
     AA muhabirinin aldığı bilgiye göre, Refik Saydam Hıfzıssıhha Merkezi Başkanlığı’nca hazırlanan raporda, "süpermarket psikolojisi"ne dikkat çekilerek, gıda ürünlerinin alışverişi sırasında dikkat edilmesi gereken konulara işaret edildi. 
     "Binlerce besin çeşidi varken, ayırdığınız paranızla en iyi beslenmeyi nasıl sağlarsınız Eğitimli bir tüketici olun ve planlayın" uyarısıyla başlayan raporda, bilinçli bir alışveriş için şu önerilerde bulunuldu 
     -Alışveriş listesi hazırlayın ve buna sadık kalın. 
     -Ekstra alışveriş gezilerinden kaçının. Mümkünse haftada bir veya iki kez alışveriş yapın. 
     -Açken alışveriş yapmamaya çalışın. 
     -Taze meyve ve sebzeleri mevsiminde alın. 
     -Alışveriş yaparken besin etiketlerini okuyun. 
     -Ekonomik boy veya aile paketlerini kullanılabilecekseniz alın. 
     -Süpermarket raflarındaki birim fiyatlara bakarak karşılaştırma yapın. 
     -Marketler arasındaki fiyatları karşılaştırın. 
     -Mümkünse indirim günlerinden yararlanın. 
     -Bozulabilecek ürünleri en yüksek kalitede olduğu süre içerisinde tüketilecek kadar alın. 
     -Sakin zamanlarda alışveriş yapın. 
     -Kasada dikkatli olun, indirimli ürünlerin raf etiketinde yazıldığı gibi olduğunu görün. 
     
     SORUMLULUK TÜKETİCİNİN 
     Besinlerin güvenli olarak tüketilmesinin tüketicinin sorumluluğunda olduğu kaydedilerek, şunlara dikkat çekildi 
     -Donmuş besinler katı, soğutucudaki besinler soğuk olmalıdır. 
     Donmuş besinler çözülme belirtileri göstermemelidir. Ambalajda delik, yırtık veya açık köşeler olmamalıdır. 
     -Güvenlik kapakları ve düğmeleri kontrol edilmelidir. 
     -Şişmiş, hasar görmüş paslanmış veya çentikli konserveler alınmamalıdır. 
     -Son kullanım tarihine dikkat edilmelidir. 
     -Et, kümes hayvanı ve deniz ürünleri gibi bozulabilen ürünler ödeme yapılmadan önce en son alınmalıdır. 
     -Ödeme sırasında soğuk besinler birlikte paketlenmelidir. 
     
     SAKLAMA VE DEPOLAMA KOŞULLARI 
     Raporda, gıda güvenliğinin sağlanması açısından saklama ve depolamanın da önemine işaret edildi. 
     Buna göre, tahıl, kurubaklagil, şeker gibi kuru gıdaların karanlık, kuru ve serin ortamda depolanması, 1-2 gün içinde tüketilmeyecek et, tavuk ve balığın, birer yemeklik miktarlarda ve yassı bir şekilde paketlenmiş olarak dondurulması gerekiyor. 
     Çözdürme işleminin buzdolabında yapılması, çözdürülmüş gıdaların yeniden dondurulmaması, tüketilmemiş et yemeklerinin buzdolabında 1-2 günden, etsiz yemeklerin ise 3-4 günden fazla bekletilmemesi, bu yemeklerin tüketilecek kadar ısıtılması ve sebze yemeklerinin günlük pişirilmesi gereğine de dikkat çekildi. 
     
     HAZIRLAMA, PİŞİRME VE SERVİS 
     Raporda, güvenli gıda tüketiminin sağlanması açısından hazırlama, pişirme ve servis aşamasında, tüketicilerin dikkat etmeleri gereken noktalara da yer verildi. 
     Gıdalar hazırlanırken, pişirilirken ve servisi yapılırken ellerin sürekli temiz olması gerektiği ifade edilerek, gıdaların hazırlandığı ve pişirildiği alanların, kullanılan araç ve gereçlerin temiz olmalarının önemi vurgulandı. 
     Raporda şu uyarılarda bulunuldu 
     -Meyve ve sebzeler akan su altında iyice yıkanmalı, gerekirse yıkama fırçası kullanılmalıdır. 
     -El, çiğ et, tavuk, balık ve yumurtaya dokunduktan sonra mutlaka yıkanmalıdır. 
     -Uygun sıcaklık ve sürede pişirilmemiş hayvansal gıdalar, potansiyel tehlikeli gıdalar olup, etin iç sıcaklığı en az 75 santigrat dereceye ulaşmalıdır. 
     -Bozulduğundan kuşkulanılan gıdalar tüketilmemelidir. 
     -Tüketilmemiş yemekler yeniden ısıtılırken en az 75 santigrat dereceye ulaşmalıdır, -Küflenmiş gıdalar ve temizliğinden kuşku duyulan sulardan uzak durulmalıdır. 
     
</TEXT>
</DOC>
