<DOC>
<DOCNO> 351305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo12.html </URL>
<DATE> 2005/06/12/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İtalyan basını Fenerbahçe Amoruso, Beşiktaş Dhorasoo'ya talip... 
</HEADLINE>
<TEXT>

     Fenerbahçe'nin, İtalya Birinci Futbol Ligi Serie A takımlarından FC Messina'da top koşturan İtalyan forvet Nicola Amoruso'yu transfer etmek için zemin yokladığı ileri sürüldü. Bugünkü İtalyan spor gazeteleri, sarı-lacivertli kulübün Amoruso ile ilgilenmekte olduğunu yazdılar. 
     Gazetelerde gelecek sezona ilişkin transfer piyasası haberlerinde Fenerbahçe'nin de adı geçiyor. 
     La Gazzetta dello Sport, olası transferleri konu aldığı haberinde, ''Amoruso, Fenerbahçe'ye gidebilir'' dedi. 
     Sarı-lacivertlilerin Amoruso ile ilgilendikleri iddiası Corriere dello Sport'un sayfalarına da yansıdı. Konuya ilişkin haberde, FC Messina cephesinde yaşanan gelişmeler şu cümlelerle özetlendi 
     ''Messina'da transferler açısından hareketli günler yaşanmakta. Massimo Donati, büyük bir olasılıkla Sicilya'da kalacak. Ancak Fenerbahçe'nin ilgilenmekte olduğu Nicola Amoruso'nun sözleşmesinin yenilip yenilenmeyeceği konusunda belirsizlikler söz konusu.'' 31 yaşındaki Amoruso'nun FC Messina ile olan sözleşmesi bu sezon sonu itibarıyla sona eriyor. 
     Corriere dello Sport, sarı-lavicertli kulübün FC Inter'in milli oyuncularından Emre Belözoğlu ile ilgilenmeyi sürdüğünü de belirterek, ''Türkler, Emre'nin peşindeler. Ancak Inter'in orta alan oyuncusunu almak için Everton da bastırıyor'' ifadelerini kullandı. 
     Corriere dello Sport'un transfer pazarlıklarına ilişkin haberinde Beşiktaş'ın ise AC Milan'ın orta alan oyuncularından Vikash Dhorasoo ile ilgilendiği iddiasına da yer verildi. Haberde, ''Beşiktaş, 32 yaşındaki Fransız oyuncu Vikash Dhorasoo konusunda AC Milan'dan bilgi aldı'' denildi. 

     
</TEXT>
</DOC>
