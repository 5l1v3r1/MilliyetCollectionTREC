<DOC>
<DOCNO> 370288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy14.html </URL>
<DATE> 2005/08/16/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
"Yılbaşından bu yana orman yangınlarında 1505 hektar alan kaybettik" 
</HEADLINE>
<TEXT>

     Çevre ve Orman Bakanı Osman Pepe, Sorgun Ormanı’nın yeniden değerlendirilmesinin doğru olacağını söyledi. 
     İzmir, Muğla ve Göcek’te incelemelerde bulunduktan sonra Manavgat’taki Sorgun Ormanı’nı helikopterle havadan gezen ve Side’de sivil toplum kuruluşları temsilcileriyle bir araya gelen Bakan Pepe, daha sonra Antalya Orman Bölge Müdürlüğü’nde basın toplantısı düzenledi. 
     Türkiye’de yılda ortalama 2 bin orman yangını çıktığına, bu yangınlarda ortalama 13 bin 500 hektar alanın yandığına dikkati çeken Pepe, "Yangınların çıkış nedeni, yüzde 95 oranında insan kaynaklıdır. 
     Yılbaşından bugüne kadar Türkiye’de 829 orman yangını çıktı. Bu yangınlarda ise toplam 1505 hektar alan yandı" dedi. 
     Yanan orman alanına bakıldığında geçmiş yıllara oranla çok büyük bir azalma görüldüğüne işaret eden Pepe, aynı tarihlerde Akdeniz iklim kuşağında bulunan ülkelerden İspanya’da 96 bin, Portekiz’de 68 bin, Fransa’da ise 15 bin hektar orman alanının yandığını söyledi. 
     Osman Pepe, Türkiye’de yangınların azalmasının nedenini ise orman çalışanlarının yurt savunması anlayışıyla ormanları korumaları ve halkın daha da bilinçlenmesi olarak açıkladı. 
     
     "SORGUN ORMANI YENİDEN DEĞERLENDİRİLMELİ" 
     Manavgat’ın Side Beldesi’ndeki Sorgun Ormanı’nın golf alanı yapılması için Kültür ve Turizm Bakanlığı’nca tahsis edildiğini belirten Pepe, 2 bin 500 dönümlük Sorgun Ormanı’nın bir kısmının tam kapalı, sık, yukarıdan bakıldığında toprağın dahi görülemediği orman olduğunu, diğer kısmının ise daha önce yanmış ve yeniden orman haline dönüştürülmüş olduğunu kaydetti. 
     Tam kapalı orman alanının, golf tesisi için kullanılmasının yazık olacağını vurgulayan Pepe, şöyle konuştu 
     "Sorgun ormanının kalan 1500 dönümlük sık olmayan orman kesiminde 27 bin 600 civarında ağaç bulunmaktadır. Sorgun Ormanı’nın yeniden 
     değerlendirilmesi doğru olacaktır. Belki bu bölgeye küçük golf sahaları yapılabilir. Kültür ve Turizm Bakanlığı’na, Türkiye’nin 7 bölgesinde istediği tüm tahsisleri verdik. Sorgun konusunda Kültür ve Turizm Bakanlığı’na görüşlerimizi aktaracağız. Sorgun’da tahsisi alan firmalardan yerleşim planlarını istedik." 
     
     MANAVGAT ÇÖPLÜĞÜ 
     Çevre ve Orman Bakanı Osman Pepe, helikopterle yaptığı inceleme sırasında Manavgat çöplük alanının çok kötü olduğunu gördüğünü ifade ederek, şunları kaydetti 
     "Türkiye’nin 57 ilinden büyük olduğu söylenen Manavgat’ın çöplük alanının görüntüsünü, Afrika’daki ülkelerde gördüm. Bangladeş gibi ülkelerde böyle görüntüler var. Bu kadar prestijli yerde böyle bir şey olamaz. Yaptığımız çalışmalarda Türkiye’yi ve Antalya’yı düşünerek planlamalar yapıyoruz. Bu geniş çöplük alanı turizmde golf alanı gibi aktiviteler için değerlendirilebilir." Göcek’ten helikopterle Antalya’ya gelirken denizdeki balık çiftliklerine de baktığını ifade eden Pepe, balık çiftlikleri ile ilgili daha önce tespitleri bulunduğunu söyledi. Turizm bölgelerinde bazı balık çiftliklerinin yerlerinin değiştirilebileceğini veya açık denizlere kaydırılabileceğini belirten Pepe, "Balık çiftliklerinin denizin sığ olduğu yerlere yapılmasına karşıyız. Ancak, balık çiftlikleri Türkiye’nin balık üretimi açısından da önemli" dedi. 
     Gazetecilerin, Belek’te bir otel yapımı sırasında inşaat firmasının molozlarını "caretta carettaların" yuvalarına döktüğünü hatırlatmaları üzerine, Bakan Pepe carettaların da diğer tüm canlılar gibi yaşamaya hakkı olduğunu vurgulayarak, bu nedenle de inşaat firmasının faaliyetlerinin durdurulduğunu bildirdi. 
     Bakan Pepe, orman yangınlarına Türk Hava Kuvvetleri’nden kiralanan 6 adet C 131 uçağı, 17’si kiralık 23 helikopter, THK’dan kiralanan bir 
     yangın söndürme uçağı, İstanbul Büyükşehir Belediyesi’nden kiralanan 2 adet amfibi uçak ile müdahale edildiğini sözlerini ekledi. 
     
</TEXT>
</DOC>
