<DOC>
<DOCNO> 354016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko35.html </URL>
<DATE> 2005/06/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Marmara Autoshow 2005 Fuarı açıldı... 
</HEADLINE>
<TEXT>

     Ünyap Fuarcılık tarafından düzenlenen Marmara Autoshow 2005 - Otomobil, Ticari Araçlar, Aksesuarlar ve Yan Sanayi Fuarı, İzmit'te törenle açıldı. 
     Kocaeli Valisi Erdal Ata, Kocaeli Büyükşehir Belediyesi Uluslararası Fuar Merkezi'ndeki törende, Türkiye'nin sanayi merkezlerinden biri olan Kocaeli'nde, otomotiv sektörünün 5 büyük firmasının üretim yaptığını anımsattı. 
     Bursa ve Sakarya'da 2'şer, İzmir'de 1 otomobil üreticisi firmanın bulunduğuna işaret eden Ata, ''İstanbul'da otomobil üreten firma yok. Ancak Kocaeli'nde 5 büyük firma mevcut. Otomotiv yan sanayi üreten tesisleri de katarsak, Kocaeli Türkiye'nin otomobil üretim merkezi'' dedi. 
     Ata, Kocaeli'nde ilk kez böyle fuar açılmasına rağmen katılımın az olduğunu belirterek, ''Otomotiv sektörünün merkezi ilimiz olmasına rağmen fuara katılım az olmuş. Bu sanırım, tanıtımın yeteri kadar yapılamayışından ya da ilimizde üretim yapan firmalar tanıtım sıkıntısı yaşamıyor. Ürettiklerini hemen satabiliyorlar. Pazar sıkıntıları yok'' diye konuştu. 
     İzmit Ticaret Odası Başkanı Hüseyin Zeytinci de, fuarda 16 otomotiv ve 50 yan sanayi üretici firmasının ürünlerini tanıttığını söyledi. 
     Kocaeli'nde bin 470 büyük üretici firma bulunduğunu ve binlerce küçük ölçekli işletme bulunduğunu belirten Zeytinci, ''Bu firmaların hepsi bu fuarda yerini almalıydı. Üretici firmalar, mallarını sergilemedikleri sürece pazarlamada zorlanırlar ve büyümede güçlük yaşarlar'' dedi. 
     Ünyap Fuarcılık Şirketi'nin Yönetim Kurulu Başkanı İlhami Aytemur ise fuarın 26 Haziran Pazar gününe kadar açık kalacağını bildirdi. 
     Konuşmaların ardından Vali Ata tarafından açılan fuarda, manken Aysu Baceoğlu ile Macaristan Güzeli Eva Maya, Hyundai'nin ürettiği otomobilleri tanıttı. 
     Fuarda, Kocaeli Üniversitesi Yeniköy Meslek Yüksekokulu'nda 3 öğrencinin topladığı malzemelerle yapılan ''Türk gülü'' otomobili ile Şehremeni Lisesi'nde bir grup öğretmen ve öğrenci tarafından yapılıp, Fransa'da da sergilenen güneş enerjisiyle çalışan otomobil ve F1 yarışlarına katılan araçlar da sergileniyor. 
     
</TEXT>
</DOC>
