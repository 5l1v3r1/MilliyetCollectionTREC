<DOC>
<DOCNO> 390403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sondun36.html </URL>
<DATE> 2005/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Talat, Rice ile görüştü 
</HEADLINE>
<TEXT>

     KKTC Cumhurbaşkanı Mehmet Ali Talat, ABD'den, Kıbrıs Türklerinin izolasyonunun kaldırılması yönündeki adımlarını devam ettirmelerini ve başka ülkelerle uluslararası kuruluşları da bu yönde cesaretlendirmelerini istediğini söyledi. 
     Talat, ABD Dışişleri Bakanı Condoleezza Rice ile ABD Dışişleri Bakanlığı'nda yaklaşık yarım saat süren bir görüşme yaptı. 
     Görüşmeden sonra bakanlık önünde gazetecilerin sorularını yanıtlayan Talat, ''Çok iyi bir toplantı oldu. Bütün düşüncelerimizi, sizlerin de çok iyi bildiği, sık sık ifade ettiğimiz düşüncelerimizi tekrarladık. Son derece yararlı bir görüşme oldu'' dedi. 
     Mehmet Ali Talat, ''Özellikle hedefimizin Kıbrıs sorununun çözümü olduğunu, Kıbrıs'ı yeniden birleştirmek istediğimizi, çözümün yerini hiçbir şeyin tutmayacağını ifade ettik. İzolasyonların kaldırılmasını istedik. Ancak izolasyonların kaldırılmasını istememizin temel nedeninin, Kıbrıs sorununun çözümü olduğunu gerekçeleriyle ifade ettik. ABD'nin bugüne kadar yaptığı açılımları artırarak sürdürmesini talep ettik. Son derece iyi karşılandık'' diye konuştu. 
     KKTC Cumhurbaşkanı Talat, ABD'den daha fazla adım beklenip beklenmediği yönündeki bir soru üzerine, ABD'nin tutumunun zaten belli olduğunu ve kendisinin Washington'a davet edilmesinin de bunun bir göstergesi olduğunu söyledi. ABD'nin, Kıbrıs'ta çözüm yönünde yeni bir girişim içinde olup olmayacağı sorusuna karşılık Talat, ''Yeni plan ABD'nin işi değil, BM'nin işi'' yanıtını verdi. 
     Rice ile görüşmesini ''verimli ve yapıcı'' olarak niteleyen Talat, ABD'den somut bir talepte bulunmadıklarını, ancak genel olarak bugünkü çizginin, politikaların bundan sonra da devam etmesini istediklerini kaydetti. 
     
     ''ANNAN MASADAKİ TEK PLAN'' 
     Talat, Kıbrıs konusunda çözümde kararlı olduklarını belirterek, ''Bizim için nihai hedef, çözüm. ABD, başka ülkeleri ve uluslararası kurumları da daha fazla adım atma yönünde cesaretlendirmeli'' diye konuştu. 
     KKTC Cumhurbaşkanı Mehmet Ali Talat, ''Annan planı, masadaki tek plan'' dedi ve bir Yunan gazetecinin ''şu anda olduğu haliyle mi '' sorusu üzerine de, ''Elbette, olduğu gibi. Eğer bir taraf değişiklik istiyorsa öneride bulunmalı. Biz Kıbrıs Türkleri olarak planı onayladık'' dedi. 
     
</TEXT>
</DOC>
