<DOC>
<DOCNO> 391607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/siyaset/siy05.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürden şarkılı iftar 
</HEADLINE>
<TEXT>


ANKARA AA 


Vakıflar Genel Müdürü Yusuf Beyazıt, Ankara'daki yoksul ailelere önceki akşam Genel Müdürlük'te bir iftar yemeği verdi. Verilen konserde şarkılara katılan Beyazıt yaptığı konuşmada da, Türkiye genelinde 96 merkezde 53 bin haneye yapılan sıcak yemek dağıtımını ramazan dolayısıyla 75 bine çıkardıklarını anlattı. Muhtaç durumdaki 500 aileye de temel ihtiyaç maddelerinin gönderildiğini ifade eden Beyazıt, "Siz bizim muhtaçlarımız, talep edenlerimiz değil, velilerimiz, müşterilerimizsiniz. Sizler olmazsanız vakıflar olmaz, vakıflar olmazsa memurlarımız olmaz ve maaş alamazlar" diye konuştu. BM'de sivil inisiyatiflerin temsil edildiğine dikkati çeken Beyazıt, kendilerine vakıfların bir masa ile temsil edilmesi önerisinde bulunulduğunu ve bu teklife olumlu baktıklarını kaydetti. İftarda, Vakıflar Genel Müdürlüğü Türk Sanat Müziği Korosu da bir konser verdi. 



</TEXT>
</DOC>
