<DOC>
<DOCNO> 387194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/axgun01.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi paniği Ağrı'ya sıçradı 
</HEADLINE>
<TEXT>


Manyas'ta durum normale dönerken, hastalığın Ağrı'da ortaya çıktığı ileri sürüldü. 5 bin 300 tavuğun bir gecede telef olması, şüphe uyandırdı 

CEM BAKIRCI Ağrı DHA 

Balıkesir Vali Vekili Halil Yavuz Kaya, kuş gribinin ortaya çıktığı Manyas'ın Kızıksa beldesinde hayatın normale döndüğünü ve bölgedeki önlemlerin 29 Ekim'de sona ereceğini söyledi. Dünya Sağlık Örgütü'nden bir heyetin de bugün, 9 bini aşkın hayvanın itlaf edildiği Kızıksa'ya gelerek inceleme yapması beklenirken, 'kuş gribi' paniği bu kez Ağrı'ya sıçradı. 

'İshal görüldü' 
Patnos'ta Ali Dumanlı, Selim Karataş ve Mehmet Sıddık Özyolcu'ya ait 12 bin 500 tavuktan 5 bin 300'ü önceki gece telef oldu. Tavukları İnegöl ile Çorum'dan 10 Ekim'de sağlık raporları doğrultusunda aldıklarını belirten satıcılar, telef olan hayvanlarda morarma ve ishal görüldüğünü belirtti. Karataş, tavuklarının kuş gribi yüzünden öldüğü iddiasında bulundu. 
İlk incelemede kuş gribi bulgularına rastlanmazken, Ağrı Tarım İl Müdürü Hacı Arap Şanlı, satıcıların, tavuklarının kuş gribi hastalığından ölebileceğini iddia ederek devletten para alma yoluna gitmek istediklerini savundu. Tavuklardan numune alınarak Erzurum Veteriner Araştırma Enstitüsü'ne gönderildiğini kaydeden Şanlı, "Raporu bekliyoruz" dedi. 

Tavuk satışı yasak 
Patnos Belediye Başkanı Abdulhalik Taşkın, gelişme üzerine canlı tavuk satışını yasakladıklarını söyledi. Kaymakam İlhan Uran da ilk kontrollerde kuş gribi virüsüne rastlanmadığını vurguladı. 

İftarlık tavuğa hücum 

Manisa Turgutlu'daki Karagüp Tavukçuluk, sektöre darbe vuran kuş gribinin kendi üretimindeki hayvanlarda bulunmadığını göstermek için dün iftar saatinde yüzlerce kilo kızarmış tavuk dağıttı. Ücretsiz dağıtılan tavuklar vatandaşlarca kapışıldı. Yönetim Kurulu Başkanı Sadık Karagüp, üretim bölgelerinde kuş gribi bulunmadığına ilişkin rapor aldıklarını söyledi. 

Genelkurmay da uyarı yaptı 

Genelkurmay, yurtdışına çıkacakları kuş gribine karşı uyardı. Gribin görüldüğü bölgelere gidenlerin, canlı hayvan pazarları ve kümes hayvanları çiftliklerinden uzak durmaları istenen Genelkurmay'ın resmi internet sitesindeki yazıda, yurtdışına çıkacaklara şu uyarılarda bulunuldu 
Sağlık kiti hazırlanmalı.Grip hastalığı konusunda bilgi edinilmeli.Tüm aşılar tam yapılmalı.Seyahate çıkmadan önce seyahat hizmeti veren bir merkezdeki hekimle görüşüp gerekli bilgi ve ilaçlar öğrenilmeli.Sağlık sigortası yaptırılmalı.Gidilecek ülkedeki sağlık kuruluşlarının isim ve adresleri tespit edilmelidir. 

</TEXT>
</DOC>
