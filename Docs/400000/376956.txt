<DOC>
<DOCNO> 376956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/spor/yguven.html </URL>
<DATE> 2005/09/09/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Terim'den çok 'Terimci' olmak 
</HEADLINE>
<TEXT>


Ukrayna'da biz zafer yakaladık aklımız karıştı... Nasıl kazanmıştık biz bu maçı .. 
Doksan dakikanın sonunda mikrofon alan "nöbetçi yorumcular"dan en güvendiklerimiz bile ilk yarıdaki durgunluğumuzu Fatih Terim'in dehasına bağlayarak "Ancak böyle kazanabilirdik" derken, Fatih Terim yıkıyordu bu hipotezi 
"Yunanistan'ın galibiyet haberi ilk devrede moralimizi bozdu, oyunumuzu etkiledi" .. 
Yani, 45 dakikalık "otistik" futbolumuz taktik değildi. Takımımız çıkmıyor değil, çıkamıyordu. Kontrollü oynamıyor, kontrolü kaybetmemeye çalışıyordu. 
Ama zafer o kadar kesin ve sonuçları itibarıyla o kadar büyüktü ki, futbolcuların moral bozukluğu bile taktiğe bağlanıyordu. 
Vernik-cila atelyesi işbaşı yapmıştı. 

Tapınmak serbest 
Terim'in ne suçu var. Bu bizim geleneğimizdi. 
Danimarka maçında Tolga'yı oyuna alıp, yeni girecek uzun ve hızlı Danimarkalı'yı durdumaya çalışmak, şayet gol yerseniz dünyanın en büyük saflığı olarak değerlendirilebilir... Kazandığınız Ukrayna maçından sonra ilk yarıda yaşadığınız tehlikeler "taktik dehası"na bağlanabilirdi. 
Ve Ukrayna galibiyetinin teri soğumadan Alpay çıkıp "Akıttığım terin yüzde doksan beşi Fatih Hocam için" diyebilirdi. 
Tapınmak serbestti bizde... 
İşte böyle yok ediyor veya yarı Tanrı haline getiriyorduk "işlerini doğru yapmaya çabalayan" insanları. Sonuçlar iyi giderse, kendisi bile karşı çıkamazdı artık bizim yüceltmelerimize. Her yaptığının "bir hikmeti vardı"... Her söylediği ezberlenip gelecek nesillere aktarılmalıydı. 
Yüceltmemizin sonu yoktu ve her adım yüceltileni aramızdan koparır, yükseltir, şişirirdi. Bir süre sonra tepemizde yarattığımız bu yarı Tanrı'nın gölgesinden bile şikayet etmeye başlardık. Sorardık kendi kendimize " O da insandı, niye yukarlardaydı" 
Artık tek amacımız onun ayaklarını yere bastırmak haline gelirdi. Çoğunlukla amacımızı aşarak yerin dibine sokardık yarı Tanrımızı. 
Aynı işlemler ikinci kez başladı Fatih Terim üzerinde. 
Ama o eski Terim değil. Çıktı ve "İlk yarıda moralimiz bozuktu, kötü oynadık" dedi. 
Bu olay Birinci Terim dönemi ile ikinci Terim döneminin farklı olacağının en güzel sinyali gibi geldi bana. Hep bizden biri olarak kalmalı Terim. Hep aramızda. İnsani günah ve sevaplarıyla. 

"90 dakika"dan beklenen 

NTV'deki "90 dakika" klasiği, Fuat Akdağ'ın yönetmenlikte kalıp Mehmet Demirkol'un da katılmasıyla "dört dörtlük" hale geldi. 
Hıncal usta ile Haşmet üstad, zaten "garanti belgeli"ydi. 
Programı beğeniyorsam her dediklerine katılmak zorunda değilim tabi... 
Ekranlarda tüylerimi diken diken eden bir sürü fikir olsa da, "90 dakika"nın önemi itibarıyla her katılmadığım görüş bir "memleket meselesi" kadar önemli geliyor bana. 
Hele tüm kadro "oy birliği" ile karara varmışsa... 
"Danimarka Teknik Direktörü Ukrayna-Türkiye maçı şaibesiz olmalı demekte haklıdır" .. 
Evet, yanlış okumadınız. "90 dakika"ya göre Olsen'in çirkin dedikodusunu ayıplayanlar olarak, ben ve benim gibiler abesle iştigal etmekteymişiz. 
Çifte standart tuzağındaymışız. 
Neden mi Açıklıyorlar 
"İşi bitmiş bir Ukrayna ile galibiyete muhtaç Türkiye"... Biz de olsak aynı şeyleri söylemez miymişiz 
Peki o zaman... Söyleyelim şimdi. Bağıralım bütün dünyaya. Bağıralım ki sabıkalı Danimarka Yunanistan'a yatmasın. 
En çok "90 dakika"nın bağırması lazım. 

Almanya inancını hiç yitirmeyen adam 

Eleştirerek dostluğunu kazandığım kıymetli insanlardan biri de sayın Serdar Güzelaydın'dır. Bir canlı yayında kullandığı yabancı kelimelerin, Türkçe'den fazla olduğunu yazarak açıklamalarının çevirisini istemiştim. O gün aramış ve "haklısınız" demişti. "İçerik yüzünden kendimi kaptırmışım ve bundan sonra çok dikkat edeceğim". 
Bazı meslektaşlarım ise Güzelaydın'ın konuşmasına "usul"den değil, "esas"tan girmiş ve herkesin umudu kestiği sırada "Almanya'ya gideceğiz" iddiasıyla dalga geçmişlerdi. 
O günlerde federasyonun Milli Takımdan sorumlu yöneticisiydi sayın Güzelaydın. Sonra görevlerinden istifa ederek federasyonda panik yarattı. 
Ana ilkeleri "hukuka riayet", "kaynak artırımı ve rasyonel kullanımı" ve "Milli Takım'ın Almanya'ya katılımı" olan düzgün, kaliteli, akıllı bir yönetici neden federasyondaki görevlerini bırakabilirdi 
Hangi ilkesinden ümidi kesmişti acaba 
Söylemese de anlayabiliyorduk biz. Profesyonel yöneticilere verilen astronomik ücretler bardağı taşıran son damla olmuştu, ama fikir ayrılığının tabanında "hukuka riayet" vardı. 
Hepsini bir kenara kaldırdık Almanya sevdamız uğruna. Hem biz hem de Serdar Güzelaydın, Milli Takım'a zarar vermemek uğruna eleştirileri buzluğa koyduk. 

Farklı bir analiz 
Dün konuştuğumda, "neden istifa ettiniz" yerine Ukrayna maçı ve havuz meselesini sordum sadece. İstese o konulara da girerdi. Zamanı gelmemişti demek ki. 
Bakın Almanya'dan hiç ümidini kesmeyen sayın Güzelaydın'ın bir analizini size de aktarayım 
"Milli Takımla ilgili teşhislerin ilk sırasında yurt dışındaki futbolcu sayımızın azlığı ve ligimizin kalite düşüklüğü ortaya sürülür. Tüm başarısız sonuçlar bu iki gerçekle açıklanır. Evet, ikisi de gerçektir. Lakin Dünya Şampiyonası finallerini garantileyen Ukrayna'yı sahasında yenerek Almanya yolunu açan takımımızda, 6 futbolcu Avrupa'da oynamaktadır. Ukrayna'da ise 3 futbolcu. 
Şayet lig kalitesinin düzeyi uluslararası başarı kriteriyse bizden çok daha alt düzeydeki Ukrayna liginin Milli Takımı, nasıl ilk grup lideri " 
Nasıl... İlginç adam sayın Güzelaydın değil mi 

Havuzda dayak yedik 
Peki, Bıçakcı Federasyonu'nunda 7 ay aktif görev alan, şimdi genel kurulun verdiği yetki ile yönetimde bulunan sayın Serdar Güzelaydın, şu meşhur Havuz meselesi için ne düşünüyordu 
"Üç büyüklerden resmen dayak yedik federasyon olarak" .. 
Nasıl yani 
"Önce 14 milyon dolardan bir kuruş fazla alamazsınız o da ilk dörde girerseniz dedik. Sonra 19,5 trilyonu kabul ettik... Hem de sıralamanın neresinde olurlarsa olsunlar. Bu nedir Dayak yemek değil mi" 
İşte, federasyonda "olmak" için değil "yapmak" için yer almak isteyen, ancak kısa sürede "yapacaklarına" izin verilmediği için istifa eden Serdar Güzelaydın'ın fikirleri böyleydi. 
Bu da gösteriyor ki, biz Almanya'ya gitmeye mecburuz. 
En başta federasyonumuz. 



</TEXT>
</DOC>
