<DOC>
<DOCNO> 369038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur15.html </URL>
<DATE> 2005/08/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yakalanan El Kaideli 1 ton bomba ile İsrail gemilerini vuracaktım 
</HEADLINE>
<TEXT>

     Terör örgütü El Kaide’ye yönelik operasyon kapsamında gözaltına alınan Suriye uyruklu zanlı, sağlık kontrolünden geçirildi. 
     Diyarbakır’da yakalandıktan sonra getirildiği İstanbul Emniyet Müdürlüğü Terörle Mücadele Şube Müdürlüğü’ndeki işlemleri tamamlanan ve Beşiktaş’taki İstanbul Adliyesi’ne sevk edilen L.S. nezarethaneye konuldu. 
     Nezarethanenin bahçeye bakan küçük camına çıkarak basın mensuplarına seslenen Zanlı, pişman olmadığını söyledi. Alanya’ya gelen İsrail gemilerine eylem yapacağını bildiren Zanlı, "1 ton bomba hazırlamıştım. İsrail gemilerini vuracaktım" dedi. 
     Konuşması sırasında tekbir getiren L.S. polislerce nezarethane camından uzaklaştırıldı. Daha sonra bağırmaya devam eden bu kişi, Felluce’de Amerikan askerlerini öldürdüğünü ileri sürdü. 
     Sağlık kontrolü için nezarethaneden çıkarılarak Adli Tabipliğe götürülen L.S. bu sırada da saldırıyı geçen cuma günü yapmayı planladığını söyledi. 
     Zanlı, sağlık kontrolünün tamamlanmasının ardından nezarethaneye geri götürüldüğü sırada da, "Türkler zarar görmeyecekti. Sadece ve sadece İsrailliler" dedi. 

     
</TEXT>
</DOC>
