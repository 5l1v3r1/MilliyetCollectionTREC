<DOC>
<DOCNO> 375858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur47.html </URL>
<DATE> 2005/09/05/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
İstanbul'da dolandırıcılık operasyonu... 
</HEADLINE>
<TEXT>

     İstanbul’da otomatik para çekme makinalarının ATM yuvalarına banka kartlarını sıkıştırmak suretiyle dolandırıcılık yaptıkları tespit edilen 3 kişi gözaltına alındı. 
     Asayiş Şube Müdürlüğü’nden yapılan açıklamada, il genelinde meydana gelen ATM yuvalarına banka kartlarını sıkıştırmak suretiyle dolandırıcılık olayları ile ilgili, Asayiş Şube Müdürlüğü ve Eminönü İlçe Emniyet Müdürlüğü görevlilerinin ATM’lerdeki kamera kayıtlarını incelemeye başladığı belirtildi. 
     Açıklamada, Çemberlitaş’ta 28 Ağustos 2005 günü bir banka şubesinin ATM’sinden para çekmek isteyen Japon uyruklu turistin kartının sıkıştırılarak çalındığı kaydedildi. Olay üzerine ATM’de bulunan kamera kayıtlarını inceleyen görevlilerin, 3 Eylül 2005 günü saat 17.30 sıralarında aynı banka şubesi önünde beklemekte olan eşkallere uygun A.T, Ü.Ç. ve A.Y. isimli şahısları yakalayarak gözaltına aldığı ifade edildi. 
     Olayla ilgili olarak şüpheli şahıslardan 1 adet kamera görüntü CD’sinin de ele geçirildiği bildirilen açıklamada, şahıslar hakkında yapılan tahkikat neticesinde 3’ü ATM dolandırıcılığı olmak üzere toplam 4 dolandırıcılık olayının aydınlatıldığı belirtildi. 
     
</TEXT>
</DOC>
