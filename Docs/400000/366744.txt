<DOC>
<DOCNO> 366744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo14.html </URL>
<DATE> 2005/08/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Altay, Can için Fenerbahçe'yi bekliyor... 
</HEADLINE>
<TEXT>

     İkinci Futbol Ligi A Kategorisi'nde yer alan Altay'da, kulüp genel sekreteri Ömer Hızlıok, Fenerbahçeli Can Arat'ı, kulübünün bırakma kararı alması halinde transfer edebileceklerini kaydetti. 
     Hızlıok, anlaşma sağlanan sol kanat oyuncusu Sancak'ın takımla çalışmalara başladığını, bir stoper arayışının devam ettiğini kaydetti. 
     Fenerbahçe'nin genç stoperi Can'ın transferi konusunda sorunun para olmadığını belirten Hızlıok, ''Fenerbahçe bu oyuncuyu bırakmayabilir. Verilecek kararı bekliyoruz. Can'ı kulübü bırakırsa transfer edebiliriz. Bunun dışında da stoper arayışımız sürüyor'' dedi. 
     Hızlıok, takımdan ayrılan Ahmet Acar'a ilişkin ''arkadaşlarının hakkını aradığı için kadro dışı bırakıldığı'' şeklindeki değerlendirmenin doğru olmadığını kaydederek, ''Ahmet doğuştan Altaylı ve benim çocukluk arkadaşım. Kadro dışı bırakılması diye bir şey söz konusu olamaz. Kendisine cazip bir transfer önerisi geldi, para kazanmak hakkı. Biz de bu nedenle kolaylık sağlayıp serbest bıraktık'' diye konuştu. 
     
</TEXT>
</DOC>
