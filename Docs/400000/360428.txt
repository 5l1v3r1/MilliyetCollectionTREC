<DOC>
<DOCNO> 360428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko38.html </URL>
<DATE> 2005/07/12/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Unakıtan "Döviz rezervimiz arttığı sürece, cari açıktan kimse korkmamalı" 
</HEADLINE>
<TEXT>

     Milano Ticaret Odası tarafından gerçekleştirilen 3. Avrupa Akdeniz Konferansı’na katılan Maliye Bakanı Kemal Unakıtan, toplantı sonrasında Türk basın mensuplarının sorularını da yanıtladı. 
     Konferansın gerçekleştiği Mezzanotte Sarayı’nın toplantı salonunun girişinde, Özelleştirme İdaresi Başkanı Metin Kilci ile birlikte Türk gazetecilere yaptığı değerlendirmeler sırasında, "Döviz rezervlerimiz arttığı sürece, cari açıktan hiç kimse korkmamalı. Türkiye’nin geçen sene cari açık problemi yoktu, bu sene de yok. Gelecek sene de cari açık problemimiz olmayacak. Bunu herkes böyle bilsin" dedi. 
     Maliye Bakanı Unakıtan, bir gazetecinin Türkiye’de cari açığın mevcudiyetinin yanı sıra ihracattaki artış hızında da yavaşlama gözlenmeye başlandığı konusundaki sorusuna karşılık olarak şöyle konuştu 
     "Türkiye son iki buçuk yılda ihracatını iki misline çıkarmıştır. 
     Bu kolay kolay rastlanmayacak son derece ciddi bir performanstır. 
     İktidara geldiğimizde yıllık bazda 36 milyar dolar olan ihracat, artık 70 milyar dolara çıkmıştır. Bu hız ve performansı her zaman 
     göremeyebiliriz. Bu bir süreçtir. Ama biz ihracatı artırmaya devam edeceğiz. İhracatı artırırken döviz konusunda dalgalı kur politikasından da asla vazgeçmeyeceğiz." Unakıtan, kalkınmakta olan ülkeler için cari açığın son derece normal olduğunu belirtmesinin ardından, sözlerini şöyle sürdürdü "Mesela Bulgaristan, Romanya, Polonya, Macaristan’a bakın. Oralarda da yüksek cari açıklar var. Cari açıklara değil, onları finanse edip edemeğimize bakın. Türkiye cari açıklarını çok kolay ve de fazlasıyla finanse edebiliyor. Merkez Bankası’nda döviz rezervimiz arttığı sürece, cari açıktan kimse korkmasın. Kaldı ki Türkiye’de yatırım malının ithalatında fazlalaşma gözleniyor. Yatırım malının ithalatının fazlalaşması, üretim artışı, istihdam artışı ve ihracat artışı demektir. Bunu böyle değerlendirmek lazım." Unakıtan, bir basın mensubunun kendisine, Merkez Bankası’nın faiz indirmesi yönündeki beklentilerin gerçekleşmediğinin hatırlatılmasına karşılık olarak, "Merkez Bankası, yüzde 100 bağımsızdır. Gerekli görür faizi indirir veya indirmez. Bu, tamamen Merkez Bankası’na ait bir politikadır. Ama biz hükümet olarak, takip ettiğimiz politikaların peşindeyiz. Bu konuda taviz vermeyeceğiz. Özelleştirmeyi aynı hızla sürdüreceğiz, mali disipline de aynen devam edeceğiz. Bu konularda herhangi bir gevşeme olmayacak" dedi. 
     
     "TÜRK TELEKOM’UN ÖZELLEŞTİRİLMESİ KONUSUNDAKİ SÜREÇ BELLİDİR" 
     Kemal Unakıtan, Türk Telekom’un satışında nihai karar verilirken, ihaleyi kazanmış durumdaki Oger Telecom Ortak Girişim Grubu’nun yanı sıra, Etisalat’ın teklifinin de yeniden değerlendirmeye alınıp alınmayacağına ilişkin bir soruyu ise şu sözlerle yanıtladı 
     "Türk Telekom’un özelleştirilmesi konusundaki süreç bellidir. 
     İhaleyi, Oger Telecom Ortak Girişim Grubu kazanmıştır. Bu, iki kere iki dörttür. Bundan sonraki prosedörler de bellidir. Rekabet Kurulu’na müracaat edilecek, sonra da Bakanlar Kurulu kararı çıkacak. Ardından da Danıştay’a görüş sorulacak. İhale komisyonu şu an itibarıyla kararını vermiş durumdadır, ihaleyi de en çok parayı veren firma kazanmıştır. Bundan sonra birinci mi, ikinci mi, üçüncü mü türünden şeyler söylemenin alemi yoktur. İkincinin değerlendirmeye alınması ancak ihaleyi kazanan firmanın taahhütlerini yerine getirmemesi durumunda gündeme gelebilecek bir şeydir." 
     
     IMF’NİN BİRİNCİ GÖZDEN GEÇİRMEYİ ERTELEMESİ 
     Maliye Bakanı Unakıtan, Uluslararası Para Fonu’nun birinci gözden geçirmeyi ertelemesinde prim affı nedeniyle IMF yetkililerinin kırgınlık yaşamalarının da rol oynamış olabileceği iddialarını hatırlatan bir soruya karşılık olarak ise, "Uluslararası ilişkilerde öyle kırgınlık dargınlık falan olmaz. Uluslararası ilişkiler belirli kriterlere bağlı olarak yürütülen müzakerelerdir" dedi. 
     Unakıtan, birinci gözden geçirmenin ertelenmesinin Sosyal Güvenlik Reformu’nun yasalaşmasının henüz tamamlanamamış olduğundan kaynaklandığını belirterek, şöyle konuştu 
     "Bu konuda biz hükümet olarak elimizden geleni yaptık. Ama parlamentodaki gündem yoğunluğu nedeniyle, sosyal güvenlik reformu yasalaşamadı. Bu tamamen parlamentonun gündemiyle ilgili bir konu. 
     Parlamento açıldığında bu reform, öncelikle ele alınacak konular arasında olacaktır. Birinci gözden geçirme ile ilgili IMF’yle mali veya diğer politikalarda bir anlaşmazlığımız yok. Bütün konularda anlaşma sağlanmış durumda. Sosyal güvenlik kanununu çıkardığımızda, birinci gözden geçirme de otomatikman tamamlanmış olacak." 
     
     "BAŞBAKAN YARDIMCIMIZ ŞENER, YABANCI SERMAYEYE KARŞI DEĞİL" 
     Maliye Bakanı Unakıtan, Başbakan Yardımcısı Abdüllatif Şener’in yabancı sermayeye sınırlama getirilmesi biçimindeki sözlerini ise bir yanlış anlaşılmanın ürünü olarak niteleyerek, "Zaten bugün de bunun yanlış anlaşılma olduğuna dair bir beyanat var. Başbakan Yardımcımız Şener, yabancı sermayeye karşı değildir" dedi. 
     Unakıtan, bu konudaki sözlerini şu ifadelerle sürdürdü 
     "Biz, birbirimizle gazeteler ve televizyonlar aracılığıyla konuşmayız. Oturur kendi aramızda konuşuruz. Hükümet olarak belirli bir politikamız var ve bunun takipçisiyiz. Başbakanımız başta olmak üzere, başbakan yardımcılarımız ve ilgili bakanlarımız da aynı politikanın takipçisidirler." 
     
     İTALYAN BASININA DEMEÇ 
     Maliye Bakanı Kemal Unakıtan, Milano’da Türk basın mensuplarının yanı sıra İtalyan yayın organlarına da ayrı ayrı demeç verdi. 
     Unakıtan, İtalyan devlet televizyonu RAI’ye verdiği demeçte, İtalyan yatırımcıların Türkiye’ye giderek büyük ilgi gösterdiklerini örneklerle ayrıntılı biçimde anlattı. Unakıtan, Türkiye’nin AB’ye üyelik sürecine ilişkin bir soruya karşılık olarak ise, "Türkiye, AB ile tam üyelik müzakerelerine 3 Ekim’de başlayacaktır. AB’nin Türkiye’ye 17 Aralık’ta verdiği sözü tutacağına inanıyorum. Yapılması gerekenler bellidir. Ek koşullar getirilmesi Türkiye açısından kabul edilir bir şey değildir" dedi. 
     Unakıtan, İtalya’nın en önemli gazetesi Il Sole 24 Ore’nin muhabirinin, "Londra’daki terörist saldırılar sonrasında oluşan atmosfer, Türkiye’nin üyelik sürecini olumsuz yönde etkiler mi " biçimindeki sorusunu ise, "Hayır, bunun Türkiye’nin üyelik sürecine olumsuz bir etkisi olmaz" diye yanıtladı. 
     
</TEXT>
</DOC>
