<DOC>
<DOCNO> 374577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/guncel/axgun01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
502 hatayla uçuyoruz 
</HEADLINE>
<TEXT>


Avrupa Havacılık İdaresi, Avrupa'ya uçan 10 Türk şirketini denetledi, 89'u 'emniyeti tehlikeye atacak boyutta' 502 hata buldu. 'Fazla yükleme', en büyük hatalardan biri 

Gülçin Üstün 

Avrupa Havacılık İdaresi'nin JAA , Avrupa'ya uçuş yapan 10 Türk şirketine ilişkin denetlemeleri sonucunda 122 uçakta toplam 502 hata tespit edildi. 
Merkezi Hollanda'da bulunan ve 27 ülkenin ortak girişimi JAA'nın Avrupa ülkelerine uçuş düzenleyen Türk şirketlerine yönelik 4 aylık incelemesi sonucunda hazırlanan rapor, haziranda Sivil Havacılık Genel Müdürlüğü'ne gönderildi. Raporda, uçaklarda görülen önemli sorunlar, ağırlık ve balans dökümünün düzgün yapılmaması, uçaklara kapasitesinden fazla yükleme yapılması, teker ve fren ünitelerinin durumunda olumsuzluklar bulunması, kargo uçaklarına yüklemenin yanlış yapılması olarak sıralandı. 
Rapora göre, en fazla olumsuzluk Almanya, Hollanda, Fransa ve Polonya'ya sefer yapan uçaklarda bulundu. THY'ye ait 36 uçakta 51, MNG Havayolları'na ait 19 uçakta 97, Onur Havayolları'na ait 21 uçakta 155 ve Fly Havayolları'na ait 10 uçakta 54 hata tespit edildi. En çok eksikliği bulunan şirketlerin başında MNG, Onur Havayolları, Atlas ve Fly Havayolları geldi. 
Bir şirkette hata oranının en fazla 2 olması gerekirken, raporda, "Eksiklikler yoğun olarak Airbus A300 ve MD - 88 tipi uçaklarda görülüyor. Türk operatörleri içinde en yüksek hata oranı 1.90 ile MNG Havayolları'nda görülürken, en düşük hata oranı 0.07 ile Sunexpres Havayolları'nda tespit edildi" denildi. 
Hata oranı Onur Havayolları'nda 1.73'e ulaştı, THY'nin 36 uçağında tespit edilen 51 hata arasından 13'ünün de uçuş güvenliğini olumsuz etkileyecek boyutta olduğu ifade edildi. Uçuş emniyetini riske atacak boyuttaki toplam eksikliklerin sayısı da 89 oldu. 

Kalp krizine havada müdahale 

SİNAN TOROS İstanbul 
Türk Hava Yolları, kalp krizi ve beraberinde oluşan bilinç kaybı ile solunum durması gibi rahatsızlıklarda kullanılmak üzere bazı uçaklarına defibrillatör elektroşok cihazı koydu. Şirketin kendi bünyesinde eğittiği sertifikalı kabin memurları, rahatsızlanan yolcuya, ilk 5 dakikada müdahalede bulunuyor. ABD Havacılık Dairesi, ülkesine uçuş yapan tüm uçaklarda "defibrillatör" bulunmasını zorunlu kılmıştı. THY'nin, ABD'ye de sefer yapan uzun menzilli Airbus 340 uçaklarında bu cihazlardan bulundurmaya başladığı vurgulandı. 



</TEXT>
</DOC>
