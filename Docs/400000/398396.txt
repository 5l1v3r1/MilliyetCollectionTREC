<DOC>
<DOCNO> 398396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun34.html </URL>
<DATE> 2005/11/27/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
10. AB-Akdeniz Zirvesi başladı... 
</HEADLINE>
<TEXT>

     10. AB-Akdeniz zirvesi, 40 ülkenin ve uluslararası örgütlerin katılımıyla İspanya'nın Barselona kentinde başladı. 
     Başbakan Recep Tayyip Erdoğan'ın da katıldığı toplantının bugünkü ilk bölümünde liderler arasında ikili görüşmeler yapıldı. 
     İlk defa devlet ve hükümet başkanları düzeyinde yapılan toplantıya, Mısır, Fas, Suriye, İsrail ve Ürdün'den katılımın en üst düzeyde olmaması, ''toplantının önemine gölge düştü'' şeklinde yorumlandı. 
     AB dönem başkanı İngiltere'nin Başbakanı Tony Blair ve ev sahibi İspanya'nın Başbakanı Jose Luis Rodriguez Zapatero'nun eşbaşkanlığında yarın sabah yapılacak toplantılarda ise ''barış, güvenlik, istikrar, demokrasi, iyi hükümet'', ''desteklenebilir ekonomik kalkınma ve reformlar'', ''eğitim ve kültürel işbirliği'', ''adalet, güvenlik, göçmen ve sosyal entegrasyon'' başlıklı konular ele alınacak. 
     ''Barselona süreci'' olarak adlandırılan AB-Akdeniz zirvesinde 10 yıl önce alınan kararlarda hedefe ulaşılamadığı ve Akdeniz'e kıyısı olan ülkelerin yeterince ekonomik, siyasi ve sosyal destek göremediği hususunda birleşen liderler, 2 gün sürecek toplantılarda somut adımlar atmayı umuyor. 
     Bu arada, zirveye katılan liderlerin bu akşam İspanya Kralı Juan Carlos'un vereceği akşam yemeğine katılacağı bildirildi. 
     Öte yandan, 6 bin dolayında İspanyol polisi ve askeri, zirve dolayısıyla çok geniş güvenlik önlemleri aldı. 
     
</TEXT>
</DOC>
