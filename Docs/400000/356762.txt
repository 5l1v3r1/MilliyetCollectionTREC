<DOC>
<DOCNO> 356762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur33.html </URL>
<DATE> 2005/06/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Başpehlivana çatışma gibi karşılama 
</HEADLINE>
<TEXT>

     MURAT SANDIKÇI, DAVUT AKTAŞ Samsun DHA 

Edirne'de 644. Tarihi Kırkpınar Yağlı Güreşleri’nde Ekrem Yavuz’u uzatmada yenerek "Başpehlivan" olan Şaban Yılmaz, memleketi Samsun’da silahla havaya ateş edilerek karşılandı. Yüzlerce merminin atıldığı karşılama töreninde şans eseri yaralanan olmadı. 
     Yılmaz için kente 30 kilometre uzaklıktaki Havana Tesisleri’nde karşılama töreni yapıldı. Yavuz'un tesislere gelişi sırasında çok sayıda kişi tabancalarla havaya ateş etti. Omuzlara alınan Yılmaz’a çiçekler verildi. Ardından ikinci karşılama töreni kent girişindeki Köy Hizmetleri önünde yapıldı. 30 kilometrelik yol boyunca yine tabancalarla havaya ateş edildi. Bazı sürücüler direksiyon başında, bazı kişiler de araçlardan yarı bellerine kadar çıkarak ateş etti. 200 araçlık konvoyla Köy Hizmetleri önüne gelen Yılmaz'ı İlkadım Belediye Başkanı Erdoğan Tok, Canik Belediye Başkanı Osman Genç, Samsun Gençlik ve Spor İl Müdürü Fatih Öztürk çiçekle karşıladı. Burada yapılan karşılama töreninde havaya ateş edilmedi. Samsun Büyükşehir Belediyesi’ne ait üstü açık otobüste altın kemeriyle şehir içinde tur atan Yılmaz’a büyük sevgi gösterilerinde bulunuldu. 
     
</TEXT>
</DOC>
