<DOC>
<DOCNO> 370153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/axspo02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenge korkuttu 
</HEADLINE>
<TEXT>


Türkiye'ye gelme hazırlığındaki Schumacher kardeşlerin moralini Ralf Schumacher'in manken ve yarışcı eşi Cora Schumacherin hafta sonunda Almanya'da yaptığı pist kazası bozdu. 


Türkiye Grand Prix'i için İstanbul'a gelmeye hazırlanan Schumacher kardeşlerin moralini bir "mini" kaza bozdu. F1'in efsane pilotu Michael Schumacher'in kendisi gibi pilot olan kardeşi Ralf Schumacher'in manken ve yarışcı eşi Cora Schumacher hafta sonu katıldığı yarışta bariyerlere çarparak hastanelik oldu. 
Almanya'nın Nurburgring Pisti'nde yapılan yarışlara Mini Cooper marka aracıyla katılan bayan Schumacher, oldukça hızlı bir giriş yaptığı virajı alamayıp spin atınca aracın kontrolünü kaybetti. Pistin dışına savrulan ve çakılla kaplı alanda da kontrolü sağlayamayan Cora Schumacer, yaklaşık 80 kilometrelik bir hızla bariyerlere çarptı. Ön bölümü tamamen parçalanan Mini Cooper'dan yara almadan çıkan bayan pilot şiddetli boyun ağrısından şikayet edince apar topar hastaneye kaldırıldı. Yapılan kontroller sonucu ciddi bir sağlık problemi olmadığı saptanan ve taburcu edilen bayan Schumacher yaşadığı kazayla ilgili soruları, "Herşey çok hızlı ve biranda oldu. Detayları hatırlamıyorum" diye yanıtladı. 

Hızlı ve güzel 

Almanya'nın ünlü modellerinden biri olan Ralf Schumacher'in sarışın eşi Cora Schumacher, kocası gibi tam bir adrenalin tutkunu. Podyumların yanı sıra pistlerde de fırtına gibi esen ve pist şampiyonalarında direksiyon sallayan bayan Schumacher, hafta sonunda geçirdiği kazanın kendisini yıldıramayacağını yarışmaya devam edeceğini açıkladı. 

Şölen hazırlıkları 

İstanbul Büyükşehir Belediyesi,Formula 1 Türkiye Grand Prix'sinde çeşitli organizasyonlar düzenleyecek. Formula 1 etkinlikleri çerçevesinde ilk olarak 19 Ağustos Cuma akşamı saat 21.30'da Taksim Meydanı'nda Kenan Doğulu konser verecek. Konser esnasında 3 bin F1 bayrağı dağıtılacak ve saat 24.00'de 
de havai fişek gösterilerinin yapılacak. 20 Ağustos Cumartesi akşamı ise İstanbul Büyükşehir Belediyesi evsahipliğinde F1 takımlarının katılacağı 
"Celebration Parti" Çırağan Sarayı'nda yapılacak. Ferhat Göçer'in konser vereceği parti de havai fişek gösterileriyle sona erecek. 

Alonso iddialı 

F1'de sezonun 14. ayağı olan Türkiye Grand Prix'sine az bir zaman kala genel klasman birincisi Renault'un İspanyol pilotu Fernando Alonso, yarışa iddialı hazırlanıyor. Hafta sonu yapılacak Türkiye Grand Prix'si öncesi basına açıklamalarda bulunan Alonso, sezonun son yarışlarına yaklaşılırken avantajını korumak için, son gücünü kullanıp Türkiye Grand Prix'sini kazanacağını söyledi. 


</TEXT>
</DOC>
