<DOC>
<DOCNO> 383748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/axspo01.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da Keskin veda 
</HEADLINE>
<TEXT>


Beşiktaş'ta suların durulduğu düşünülürken, Gökhan Keskin'in istifası şok etkisi yarattı. Yardımcı antrenörün, Rıza Çalımbay ile "istifa" konusunda ters düşmesi üzerine görevini bıraktığı iddia edildi 

BİLAL MEŞE 


Siyah - Beyazlı kulüpte UEFA'da gruplara kalınması ve Samsunspor galibiyetiyle oluşan olumlu havaya rağmen fırtınalı günler devam ediyor. Rıza Çalımbay'ın "istifa" belirsizliğinin ortadan kalkmasının ardından camia bu kez Yardımcı Antrenör Gökhan Keskin'in görevden ayrılmasıyla sarsıldı. 
Çalımbay'ın, Ankaraspor yenilgisinin ardından Zeki Önatlı, Gökhan Keskin, Bülent Albayrak ve Cengiz Birgen ile bir araya geldiği, yardımcı antrenörlerin tecrübeli hocaya kararı ne olursa olsun yanında olacakları desteğini verdikleri bildirildi. Çalımbay'ın Malmö rövanşının sonucu ne olursa olsun görevden ayrılma fikrini açıkladığı, bunun da yardımcılar tarafından kabul gördüğü ifade edildi. Ancak farklı skorla atlanan turun ardından Rıza Çalımbay'ın bu düşüncesini hayata geçirmemesinin Gökhan Keskin'i kızdırdığı ileri sürüldü. 
Genç antrenörün, Rıza Çalımbay'a daha önce aldığı karardan dönmesi nedeniyle tepki gösterdiği, ikilinin bu yüzden tartıştığı iddia edildi. Ancak genç çalıştırıcı, aralarında hiçbir sorun yaşanmadığını belirtip, "Gökhan benim kardeşim. Yalnız çalışmak istedi" açıklamasını yaptı. 
Futbol Şube Sorumlusu Kıvanç Oktay ise, "Gökhan Keskin, hocamız Rıza Çalımbay'a istifasını sunmuş. Kendisi de bunu kabul etmiş. Bildirdi, biz de 'Tamam' dedik" açıklamasını yaptı. 

Ailton'dan matematiksel yorum 

Teknik Direktör Rıza Çalımbay tarafından, "hazır olmadığı" gerekçesiyle yedek kulübesinde oturan Ailton, hocasını adeta tekzip etti, söylenenlerin aksine, hazır ve oynayabilecek düzeyde olduğunu belirtti. 
Schalke ile kamp dönemine katıldığını, sadece sakatlık nedeniyle 10 günlük bir ara verdiğini vurgulayan Brezilyalı futbolcu, "Samsunspor karşısında son 25 dakika görev yapıp bir gol attım. Bu da şu demek oluyor 90 dakika oynarsam, daha fazlasını atarım" yorumunu getirdi. 

Patron ne derse o 

Tayfur Havutçu'nun futbolu bırakarak tam yetkiyle menajerlik görevine oturmasının perde arkası ortaya çıktı. 
Ankaraspor maçının ardından Sinan Engin'in yeniden menajerlik görevine döneceği belirtilirken, Rıza Çalımbay'ın yerine de Engin'in istediği Samet Aybaba ya da yabancı bir hocanın getirilmesi düşünüldü. Ancak haberi alan Çalımbay, menajerlik için Feyyaz Uçar ismini ortaya attı. Üst üste alınan galibiyetler de Çalımbay'ın elini güçlendirirken, devreye giren Başkan Yıldırım Demirören, kendi formülünü hayata geçirip, Tayfur Havutçu'yu tek yetkili kıldı. Havutçu sezon sonunda İngiltere'de kursa gönderilecek. 

Daha yeni dönmüştü 

SEZON başından bu yana sakatlığı ve formsuzluğu nedeniyle bir türlü randıman veremeyen Sergen Yalçın, takımıyla birlikte sahalara dönüp, gol attığı Samsunspor maçında yeniden sakatlandı. Kulüp doktoru Ayhan Optur, sağ arka adalesinde ödem ve küçük bir yırtık bulunan futbolcunun yaklaşık üç hafta sahalardan uzak kalacağı açıklandı. 

'Kazanmayı öğrendik' 

SAMSUNSPOR maçının en iyileri arasında kendini gösteren Kleberson, Malmö zaferinden sonra ligde de galip gelmelerini şu sözle özetledi "Artık maç kazanmasını öğrendik." Bundan önce kaybettikleri karşılaşmalardan da farklı galip gelebilecek güce sahip olduklarını vurgulayan Brezilyalı, "Bu maçlarda kazanmayı bilemedik. Ancak son iki müsabakada, daha stresli, baskı altında ve zorluk derecesi yüksek olmasına rağmen kazandık. Bunun arkası gelecek" dedi. 

Bileğine kuvvet Beşiktaş 

Siyah- Beyazlılar'ın UEFA Kupası'ndaki rakipleri bugün belli olacak. Gruplarda 5 takım yer alacak, ilk üçte yer alanlar bir üst tura çıkacak. İlk karşılaşmalar 20 Ekim'de oynanacak 

UEFA Kupası'nda grupları belirleyecek kuralar bugün İsviçre'nin Nyon kentinde TSİ 13.00'te çekilecek. Beşiktaş'ın, en güçlü takımların yer aldığı birinci torbadan katılacağı kuralarda Siyah -Beyazlılar'ı Başkan Yıldırım Demirören, yönetici Süleyman Eren ile Erdil Arpacı temsil edecek. Statü gereği gruplarda ilk üç sırayı alacak olan takım bir üst tura yükselecek. İlk maç 20 Ekim'de oynanacak. 

'En azından yarı final' 

Beşiktaş Başkanı Yıldırım Demirören, Avrupa'da hiçbir takımdan çekinmediklerini söyledi. Yurtdışı arenada büyük hedeflerinin bulunduğunu vurgulayan Demirören, "Bunu gerçekleştirmek için mücadele edeceğiz. Kimseden çekinmiyoruz. Ayrıca geçen yıldan büyük tecrübe kazandık. En azından yarı final oynamak istiyoruz" diye konuştu. 


</TEXT>
</DOC>
