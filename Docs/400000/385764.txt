<DOC>
<DOCNO> 385764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun53.html </URL>
<DATE> 2005/10/11/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
BM'den çevre felaketi uyarısı... 
</HEADLINE>
<TEXT>

     BM uzmanları, toprağın verimini yitirmesi, çölleşme, deniz seviyesinin yükselmesi gibi çevresel sorunlar nedeniyle Afrika'dan Asya'ya kadar milyonlarca insanın etkilenebileceğini açıklarken, Türkiye'deki erozyon sorunu da bu çerçevede yer aldı. 
     Bonn'da bulunan Birleşmiş Milletler Üniversitesi'nin UNU tahminlerine göre, çevre koşullarından kaynaklı göç en çok Sahra altı Afrikası'nda şiddetli hal alırken, Asya ve Hindistan'daki milyonlarca kişiyi de etkiliyor. Kuzey Afrika ve Latin Amerika ise, toprak ve hava koşullarındaki olumsuzlukların sonuçlarını yaşıyor. 
     UNU'ya göre, Çin'deki Gobi çölü yılda 10 bin kilometrekare genişleyerek köyleri tehdit ediyor. Fas, Tunus ve Libya her yıl işlenebilir topraklarından 1000 kilometrekare civarında bir alanı çölleşmeyle kaybediyor. Türkiye'de ise, 160 bin kilometrekarelik tarla toprak erozyonundan etkileniyor. 
     UNU, toprağın veriminin azalması, kuraklık, ormanlık alanların yok olması ve diğer çevresel olumsuzluklar nedeniyle gelecek 5 yılda 50 milyon kişinin evlerini terketmek zorunda kalabileceğini de açıkladı. 
     Deniz seviyelerindeki yükselişin, çöllerin genişlemesinin ve yağışlar getiren olumsuz hava koşullarının mevcut göçü artıracağı ve hatta yüzmilyonlarca kişiyi yersiz bırakabileceği uyarısında bulunan UNU, bu çevresel etkiler nedeniyle yeni bir mülteci tipinin doğduğunu ve uluslararası anlaşmalarda da yer verilmesi gereken bu kişilerin ihtiyaçlarının belirlenmesine dikkat çekti. 
     
</TEXT>
</DOC>
