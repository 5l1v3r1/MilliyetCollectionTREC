<DOC>
<DOCNO> 383827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun42.html </URL>
<DATE> 2005/10/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Lagendijk Avusturya'nın tavrından utanç duydum 
</HEADLINE>
<TEXT>

     TBMM-Avrupa Parlamentosu Ortak Komisyon Eşbaşkanı Joost Lagendijk, Avusturya’nın Türkiye tutumundan utanç duyduğunu belirtti. 
     TBMM-Avrupa Parlamentosu Ortak Komisyon Eşbaşkanı Joost Lagendijk ve Avrupa Parlamentosu’nun Türk asıllı milletvekili Cem Özdemir’in düzenledikleri ortak basın toplantısından Avusturya’ya sert tepkiler çıktı. 
     Konuşmasına "Dün gece çok utandım" diye başlayan Lagendijk, Konsey’in AB ile müzakerelere başlama sürecinin AB için bir utanç olduğunu söyledi. 
     "Tek bir cümle için 30 saat müzakere edildi" diyen Lagendijk sözlerini Avusturya’yı kastederek, "17 Aralık’ta bir takım sözler verildi, son anda üye ülkelerden biri çıktı, bütün süreci değiştirmeye çalıştı. Bu hem AB için hem de AB’nin Türkiye’de algılanması konusunda kötü bir durum" diye sürdürdü. 
     AB’de işlerin böyle yürümediğini söyleyen Lagendijk, "Umarım tüm süreci böyle götürmeye çalışmazlar. Örneğin tarım sübvansiyonları ile ilgili tartışmada Fransa çıkıp son anda benim bir itirazım var süreci değiştirelim demez" diye konuştu. 
     
     CARLA DEL PONTE’Yİ DE ELEŞTİRDİ 
     Uluslararası Savaş Suçları Mahkemesi Başkanı Carla Del Ponteyi de eleştiren Joost Lagendijk, "Hırvatistan ile bir sorunum yok ancak Hırvatistan ile bu şekilde başlamak ilginç. 
     Carla Del Ponte’nin böyle bir oyun oynamasına şaşırdım" dedi. 
     
     "TÜRK SİYASİLER DE AB SİYASİLERİ DE DÜRÜST OLSUN" 
     Türk siyasilerin de AB siyasilerinin de dürüst olması gerektiğini söyleyen Lagendijk, iki tarafın da yeterince cesur olması gerektiğini ifade etti. 
     Son dönemde Avrupa’da siyasetin kamuoyu yoklamalarına göre şekillenmeye başladığına da dikkat çeken Lagendijk, "Kamuoyu yoklamalarına göre siyaset yapılırsa, bugün başka yarın başka konuşulursa bir yere varamayız" dedi. 
     
     "TÜRKİYE PEK ÇOK TALEBE EVET DEMEK ZORUNDA KALACAK" 
     Müzakere kelimesinin de doğru anlatılması gerektiğini söyleyen Joost Lagendijk, AB müzakerelerenin ortak bir yol bulma anlamına gelmediğini, Türkiye’nin kendini AB’ye uydurması anlamına geldiğini söyledi. 
     Bunun Türk kamuoyuna çok iyi aktarılması gerektiğini kaydeden Lagendijk, "Türkiye, AB’nin pek çok talebine evet demek zorunda kalacak. İşte Türkiye’de kabul edilmesi en zor olan da bu" dedi. 
     
     ÖZDEMİR "ZAFER SİVİL TOPLUM ÖRGÜTLERİNİN" 
     Aynı toplantıda konuşan Avrupa Parlamentosu’nun Türk asıllı milletvekili Cem Özdemir de Türk Hükümetinin bir zafer kutladığını ancak asıl kutlamanın Sivil Toplum Örgütleri arasında yapılması gerektiğini söyledi. 
     Özdemir, Avusturya’yı eleştirdiği konuşmasında, "Avusturya bu tavrıyla AB’ye çok büyük zarar verdi" dedi. ABD’nin aracı olmak zorunda kaldığını hatırlatan Özdemir, bu durumun AB’nin zayıflığını gösterdiğini ifade etti. 
     
</TEXT>
</DOC>
