<DOC>
<DOCNO> 374098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy01.html </URL>
<DATE> 2005/08/30/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
30 Ağustos Zafer Bayramı kutlanıyor... 
</HEADLINE>
<TEXT>

     30 Ağustos Zafer Bayramı ve Türk Silahlı Kuvvetleri Günü, tüm yurtta, dış temsilciliklerde ve KKTC'de törenlerle kutlanıyor. 
     Zafer Bayramı dolayısıyla ilk tören, Anıtkabir'de düzenlendi. 
     Tören, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Faruk Cömert, Jandarma Genel Komutanı Orgeneral Fevzi Türkeri, Genelkurmay İkinci Başkanı Orgeneral Işık Koşaner ve askeri erkanın Aslanlı Yol'daki yürüyüşüyle başladı. 
     Orgeneral Özkök, Atatürk'ün kabrine, üzerinde ''Türk Silahlı Kuvvetleri'' yazılı kırmızı ve beyaz karanfillerden oluşan çelenk bıraktı. Saygı duruşunda bulunulmasının ardından Orgeneral Özkök ve törene katılanlar, merdivenlerden inerken hatıra fotoğrafı çektirdi. 
     Daha sonra Misak-ı Milli Kulesi'ne geçen Orgeneral Özkök, önceden yazıp imzaladığı Anıtkabir Özel Defteri'ndeki metni yüksek sesle okudu. Orgeneral Özkök, deftere şunları yazdı 
     ''Çağdaş Türkiye Cumhuriyeti'nin kurucusu Ulu Önder Atatürk... 
     30 Ağustos Zafer Bayramı'nın 83. yıldönümünü gururla kutlamanın heyecanı içerisinde yüksek huzurlarınızdayız. 
     Bu zafer, vatanı işgal altında olan bir ulusun, senin önderliğinde tam bağımsızlık hedefine kilitlenerek olağanüstü yokluk ve güçlüklerle verdiği destanlaşmış bir mücadelenin son halkasıdır. 
     Şüphen olmasın ki, Türk Silahlı Kuvvetleri, yaşadığımız bu gönençli günlere ne zorlukla ulaştığımızın bilincinde olarak, kutsal emanetin olan güzel vatanımızı, kurduğun çağdaş cumhuriyetin temel niteliklerini ve devletin ülkesi ve milletiyle bölünmez bütünlüğünü canı pahasına koruma ve kollamaya devam edecektir. Manevi varlığın, ilke ve devrimlerin, sonsuza kadar bizlere güç vermeye ve ilerlemekte olduğumuz yolu aydınlatmaya devam edecektir. 
     Minnet ve şükran duyguları içerisinde, huzurunuzda saygıyla eğiliyorum. Ruhun şad olsun.'' 
     
     TAKSİM 

     30 Ağustos Zafer Bayramı ve Türk 
     Silahlı Kuvvetleri TSK Günü, İstanbul’da çeşitli törenlerle kutlanıyor. 
     İstanbul’daki ilk tören, Taksim Cumhuriyet Anıtı’na İstanbul Valisi Muammer Güler, 1. Ordu Komutanı Orgeneral İlker Başbuğ, Büyükşehir Belediye Başkanı Kadir Topbaş ve öteki ilgililerce çelenk konulmasıyla başladı. 
     Törende, 1 dakikalık saygı duruşunda bulunuldu ve İstiklal Marşı okundu. Ardından 1. Ordu Komutanı Orgeneral İlker Başbuğ, anıt şeref defterini imzalayarak, okudu. 
     Orgeneral Başbuğ, deftere şunları yazdı 
     "Türkiye Cumhuriyeti’nin kurucusu Ulu Önder Atatürk eşsiz liderliğinde ulusça kazanılan büyük zaferin 83. yıldönümünde minnet ve şükran duygularımızı bir kez daha sunmak üzere senin ve silah arkadaşlarının manevi huzurundayız. 
     Türk Silahlı Kuvvetleri, en büyük eserin olan Türkiye Cumhuriyeti Devleti’nin ülkesi ve milletiyle bölünmez bütünlüğünü, Atatürk Cumhuriyeti’nin temel niteliklerini koruma ve kollama azim ve kararlılığındadır. 
     Çağdaş uygarlık düzeyinin üzerine çıkılmasını temel hedef alan, bu hedefe ulaşmak için akıl ve ilmin yol göstericiliğini kabul eden, bizlere en büyük mirasın olan Atatürkçü düşünce sistemi bütün görevlerimizde temel rehber olacaktır. 
     Bu duygularla huzurunda hürmetle eğiliyor, bu ülke için canlarını veren bütün aziz şehitlerimizi rahmet, gazilerimizi ise şükranla anıyoruz. 
     Ruhun şad olsun." Bu arada, tören sırasında Emekli Subaylar Derneği çelenginin anıta bırakılması sırasında, görevlilerle emekli Albay Hikmet Uğur arasında çelengin yeri konusunda kısa bir tartışma yaşandı. 
     Uğur, daha sonra gazetecilere yaptığı açıklamada, tören sırasında isimlerinin okunmadığını, bu nedenle tepki gösterdiklerini söyledi. 
     
</TEXT>
</DOC>
