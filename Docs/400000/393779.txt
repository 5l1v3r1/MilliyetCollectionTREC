<DOC>
<DOCNO> 393779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko55.html </URL>
<DATE> 2005/11/10/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Yabancı yatırımcıların Türkiye'ye ilgisi artıyor 
</HEADLINE>
<TEXT>

     Akaryakıt ve madeni yağ şirketi Gulf Oil International'ın Üst Yöneticisi Alan Dujean, Türkiye'nin kendileri için stratejik bir ülke olduğunu söyledi. 
     Gulf Oil'in Delta Akaryakıt ile gerçekleştirdiği iş ortaklığını kamuoyuna duyurmak amacıyla düzenlenen basın toplantısında konuşan Dujean, Türkiye'nin hem coğrafik hem de politik pozisyonu nedeniyle stratejik bir ülke olduğunu belirterek, 2 yıl boyunca Türkiye'deki gelişmeleri çok yakından izlediklerini ve pazar girmenin zamanı geldiğine karar verdiklerini söyledi. 
     Pazarda diğer şirketlerin aksine bağımsız şirketlerle ortaklıklar kurma yolunu seçtiklerini anlatan Dujean, bu anlamda Delta Akaryakıt ile iş ortaklığı oluşturduklarını anlattı. 
     Delta Akaryakıt Grup Başkanı Mustafa Aşur ise 2001 yılından bu yana Türk ekonomisinde yaşanan olumlu trendin ardından uluslararası firmaların ilgisinin yoğunlaştığını anlattı. 
     Aşur, Gulf Oil'i uluslararası alandaki tecrübesiyle Türkiye'ye getirmekten mutlu olduklarını belirtti. 
     Delta Akaryakıt Genel Müdürü Adnan Göçhan ise toplantıda, ağırlıklı olarak Anadolu'da büyümeyi planladıklarını ve 2012 yılı sonuna kadar 400 istasyona ulaşmayı hedeflediklerini, bu rakamla pazarda yaklaşık yüzde 6-7 oranında pazar payına ulaşmayı hedeflediklerini söyledi. 
     Şu ana kadar 30 istasyon açtıklarını ve her hafta bir istasyon yeni açıldığını anlatan Göçhan, 1992 yılından bu yana Türkiye'ye uluslararası bir petrol şirketinin girmediğini, Gulf Oil'le yapılan iş ortaklığını bu açıdan da önemli olduğunu söyledi. 
     Basın toplantısına Gulf Oil sponsorluğunda Le Mans Türkiye'de yarışacak ünlü Jean Paul Belmondo'nun oğlu olan Paul Belmondo ve Le Mans'ta yarışan en genç ve ilk lisanslı Türk pilot ünvanına sahip 17 yaşındaki Cemil Çıpa'da katıldı. 
     
</TEXT>
</DOC>
