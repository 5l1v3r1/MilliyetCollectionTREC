<DOC>
<DOCNO> 392368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sondun14.html </URL>
<DATE> 2005/11/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çiçek Roj TV ile ilgili belgeler, Danimarka'ya defalarca gönderildi 
</HEADLINE>
<TEXT>

     Beyhan Peker 

Adalet Bakanı Cemil Çiçek, Danimarka'dan yayın yapan Roj TV'nin terör örgütüyle ilişkisini gösteren belgelerin bu ülkeye gönderildiğini belirterek, ''En son Başbakanımız da bu bilgileri Danimarka'ya verdi. Bu bizim hükümetten hükümete, devletten devlete talebimizdir'' dedi. 
     İsveç Dışişleri Bakanı Laila Freivalds'in davetlisi olarak, Stockholm'de düzenlenen ''Çocuk kaçırma suçları'' konulu toplantıya katılan Çiçek, Türkiye'nin Stockholm Büyükelçiliği binasında bu ülkede yaşayan Türk vatandaşlarıyla da bir araya geldi. 
     Büyükelçilik binasında önce basın mensuplarını kabul eden Bakan Çiçek, terörle mücadele, ifade özgürlüğü, Türkiye ile Avrupa Birliği ilişkileri ve gerçekleştirilen yasal düzenlemeler konusunda bilgi verdi. 
     Cemil Çiçek, düşünce özgürlüğüyle ilgili bir soru üzerine, AK Parti hükümetinin uygulamaya koyduğu yasaların, Avrupa müktesebatına uygun yasalar olduğunu kaydetti. 
     Çiçek, eleştiri hududu içinde kalan hiçbir düşünce açıklamasının suç sayılmadığını belirterek, ''Bu hududun çapını kim tayin edecek Yargıtay, mahkemeler... Açılan bazı davalar var. Açılmamasını temenni ederiz. Ama Avrupa Birliği müktesebatı açısından yargı bağımsızdır. Bağımsız olması sebebiyle de bu dava niye açılıyor, neden açılıyor, bunu tartışma konusu yapabilirsiniz, ama neticede yargının işidir'' diye konuştu. 
     
     ''REKLAMINI YAPTIRIYOR'' 
     Bu konuda haklarında dava açılan kişilerin sergilediği tutarsızlığın da görülmesi gerektiğine dikkat çeken Bakan Çiçek, ''Bir konuyla ilgili biri bir yerde bir açıklama yapıyor. O konuyla ilgili 2 ay hiç sesini çıkartmıyor, öyle bir açıklama yapmanın avantajını, primini kullanıyor, reklamını yaptırıyor. Sonra kendi beklentileri dış dünyadan karşılanmayınca, 'Ben onu dememiştim' diyor. 'Ben böyle bir şey demedim'i 2 ay evvel söyleseydin, zaten bu dava açılmayacaktı. Demek ki orada işin içerisine biraz da reklam giriyor. 2 ay tartıştırıyorsun, 2 ay dünyayı ayağa kaldırıyorsun. 2 ay sonra diyorsun ki 'Ben öyle demedim.' Sonra tekrar bir şeyler olur. Ben diyorsunuz, sözlerimin arkasındayım'' diye konuştu. 
     Adalet Bakanı Çiçek, bir soru üzerine bunları, yazar Orhan Pamuk'u kastederek söylemediğini de kaydetti. 
     
     ROJ TV 
     Adalet Bakanı Çiçek, Danimarka'dan yayın yapan Roj TV'nin terör örgütüyle ilişkisini gösteren belgelerin Danimarka'nın Dışişleri ve Adalet Bakanlığı'na gönderildiğini, Başbakan Recep Tayyip Erdoğan'ın da bu konuda bilgi verdiğini kaydederek şunları söyledi 
     ''Dönem Başkanı sıfatıyla İngiltere'nin düzenlediği gayrı resmi Adalet ve İçişleri Bakanları toplantısına katıldığımda, Sayın Bakan'a biz bu konuyu ilettik. Ayrıca daha evvel de Dışişleri Bakanlığı müteaddit defalar elindeki bilgi ve belgeleri Danimarka makamlarına gönderdi. İçişleri Bakanlığı'na, Dışişleri Bakanlığı'na gönderdi, En son Sayın Başbakanımız bu bilgiyi verdi. Dedi ki, 'Böyle bir televizyon kanalı var. Teröre destek veriyor.' Şu anda Danimarka'nın elinde bu bilgiler var. Ama her defasında, 'Bu bizim yetkimiz değil, filanca makamın yetki alanında' deniyor. Yani top devamlı dolaşıyor. Ben en son Sayın Bakanla 1 Kasım'da yaptığım görüşmede dedim ki, Bu bizim hükümetten hükümete, devletten devlete talebimizdir. Hangi makamın yetkili olduğu sizin meselenizdir. '' Almanya ve Fransa'nın bu kanalı radikal örgütlere destek verdiği için kapattığını da hatırlatan Cemil Çiçek, ''Siz etnik teröre destek veren bu televizyonu kapatmıyorsunuz. İki senedir bizi oyalıyorsunuz, Bu Avrupa Birliği müktesebatına da aykırı. Onun için bunun kapatılması gerekiyor. Bizim ilave vereceğimiz bilgi yok. Ama o bilgilere ulaşamadılarsa biz tekrar o dosyaları göndeririz. Ayrıca ben de bu terör örgütünün yönetim kurulunda olan birinin, o televizyonda yaptığı konuşmanın görüntülü olarak resmini verdim. Alt yazıda da o terör örgütünün yönetim kurulu üyesi olduğu yazıyor. Çok açıktır. Kimse 3 maymunu oynamasın'' diye konuştu. 
     Adalet Bakanı Cemil Çiçek, daha sonra İsveç'te yaşayan Türklerin emeklilik, askerlik, nikah işlemleri konusundaki sorunlarını dinledi. 
     Cemil Çiçek, daha sonra Danimarka üzerinden Ankara'ya dönmek üzere Stockholm'den ayrıldı. 
     
</TEXT>
</DOC>
