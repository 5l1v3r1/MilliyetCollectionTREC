<DOC>
<DOCNO> 386887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sondun06.html </URL>
<DATE> 2005/10/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
ABD, İngiltere'nin bağışladığı 350 bin kutu hazır yemeği reddetti... 
</HEADLINE>
<TEXT>

     İngiltere'nin Katrina kasırgasından etkilenenler için bağışladığı 350 bin kutu hazır yemeğin, ABD yönetimi tarafından, ''kullanılan etlerin 'deli dana' taşıyor olabileceği'' kuşkusuyla reddedilmesi ve felaketzedelere dağıtılmaması, İngiltere'de kızgınlık yarattı. 
     ABD yönetiminden gelen resmi yanıtta, ''hazır yemeklerde kullanılan etlerin sağlıklı olmadığının düşünülmediği'' ifade edilerek, ancak bu konuda daha önce alınmış bir yasak kararının, bağışın kabul edilmesinin önüne geçtiği belirtildi. 
     Habere geniş yer veren BBC, bu durumun İngiliz hükümetinde oluşan kızgınlığı engellemeye yetmediğini duyururken, Katrina kurbanlarına bağışlanan hazır yemeklerin cephedeki İngiliz askerlerine gönderilenlerin aynısı olduğunu hatırlattı. 
     ABD yönetimi, İngiltere'den et ithalini deli dana hastalığının kamuoyu tarafından daha yakından tanınmaya başlandığı 1997 yılında yasaklamıştı. 
     Bu arada halen ABD'nin Arkansas kentindeki bir soğuk hava deposunda tutulan 357 bin kutu hazır yemeğin ayda 16 bin dolarlık depolama masrafı bulunduğu ve ABD yönetiminin bu yemeklerin imhası ya da bir başka ihtiyaç sahibi ülkeye gönderilmesi için yol aradığı belirtildi. 
     
</TEXT>
</DOC>
