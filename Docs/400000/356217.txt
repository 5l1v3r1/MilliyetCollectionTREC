<DOC>
<DOCNO> 356217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko21.html </URL>
<DATE> 2005/06/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mittal Steel Erdemir, Avrupa üretimimiz için en değerli taşımız olacak 
</HEADLINE>
<TEXT>

     Özelleştirilmeye hazırlanan Erdemir'in taliplileri arasında yer alan dünyanın önde gelen çelik şirketi Mittal Steel'in Kurumsal İletişim Genel Müdürü Nicola Davidson, özelleştirmede başarılı olmaları halinde, Erdemir'in Avrupa'daki üretimleri açısından ''taçlarındaki en değerli taş'' olacağını bildirdi. 
     Mittal Steel'in Kurumsal İletişim Genel Müdürü Nicola Davidson ve şirketin Finans Direktörü Ondra Otradovec, İstanbul'da bir basın toplantısı düzenlediler. 
     Davidson, Mittal Stell'in Erdemir'in özelleştirilmesine katılmak istediğini, Erdemir'in gelecekteki stratejik gelişimde ortaklık etmek için en iyi konumlandırılmış şirket olduğunu söyledi. 
     Erdemir'e doğru ortağı bulmanın önemli olduğunu vurgulayan Davidson, Endemir'in güçlü bir ulusal üretici olarak kendisini kanıtladığını, şirketin iddialı genişleme planları bulunduğunu, İsdemir'in bir yassı ürünler üreticisine dönüştürülmesinin öngörüldüğünü, bu planların gerçekleştirmenin anahtarının doğru ortağı seçmek olduğunu kaydetti. 
     Mittal Steel'in 70 milyon ton toplam üretim kapasitesine sahip, 4 kıta ve 14 ülkede faaliyet gösteren dünyanın en büyük ve küresel çelik üreticisi olduğunu ifade eden Davidson, ABD'de 28 milyon ton çelik sevkiyatı, 15.6 milyar dolar gelir ile pazarda birinci üretici, Avrupa'da 18 milyon ton çelik sevkiyatı ve 9.9 milyar dolar gelir ile ikinci üretici konumda bulunduğunu, dünyanın geri kalan ülekelerinde de 13 milyon ton sevkiyat gerçekleştirdiğini, 7.6 milyar dolar gelir sağladığını anlattı. 
     Mittal Steel'in konsolidasyon birleşme ve küreselleşmenin faydalarına inandığını, 100 milyon ton üretim kapasitesine sahip 2-3 kürüsel oyuncunun ortaya çıkmasının beklendiğini belirten Davidson, Mittal Steel ile ortaklığın toplu satın alma gücü, geniş satış ve pazarlama ağı, küresel bilgi birikimi ve daha fazla olanak gibi pekçok avantaj getirdiğini bildirdi. 
     Mittal Steel'in dünyanın en küresel çelik şirketi olduğunu ve 150 ülkeye satış yaptığını kaydeden Davidson, şöyle devam etti 
     ''Ancak her birimin birincil odağı ulusal pazardır, yanı iç pazardır. Eğer özelleştirmede başarılı olursak Erdemir'in odağı iç pazar olmaya devam edecektir. Ulusal pazar paylarını artırmak tüm Mittal Steel şirketleri için bir önceliktir. Erdemir, bir Türk şirketi olarak kalacak, Global bir grubun parçası olmanın da avantajlarına sahip olacaktır. Bölesel lider olma imkanına kavuşacaktır. Mittal Steel'in önceliği Erdemir'in ulusal pazardaki mevcudiyetini güçlendirmek, yassı çelik pazarındaki payını artırmak ve hammadde tedariğini güvenceye almak olacaktır.'' Nicola Davidson, soruları yanıtlarken de, Güngör Uras'ın bir yazısında Erdemir'in alınması halinde Mittal Steel'in vitrininde süs olarak yer olacağına ilişkin yorumunun anımsatılması üzerine, ''Kolay cevap şu olacaktır doğru değil. Biz ortak olduğumuz şirketleri büyütmeyi istiyoruz. Kupa alır gibi almıyoruz'' dedi. 
     Davidson, İsdemir'in yassı çelik üreticisi haline gelmesi için iddialı bir büyüme planı olduğuna işaret ederek, bunun ciddi bir mali güç istediğini, hatırı sayılır tarzda bu plana para ayırabileceklerini söyledi. 
     Nicola Davidson, Türk ekonomisinin son yıllarda çok iyi performans çıkardığını, bunun devamını beklediklerini bildirdi. 
     Davidson, Türkiye'de kişi başına çelik üretiminin diğer Avrupa ülkelerinden daha az olduğunu ifade ederek, çelik sektöründe büyüme olacağına inandıklarını kaydetti. 
     Erdemir'in özelleştirilmesinin başka büyük şirketlerin de ilgisini çektiğinin anımsatılması üzerine De Davidson, ''Tabii ki Erdemir çok dikkat çekiyor. Diğer şirketler için yorum yapmıyoruz'' dedi. 
     Davidson, Erdemir için 1-1.5 milyar dolar ödemeyle hazır olduklarına ilişkin bir açıklamanın basında yer aldığına işaret ederek, kendilerinin hiçbir zaman böyle bir şey söylemediklerini, Londra'daki bir analistin değerlendirmesinin kendilerine atfedildiğini söyledi. 
     Nicola Davidson, Erdemir'in gruba katkısının ne olacağına ilişkin bir soru üzerine de, ''Erdemir, Avrupadaki üretimimiz açısından tacımızın en değerli taşı olacak'' ifadesini kullandı. 
     
</TEXT>
</DOC>
