<DOC>
<DOCNO> 383801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun15.html </URL>
<DATE> 2005/10/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İran'dan Türkiye'nin AB zaferine yorum... 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, Türkiye'nin AB ile tam üyelik müzakerelerine başlamasını ''saygıyla karşıladıklarını'' söyledi. 
     Asefi, düzenlediği basın toplantısında, gündemdeki konuları değerlendirdi ve gazetecilerin sorularını yanıtladı. 
     Hamid Rıza Asefi, Türkiye'nin AB ile tam üyelik müzakerelerine başladığının hatırlatılarak bu konudaki düşüncelerinin sorulması üzerine, şunları kaydetti 
     ''Türkiye'nin AB ile müzakere sürecinin iki ülke Türkiye-İran ilişkilerine bir etki yapacağını düşünmüyorum. İran ve Türkiye dost, Müslüman ve kardeş iki ülkedir. İki ülkenin geleneksel ve tarihi ilişkileri vardır. Türkiye, dış siyasetinde ne karar alırsa alsın, iki ülkenin ilişkileri sağlam bir zeminde devam edecek. Biz Türk halkının AB'ye katılma konusundaki kararını ve tam üyelik müzakerelerine başlanmasını saygıyla karşılıyoruz. Türk halkının çıkarına olan her karar bizim de mutlu olmamızı sağlar.'' 
     
     NÜKLEER PROGRAM 
     Uluslararası Atom Enerjisi Kurumu'nun UAEK İran hakkındaki kararının ardından son durumu değerlendiren Asefi, kararın İran aleyhine çıkması için çaba sarf eden üç AB ülkesiyle Almanya, İngiltere, Fransa ekonomik ilişkileri gözden geçireceklerini söyledi. Bu konunun hükümetin gündeminde olduğunu belirten Asefi, ''Ama karar almak için acele etmeyeceğiz. AB ülkelerinin tutumlarına göre karar vereceğiz'' dedi. 
     İran'ın nükleer sorununu çözümü için Rusya'nın arabulucu olarak devreye gireceğine ilişkin iddiaların hatırlatılması üzerine Asefi, konunun çözüme kavuşması için her ülkenin önerisine açık olduklarını, Dışişleri Bakanlığı'nın son bildirisinde de bu konunun açıkça dile getirildiğini kaydetti. 
     ABD'nin silahların kontrolünden sorumlu Dışişleri Bakan Yardımcısı Stephen Rademaker'ın ''İran'ın nükleer projelerinde yer alan ülkelere İran ile bu alanda ilişkilerini durdurma'' çağrısına da değinen Asefi, ''ABD kendi siyasetini başka ülkelere dikte edemez. Bu açıklamaların hiçbir hukuksal dayanağı yok. ABD hile ve aldatmanın sembolüdür, bu açıklamalar da bunun bir örneğidir. ABD nükleer silahlar bahanesiyle Irak'a saldırdı, ama orada bir şey bulamadı. ABD hile ve aldatmayla dünya kamuoyunu hep aldatıyor'' diye konuştu. 
     
</TEXT>
</DOC>
