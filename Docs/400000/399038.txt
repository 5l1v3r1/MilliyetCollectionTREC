<DOC>
<DOCNO> 399038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo30.html </URL>
<DATE> 2005/11/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
FIFA'dan Levent Bıçakçı'yı kızdıran sorular... 
</HEADLINE>
<TEXT>

     Mehmet Özdemir bildiriyor 

FIFA Disiplin Kurulu'nun, Türkiye-İsviçre maçıyla ilgili olarak yaptığı toplantıda sorulara cevap veren Futbol Federasyonu Başkanı Levent Bıçakcı, ''Futbolcular için cezalar daha önce, her iki federasyon için daha sonra açıklanacak'' dedi. 
     Toplantının bugün sabah TSİ 08.00'den itibaren sürdüğünü ifade eden Bıçakcı, ''İsviçreliler de bizimkiler de dinlendi. İsviçre Futbol Federasyonu Başkanı da dinlendi. Sorular aynı. Bize yapılan suçlamalar yine aynı. Sahaya atılan cisimler, hoparlörlerden ıslıklama ya da söylemler ve tüneldeki kavga. Tüneldeki kavgadan sonra statta çekilen ana filmi de verdik. Toplantı bugün TSİ 19.00'da bitecek'' diye konuştu. 
     Levent Bıçakcı, yazılı ifadelerin alınacağını ve kendileriyle ilgili bir açıklamayı kurula göndereceklerini vurgulayarak, şöyle devam etti 
     ''FIFA Disiplin Kurulu'na açıklama göndereceğiz. FIFA Disiplin Kurulu toplanacak. Futbolcular için daha önce cezalar açıklanacak. İki federasyon için daha sonra açıklanacak. Şu anda belirlenmiş bir zaman yok. Herhalde 2-3 ay alacak. Cezalar kulüp takımları için geçerli değil ve milli takımın özel maçları için de geçerli değil. FIFA'nın verdiği cezalar milli maçlarla ilgilidir.'' 
     
     ALPAY'IN OTURUMU 

     Federasyon Başkanı Bıçakcı, Alpay'ın iki şeyden ifade verdiğini belirterek, ''Bir federasyonla ilgili oturuma, bir de tekrar kendisiyle ilgili oturuma girecek. Alpay'a, federasyonla ilgili olarak tüneldeki güvenlik önlemleri soruldu. Önlemlerin yeterli olup, olmadığı soruldu. Kendisinin yaptığı fiiller soruldu. Gayet net bir şekilde açıkladı'' diye konuştu. 
     
     İKİ GÜNÜN DEĞERLENDİRMESİ 

     Futbol Federasyonu Başkanı Levent Bıçakcı, Zürih kentinde 2 gündür süren toplantılarla ilgili olarak yaptığı değerlendirmede, ''FIFA nın yaptığı bu işi benim hukukçu olarak anlamam mümkün değil'' dedi. 
     FIFA'nın 2 gün içinde topladığı tüm belgeler ve delillerin delege ve gözlemci ile sabit olduğunu vurgulayan Bıçakcı, şöyle konuştu 
     ''Bizi kızdıran, sinirlendiren bazı sorular oldu. Birtakım İsviçreli futbolcular verdikleri ifadelerle onları yönlendirmeye çalıştılar. Onlara her türlü 3-5 kere değişik şekildeki sorulara biz de tepki gösterdik. Onları kapattık. Çok detaylara girmek istemiyorum. Daha sonra açıklama yapabilirim. Şu anda toplantıya giren bir de İsviçreli sekreter var. Toplantıyı İsviçreli sekreter yürütüyor. Komisyon başkanı Bahreynli, işi yürüten İsviçreli. Biz de İsviçreli sekreterin sorulara fazla katılmamasını istedik. Burada bir parça münakaşa oldu. Onların sistemi olduğu için müdahale edemiyorum.'' Tüm yazılı belgelerin ellerine geldikten sonra gereken açıklamayı yapacaklarını anlatan Bıçakcı, ''Dün ne ise bugün de o. Hiçbir zaman biz, gözlemci ve hakem dışındaki olguyu kabul etmedik. Bunlar hiçbir zaman ortaya konmadı. Maalesef İsviçre ve Türk basınında olaylar abartıldı. Hiçbir şekilde onlar da gündeme gelmedi. Ne futbolcularımız, ne de hocamız bir sorumluluk taşımayacak'' dedi. 
     
     ''CEZA İÇİN BEKLEME SÜRESİ FAZLA DEĞİL'' 

     Başkan Levent Bıçakcı, verilecek ceza için 3 aylık bekleme süresinin fazla olmadığını söyledi. 
     Ceza için spor mahkemesinde de 6 ay içinde kararın çıkması gerektiğine dikkati çeken Bıçakcı, sözlerini şöyle tamamladı 
     ''Disiplin kurulu açısından da soruşturmanın yürütülmesine bağlı. Tüm belgeler, bilgiler elinizde varsa, çabuk açıklayabilirsiniz. Birtakım delillere ulaşmak istiyorsanız, daha uzun sürebilir. Herhangi, tahmin etmediğimiz bir belge sunulmadı. Bu bir duruşma değil, bilgilendirme toplantısı. Bizim için bitti. Aynı oturuma çağırırlarsa, ona gelme durumumuz olabilir. Cezanın boyutunu şu anda bilemem.'' Federasyon Başkanı Levent Bıçakcı, bu akşam Türkiye'ye dönecek. 
     
</TEXT>
</DOC>
