<DOC>
<DOCNO> 365646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sondun07.html </URL>
<DATE> 2005/07/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İngiliz polisi beşinci zanlının adını Vehbi Muhammed olarak açıkladı 
</HEADLINE>
<TEXT>

     İngiltere'de polis, dün yapılan operasyonlar sırasında yakalanan ve 21 Temmuz saldırı girişimlerinin beşinci zanlısı olarak anılan kişinin Vehbi Muhammed olduğunu açıkladı. 
     Dedektifler, 21 Temmuz günü Little Wormwood Scrub adlı parka içi patlayıcı dolu bir sırt çantası bırakarak kaçtığı sanılan Vehbi Muhammed'in yakalanan diğer dört zanlıyla birlikte saldırı hazırlığı içinde olduğunu tahmin ediyor. 
     Bu kişinin, dün Notting Hill semtinde bir eve düzenlenen baskın sırasında yakalanan ve Oval metrosundaki saldırı girişiminin zanlısı olduğu sanılan Remzi Muhammed'in kardeşi olduğu da açıklandı. 
     Zanlıların uzun yıllar boyunca İrlanda Cumhuriyetçi Ordusu IRA mensuplarının sorgulandığı, yüksek güvenliğiyle ünlü Paddington Green karakolunda sorgulandıkları tahmin ediliyor. 
     İngiltere'de dün öğleden sonra düzenlenen operasyon sonucu, 21 Temmuz'da Shoreditch semtinde 26 numaralı otobüsü havaya uçurma girişiminde bulunan 27 yaşındaki Muhtar Said İbrahim ve Oval metro istasyonuna yönelik bombalı saldırı düzenlemeye çalışan Remzi Muhammed de yakalanmıştı. 
     Londra'da dün yakalananlar ile Birmingham'da yakalanan Yasin Hasan Ömer ve İtalya'nın başkenti Roma'da yakalanan Osman Hüseyin'in sorguları sürüyor. İngiliz polisinin İtalya'dan Osman Hüseyin'i istemeye hazırlandığı da belirtiliyor. İngiliz basını, Hüseyin'in iadesinin İtalya'nın kendisini yargılamak istemesi halinde gecikebileceğini yazdı. 
     
</TEXT>
</DOC>
