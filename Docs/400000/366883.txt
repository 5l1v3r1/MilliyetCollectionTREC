<DOC>
<DOCNO> 366883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/siyaset/asiy.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte terör kampları 
</HEADLINE>
<TEXT>


Kuzey Irak ve İran'daki PKK varlığı bir raporla ortaya konuldu. 9 ana kampta elektrik üretiliyor, poliklinik hizmeti veriliyor. Silah ve gıda temininden maliye işlerine kadar tüm birimler mevcut 

Tolga Şardan - Ankara 


Genelkurmay İkinci Başkanı Orgeneral İlker Başbuğ ile Başbakan Recep Tayyip Erdoğan'ın "gerekirse sınır ötesi operasyon" düzenlenebileceğine yönelik sözleriyle işaret ettiği Kuzey Irak'taki PKK varlığı tüm ayrıntılarıyla, devletin zirvesine sunulan bir raporla ortaya konuldu. 
Emniyet Genel Müdürlüğü'nün hazırladığı raporda, PKK'nın 9 ana kampta yaklaşık 4 bin teröristi eğittiği belirtildi. Rapor, 2 hafta önce Irak'a komşu ülkelerin içişleri bakanlarının katıldığı İstanbul zirvesinde, masaya konuldu. PKK'nın başta Kandil Dağı olmak üzere Kuzey Irak ve İran'daki mevcut durumu raporla gözler önüne serildi. 

9 kampta faaliyet 
1990'lı yılların başından itibaren kurulan Kandil, Hakurk, Hinere, Lolan, Zap, Metina, Avaşin, Haftanin ile BM'nin denetimindeki Mahmur, ana kamp bölgelerini oluşturuyor. Örgüt üst yönetiminin barındığı Kandil Dağı kamp alanında Zeli, Dole Koge, Şehit Ayhan, Şehit Harun, Kalatukan, Kani Cenge, Bele Kati, Batı Cephesi, Şehit Rojhat, Balagati ve Süredi adı verilen kamplar bulunuyor. 
Rapora göre, örgütün Kuzey Irak'a çektiği teröristlerin büyük bölümü yeniden Türkiye'ye girdi. Bölgede örgütün daha önce 10 binin üzerinde silahlı mensubu bulunuyordu. Şu anda ise 3 bin 640 ile 4 bin 30 arasında bir mevcuttan söz ediliyor. Rapordaki ayrıntılar şöyle 

Ana kamp Kandil'de 
Kandil ana kampında 3 bin terörist bulunuyor. Buradaki iki küçük kampta, Şehit Harun deresi adıyla anılan doğal şelaleyle Şehit Ayhan deresi olarak tanımlanan bölgede kurulan 2 "Santralda"da elektrik üretiliyor. Şehit Harun deresinde elde edilen elektrik, aynı zamanda çevredeki 2 köyün ihtiyacını karşılıyor. Barajda 8 terörist görev yapıyor. 

NATO füzeleri 
Ana kampta NATO envanterine kayıtlı 5 Stinger füzesi, Dorçka, BKC, M - 16 türü ağır silahlar, Nissan jeepler, 100 jeneratör, 2 kaynak makinası, 10 suni mağara ve 15 hizmet birimi bulunuyor. Hastane biriminde "Ahmet" kod adlı Türk doktorun denetiminde 2 ayrı noktada hastane, 3 doktor ve 14 sağlık personeli yer alıyor. Ameliyat ve diş tedavisiyle poliklinik hizmeti verebilecek alet ve ilaçlar da bulunuyor. Kampta 13 kişilik cephanelik birimi tüm ağır silah ve mühimmattan, 13 kişilik lojistik birimi yüklü miktarda gıda maddesinin dağıtımından, 8 kişilik matbaa birimi defter, kitap ve dergilerin basımından, 1 kişilik maliye birimi para denetiminden, 13 kişilik muhabere birimi haberleşmeden sorumlu. Ayrıca, alım - satım birimi de bulunuyor. Zeli'de ağır silahlarla askeri ve siyasi eğitim veriliyor. Dere içinde büyük bir hastane ve jeneratör yer alıyor. Şehit Rojhat, Balagati, Süredi isimleri verilen küçük kamplarda da askeri ve siyasi eğitim veriliyor. Dole Koge'de, lojistik depolar, kütüphaneyle Türkiye, Ortadoğu ve Avrupa Yoğunlaşma Okulları adlı birim var. Şehit Ayhan'da fedai eylemlerine yönelik "özel kuvvetler" eğitimi veriliyor. Türkiye ve Mesut Barzani'ye bağlı güçlerin operasyonların önüne geçmek amacıyla kurulduğu belirtilen Hakurk kampında da 550 terörist bulunuyor, BM'nin denetiminde olan Mahmur kampında da aralarında örgüt üyelerinin de bulunduğu büyük çoğunluğu mülteci 9500 kişi yaşıyor. 

Subay okulu var 

Kani Cenge kampında bine yakın terörist, 25 SAM - 7 füzesi, ağır silahlar, 6 - 7 doktor denetiminde ameliyat ve tıbbi tahliller yapılan merkezi hastane, silah deposuyla subay okulu bulunuyor. Profesyonel ordu kurmak amacıyla oluşturulmuş. Çok sayıda SAM - 7 füzesinin bulunduğu Bele Kati kampındaki PKK mensupları, kaçakçılardan vergi alıyor. 550 PKK'lı, 20 Sam - 7 füzesi var. Şehit Harun kampında "soruşturma komisyonu" adıyla oluşturulan birim suç işleyen örgüt üyelerini yargılıyor ve ceza alanlar kamptaki cezaevine konuluyor. Bu kampta da hastane, terzi, büyük kayalara oyulmuş suni sığınaklar bulunuyor. 

Patlayıcı laboratuvarı 

Telsiz şifrelemeleri, Hinere kampında yapılıyor. 'Ekrem' kod adlı Hıdır Sarıkaya'nın sorumlu olduğu kararg hta 10 taburdan oluşan terörist timlerine eğitim veriliyor. 'Abbas' kod adlı Duran Kalkan'ın sorumlusu olduğu idelojik kampta, fedai, kadro eğitimi, istihbarat ve cephane birimleri, hastane, alım - satım komisyonu ve 2 laboratuvar bulunuyor. Laboratuvarlarda, elektrik düzenekleri ve patlayıcılarla ilgili çalışma yapılıyor. İstihbarat kadrosunda da hukuk ve bilgisayar mühendisliği mezunları yer alıyor. Hüseyin Kaytan'ın sorumlu olduğu 35 kişilik kültür ve eğitim birimi de müzik, folklor, tiyatro çalışmaları yapıyor. Bunlar Medya TV ve Roj TV'ye gönderiliyor." 

</TEXT>
</DOC>
