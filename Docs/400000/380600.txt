<DOC>
<DOCNO> 380600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonsiy07.html </URL>
<DATE> 2005/09/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Solda bir yeni parti hazır, diğeri yolda 
</HEADLINE>
<TEXT>

     Eski CHP'li Doğan, 'yeni anayasa' talebiyle dikkat çeken partisini kasım sonunda kuruyor. DİSK Genel Başkanı Çelebi de alternatif platform arayışıyla kolları sıvadı. 
     İktidara alternatif olabilecek güçlü bir solun eksikliği, yeni arayışları hızlandırdı. DİSK, 14-15 Ekim'de Bolu'da yapacağı toplantıyla yeni bir sol alternatif arayışı başlatırken, geçen mart ayında CHP ile yollarını ayıran eski Gaziantep Büyükşehir Belediye Başkanı Celal Doğan da yeni bir parti için kolları sıvadı. 
     
     Önce yeni bir anayasa 
     Parti içi demokraside yeni bir anlayışla hareket edeceklerini belirten Doğan'ın program taslağında, demokrasi ve hukukun üstünlüğüne dayalı yeni anayasa talebi öne çıkıyor, ülkedeki farklılıkların zenginlik olarak algılanması gerektiğine dikkat çekiliyor. 
     Doğan, "Mevcut Anayasa, 12 Eylül rejiminin eseri, ihtilal ve tepki anayasası. Kabul edilişi demokratik olmadığı gibi, özü de demokratik değil. Her ne kadar birtakım değişiklikler yapılsa da, özünde bir değişiklik olmadı. Bu Anayasa'yı Türkiye hak etmiyor. Ülkenin 12 Eylül'den kurtulabilmesinin yolu, yeni bir anayasa yapmasından geçer" dedi. 
     
     Partinin vizyonu 
     Türkiye'de gerginliklerin had safhaya vardığını vurgulayan Doğan, yeni partinin vizyonunu şöyle anlattı "Türkiye şu anda kin ve nefret tohumlarının ekildiği bir ülke oldu. Halkların kavgasına doğru olan gidiş durdurulmalı. Bu konseptle siyaset yapmak isteyenler, kendini güvenlik kuvvetlerinin yerine koyarak suçluları cezalandıracakları yönünde niyet belirtenler var. Bu olmayacak bir şey. Bu çatışmalar Türkiye'yi yeniden cuntaların, ihtilallerin eşiğine getirir. 
     Bu filmi artık seyretmek istemiyoruz. Demokrasinin eksiksiz uygulanması ve tüm ülkede barışın tesisi öncelikli derdimiz. 
     Ekonomide ciddi sorunlar var. Gelir dağılımındaki adaletsizliğin boyutları kaldırılamayacak noktaya ulaştı. Eğitimde kalite yok, istihdam zayıf, işsizlik en uç boyutlarda. Türkiye'yi dünyanın en kötü ülkelerinden biri yaptılar. Bu sorunlar acil çözülmeli. AB'den vazgeçilmemeli, bu konuda herkes par noyalarından sıyrılmalı. 
     Sorunları öteleme yerine çözüme kavuşturmak için bir platform oluşturulmalı. Kıbrıs ve Ermeni meselesi de dahil hiçbir sorunu tartışmaktan, alternatif politika üretmekten çekinilmemeli." 
     
     DTH ile birlikteler 
     Demokratik Toplum Hareketi' nin DTH parti kurmaktan vazgeçtiğini anlatan Doğan, "Eski DEP milletvekilleri Leyla Zana, Hatip Dicle, Orhan Doğan ve Selim Sadak'ın başını çektiği DTH de bizi kucaklayanlar arasında. DTH parti kurmaktan vazgeçti. Çünkü Türkiye partisi olmak istiyorlar. Bu, bir ittifak değil, partiyi birlikte kuruyoruz" diye konuştu. 
     Kendi içinde demokrasiyi gerçekleştiremeyen partilerin, ülkenin demokratikleşmesini sağlayamayacağını belirten Doğan, partinin yapısı hakkında da şu bilgileri verdi "Parti başkanı kurultayda tüm kayıtlı üyelerce doğrudan seçilecek. Parti, genel seçimlerde, önceki seçime göre bir oy bile eksik alsa genel başkan hemen istifa edecek. Bunu tüzüğe yazacağız. Yüzde 33 genç, yüzde 33 de kadın kotası olacak. Bu kotalara tüm yönetim birimlerinde riayet edilecek. Partimizin kuruluşu, kasım ayı sonuna kadar tamamlanacak." 
     
     Livaneli de temasta 
     İstanbul Bağımsız Milletvekili Zülfü Livaneli de, Doğan'la temaslarının olduğunu açıkladı. Livaneli, "Tek kişilik kurtarıcılarla bir şey olmaz. Her kesimde arayış var. Doğan'ın da girişimleri var, görüşüyoruz, değerlendiriyoruz" dedi. Bu arada, DİSK'in öncülüğündeki yeni bir sol parti arayışı da sürüyor. DİSK Genel Başkanı Süleyman Çelebi, toplumun soldan uzaklaştığını, bunun nedenlerinin iyi araştırılması gerektiğini söyledi 
     
</TEXT>
</DOC>
