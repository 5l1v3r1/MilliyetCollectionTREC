<DOC>
<DOCNO> 379140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/siyaset/siy04.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atatürk'ün resimlerini indirin' 
</HEADLINE>
<TEXT>


UTKU ÇAKIRÖZER Brüksel 


Türkiye-AB Ortak Parlamento Komitesi Başkan Yardımcısı ve Avrupa Parlamentosu Milletvekili Andrew Duff, yazar Orhan Pamuk hakkında açılan dava ile terörist PKK'ya yönelik "artan" operasyonların Türkiye'nin 3 Ekim'de müzakerelere başlamasını engellemeye yönelik provokasyonlar olduğunu iddia etti. "3 Ekim'de müzakerelerin başlaması konusunda iyimser değilim" diyen Duff, Diyarbakır ve diğer bölgelere "otonomi" verilmesini önerdi. Atatürk için, "Bu eski liderin fotoğrafları kamu binalarından indirilmeli" dedi. 
Türkiye ile AB Komisyonu Türkiye Temsilciliği'nin düzenlediği seminer çerçevesinde Türk gazetecilerine değerlendirmelerde bulunan Duff, şu görüşleri savundu 
ATATÜRK, AB'YE İMZA ATMAZDI Türkiye, AB sürecinde kendisini ayağından vurma konusunda ısrar ediyor. Pamuk davası, kaotik bir adım. Bundan sonra benim gibiler dahi Türkiye'yi savunamaz hale gelecek. Türkiye, Avrupa'nın gerçek partneri olabilmek için klasik milliyetçi Kemalizm'le mücadele etmelidir. Devletin gücü azaltılmalıdır. Kemalizm reforme edilmeli ve bu eski liderin fotoğrafları kamu binalarının duvarlarından indirilmelidir. Atatürk büyük adamdı, ülkesini batılılaştırmak istiyordu. Ancak, 1920'lerden kalan birçok devletçi yapı h l duruyor. Atatürk yaşasaydı AB ile üyeliği imzalayabilir miydi diye sormak lazım. Bence hayır. 

'3 Ekim için iyimser değilim' 
İKİ PROVOKASYON Orduda ve bürokraside Erdoğan'ın AB ile görüşmeleri başlatma çabalarını baltalamak isteyenler var. Pamuk davası ve Güneydoğu'da artan operasyonlar bence provokasyon. 3 Ekim konusunda iyimser değilim. 
DİYARBAKIR'A ÖZERKLİK Türkiye'nin merkeziyetçi yönetim yapısından adem-i merkeziyetçi yapıya geçmeye ihtiyacı var. Diyarbakır'da bölgesel otonomiye varacak şekilde merkeziyetçi yapının değişmesi iyi olur. Bunu sadece Güneydoğu için değil, diğer bölgeler için de öneriyorum. Bölgesel bir sistem, ekonomik ve finansal yatırımların artmasını da sağlar. 
BİZ KONUŞTUK, SİZ DE KONUŞUN Duff, İngiltere'nin IRA terörünü sona erdirmek için örgütle görüşmesini Türkiye'ye örnek gösterdi. Duff, "Arada bir pazarlık olmalı. Radikal Kürtlerin silahlı mücadeleyi bırakması karşılığında Türkiye de birtakım olumlu adımlar atmalıdır" dedi. 


</TEXT>
</DOC>
