<DOC>
<DOCNO> 394849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo23.html </URL>
<DATE> 2005/11/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bakan Şahin İsviçre'de yaşanan olaylara kimse sığınmasın... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, oyuncular ve teknik heyette, A Milli Futbol Takımı'nı Almanya'ya götürecek sonucu alacak hırsı gördüğünü belirterek, ''Hiç kimse umudunu kaybetmesin ve takıma destek verilsin'' dedi. 
     Uşak'ta bugün gezi ve incelemelerde bulunan Bakan Şahin, valilikteki brifingin ardından gazetecilerin sorularını yanıtladı. 
     A Milli Takım'ın, 2006 Dünya Kupası Avrupa Elemeleri play-off baraj ilk maçında 2-0 mağlup olduğu İsviçre deplasmanında yaşananlarla ilgili bir soru üzerine Bakan Şahin, karşılaşmadan beklenilmeyen bir sonuçla dönüldüğünü söyledi. 
     Şahin, ''Milli takımımız, normal şartlarda yenebileceği bir takım karşısında 2-0 mağlup oldu. Artık İstanbul'daki maçı mutlaka açık farkla alarak, Almanya'ya gitmek dışında başka bir alternatifimiz yok'' dedi. 
     İsviçre maçı dönüşünde oyuncular ve teknik heyetle yaptığı görüşmelerde, milli takımı Almanya'ya götürecek sonucu alacak hırsı gördüğünü kaydeden Bakan Şahin, ''Milli takımımız daha önce sergilediği oyun düzenini, çarşamba günü de sergilerse Almanya'ya gidebileceğiz. Hiç kimse umudunu kaybetmesin ve milli takıma destek verilsin'' diye konuştu. 
     Mehmet Ali Şahin, İsviçre'de yaşanan olaylara da kimsenin sığınmamasını, bunu gerekçe göstererek mağlubiyetin normal bir sonuç gibi görülmemesi gerektiğini belirtti. 
     Bakan Şahin, karşılaşmada, İstiklal Marşı okunurken ıslıkla yapılan protesto ile ilgili olarak da ''Biz başka bir ülkenin milli marşı okunurken ona saygı gösteririz. Fenerbahçe Stadı'nda bir misafirperverlik nasıl gösterilir, Türk konukseverliği nedir, onu göstereceğiz. Yanlışı yanlışla düzelten bir millet değiliz'' değerlendirmesinde bulundu. 
     
     DOPİNG 
     Halter ve güreşte sporcuların doping maddesi kullanımıyla ilgili bir soru üzerine de Bakan Şahin, şunları kaydetti 
     ''Öteden beri sporcular, rakiplerini geçmek için doping maddesini kullanıyor. Bu, o kişinin bireysel bir tercihidir. Bunun eğitim boyutu vardır. Ülkemizde dopingle mücadele için bir eğitim seferberliği başlatıyoruz. Doping kontrollerini daha sıklaştırıyoruz. Gençlik ve Spor Genel Müdürlüğü olarak sadece idrar değil, kan numunesi ile doping testi yapacak cihaz siparişi verdik. Bu konuyla mücadelede kararlıyız.'' Doping maddesi kullanımı açısında dünya geneline bakıldığında Türkiye'nin gerilerde bulunduğunu ifade eden Bakan, bunu sıfıra indirmek istediklerini söyledi. 
     Bakan Şahin, milli güreşçilerden Hamza Yerlikaya'nın Ata sporu güreşe destek verilmediğine ilişkin açıklamasını hatırlatan bir gazeteciye, güreşle ilgili yaz aylarında yarışma ve festivaller düzenlendiğini, bu tür çalışmanın dünyanın hiçbir yerinde olmadığını belirtti. Şahin, ''Ayrıca güreş konusunda yerel yönetimleri teşvik ediyoruz. Yerel yönetimler güreşe sahip çıkıyor. Eğer bir aksaklık varsa bunu da gideririz'' dedi. 
     Devlet Bakanı ve Başbakan Yardımcısı Mehmet Ali Şahin, daha sonra Ak Parti Uşak İl Teşkilatı'nda basına kapalı düzenlenen bir toplantıya katıldı. Uşak Aşevi'nde ve restorasyon çalışmaları yeniden başlayan tarihi Kırık Minare'de incelemelerde bulunan Bakan Şahin, buradan Uşak Belediye Başkanlığı'na geçti. 
     
</TEXT>
</DOC>
