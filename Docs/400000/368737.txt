<DOC>
<DOCNO> 368737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur31.html </URL>
<DATE> 2005/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Zeytinburnu'nda patlama meydana gelen bina ''oturulamaz'' durumda 
</HEADLINE>
<TEXT>

     Zeytinburnu Belediye Başkanı Murat Aydın, önceki gün meydana gelen patlama sonucu 2 kişinin öldüğü, 5 kişinin de yaralandığı binanın, ilk tespitlere göre oturulamaz durumda olduğunu bildirdi. 
     Yenidoğan Mahallesi 42 6. Sokak 5 numaralı Gümüşkazma Apartmanı’nda incelemelerde bulunan Aydın, teknik görevlilerin konuyla ilgili inceleme yaptığını belirterek, ön rapora göre şu an binanın oturulamaz durumda olduğunu söyledi. 
     Aydın, üniversiteden öğretim üyelerinin gelerek binada detaylı inceleme yapacağını kaydetti. 
     Patlamanın meydana geldiği dairenin bitişiğindeki hava boşluğu sayesinde binanın yıkılmaktan kurtulduğunu sandıklarını dile getiren Aydın, "Teknik kişiler bu konuda bilgi verebilirler ama hava boşluğu rahatlatmış burayı" diye konuştu. 
     Başkan Aydın, bir soru üzerine, dairede kalan ailenin 2 ay önce buraya yerleştiğini, patlamada ölen kişilerin de burada misafir olarak bulunabileceklerini bildirdi. 
     İnsanların talep çok olduğu için yüksek fiyatlarla ev ve işyerlerini kiraya vermek istediklerini dile getiren Aydın, ancak kiraya vermeden önce bu kişilerin hangi mahalleden geldiklerine, muhtarlıkta kayıtlarının olup olmadığına da bakmaları gerektiğini söyledi. 
     Bu arada, patlamanın meydana geldiği daire de oturanların, 2002 yılında Zeytunburnu Telsiz Mahallesi’nde, 2004 yılında da Zeytinburnu’ndaki başka bir mahallede oturdukları, bu yılın Mayıs ayında bu adrese taşındıkları ve muhtarlığa kayıtlarını yaptırdıkları öğrenildi. 
     Öte yandan, patlamanın meydana geldiği daire ile bitişiğindeki daireyi ayıran duvarın yıkıldığı, ayrıca katın tabanı ve tavanın kısmen çöktüğü görüldü. 
     Olayın meydana geldiği evin duvarında kan izleri dikkat çekerken, patlamanın şiddetiyle kopan bazı duvar parçalarının merdivenlere dağıldığı görüldü. 
     
     BİR BOMBACI TEŞHİS EDİLDİ 

     Zeytinburnu’nda bir apartmanda meydana gelen patlamada ölenlerden biri, yakınları tarafından Erhan Türk olarak teşhis edildi. 
     Olayda ölen 2 kişinin cesedinin bulunduğu Adli Tıp Kurumu’na başvuran bir kişi, cesetlerden birinin kardeşi Erhan Türk’e 20 ait olduğunu bildirdi. Muhasebecilik yaptığı belirtilen Türk’ün cenazesi, ailenin diğer üyelerince de kabullenildi. 
     Türk’ün cesedinin, Adli Tıp Kurumu’ndaki işlemlerin ardından ailesi tarafından alınarak Sarıgazi’de toprağa verileceği belirtildi. 
     
</TEXT>
</DOC>
