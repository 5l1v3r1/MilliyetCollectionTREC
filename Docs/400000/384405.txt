<DOC>
<DOCNO> 384405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/altan.html </URL>
<DATE> 2005/10/06/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Pilotlar, saatçi Arif, aşçılar ve ramazan... 
</HEADLINE>
<TEXT>


Henüz daha hafta sonu tatillerinin, perşembe öğleden sonra ile cuma günü olduğu dönemlerde on bir ayın sultanı arz-ı endam ederken, çocuksu bir tekerleme dolaşırdı ağızlarda 
Ramazan geldi hoş geldi 
Baklava tepsisi boş geldi 

Ne Cumhurbaşkanı Mustafa Kemal Paşa'nın, ne Başbakan İsmet Paşa'nın Avrupa ülkelerinin dışişleri bakanlarıyla gece yarısından önce buluşmak için, saat 22'de Ankara'dan Lüksemburg'a gitmeyi hayal edebildikleri dönemlerdi. 
Göztepe'den Çamlıca'ya günü birliğine gidip dönmek kolay olmadığı için Kısıklı'daki tepeye çıkan yokuşun başında oturan büyük teyzelere, gece yatısı misafirliğine giderdik bir hafta öncesinden tenteli at arabalarından birinin tanıdık arabacısına tembih geçerek... 

O zamanlardan kalma hamasi söylemlerle, sert adımlarla yürüme marşlarına çakılıp kalmışların "nedenlerini düşünmeyi" hiç mi hiç benimseyemedikleri bir değişimdi bu... 
Oysa değişimlerin nedenlerini, "etkisi ve tepkisi"yle algılayabildiğin ve değişimler çizgisi doğrultusunda yeni projektörler yakabildiğin oranda "ilerici ve çağdaş" sayılabilirsin teneşire dönüşmüş kalıplardan, bir türlü palamarı çözemediğin zaman değil... 

Çocukluğumda Göztepe tren istasyonunun önünde peşpeşe sıralanmış bekleyen tenteli at arabaları... 
Ve Ankara-Lüksemburg arasındaki diplomatik bilek güreşinin sürdüğü sıralarda, Esenboğa Havaalanı'nda bekleşip duran Ata uçağı pilotları... 
Yeryüzündeki 200 devlet arasında gelişmemiş, yahut azgelişmiş, yahut gelişmekte olan en az 150 devlet var... 
Çeşit çeşit ırk ve inançlardan binlerce pilot arasında çağdaş olmayan, gelişmemiş bir tek pilot var mı 

Bayılırım pilot dostlarla konuşmaya... 
Bayılırım, çünkü mesleğinde gelişmemiş olmayı asla kabul etmez pilotluk. 
Geçenlerde Köyceğiz'deki komşu otelin bahçesinde, ertesi sabah erkenden Amsterdam'a uçacak pilot dostlarla "bağımsızlık" hareketleri sonucu sayısı 200'e çıkmış devlet sayısının, aynı zamanda silah piyasalarını da nasıl genişletmiş olduğunu konuştuk kahkahalarla... 

Yoksul ülkelerin tepesine kurulup saltanat süren politikacıları yatırım yapmak yerine, silah almayı yeğliyor ve okulsuz, hastanesiz, evrensel hukuk kriterlerinin dışında kalmış ülkelerini, gizli bir iç sömürgeye dönüştürüyorlardı hem de durmadan hamasi nutuklar söyleyerek... 
O nedenle de 6.5 milyar nüfuslu yeryüzünün parsellenmesiyle kurulmuş olan 200 devlet ve tepelerindeki birkaç bini geçmeyen politikacı hiçbir yarar sağlayamıyordu 4 milyar yoksula... 
Pilotlar ise böylesi bir yamukluğun dışında, bir bakıma "dünya vatandaşı"ydılar. Her hafta birkaç değişik ülkede yatıp kalkıyorlardı. 

Bir de çıplak hayatın özel virtüozları var örneğin Caddebostan'dan Erenköy-Kantarcı'ya doğru Bağdat Caddesi'nden giderken, sağ yandaki şıkıdım mağaza vitrinleri arasına sıkışmış, 2 metrekarelik dükk nındaki saatçi Arif... 
Emir almadan, emir vermeden hayatını özgür ve özerk, rahatça kazanan dostum saatçi Arif... 
Tek gözüne sıkıştırdığı özel büyüteci ve miniminnacık tornavidalarıyla, onarıp durduğu çeşit çeşit saatler... Pilli, kurgulu, irili ufaklı çarklarıyla değişik değişik boylarda, akrepli yelkovanlı harika oyuncaklar... 

Döküntü siyasal bir partinin lideri mi olmak, yoksa Bağdat Caddesi'nde saatçi Arif mi olmak 
Politikacılara tapınma tütsüleriyle karartılmış okul kitapları, zanaatk rlığın tılsımını nakşedemediler genç beyinlere... 
Varsa yoksa Hazine'den geçinmeli bir makam sahipliği... 

Dilediğin yere gidip, dilediğin gibi oturup çalışabileceğin bir dünyada aynı kalitede yollar, oteller, eczaneler, lokantalar, hastaneler, doktorlar ve evrensel bir hukuk düzeniyle hiçbir alım yapamayan yoksulların, evrensel bir piyasanın müşterisi olmaya başlamaları... Modern teknolojinin boyuna artan üretimi silahçıları aradan çıkardığında, yoksulları da dönüştürebilir yaygın müşterilere... 
Pilotlar da, saatçi Arif de, Kızılyaka'da, lokantasına günde 500 müşterinin uğradığı güveçte kuru fasülyeyle, fırından hemen çıkma peynirli, kuşbaşılı taze pide ustası sevimli aşçı Osman Aydın da, hoşnut olurlar böylesi bir 21. yüzyıl dünyasından... 

Ya kimler hoşnut olmaz 
Genellikle mesleksiz şarlatanlar, şaklabanlar, megalomanlar, nutukçular enerjilerini, belirli bir donanım sonucu, somuta dönüştüremeyenler... 

Çıplak hayatın özgür ve özerk afisiz, tafrasız, makamsız, işini seven insanlarıyla da renkli programlar yapılsa TV'lerde... 
Aşçılarla, terzilerle, saatçilerle, kuyumcularla, pilotlarla, kaptanlarla, balıkçılarla, manavlarla, marangozlarla vs... 
Varsa yoksa politika, yani yöneticiler orkestrası ve bir tek kişiymiş gibi gösterilen devletler... 
Sonra da fakülteyi bitirse dahi ne yapacağını bilemeyen genç insanlar... 

İşte yine ramazan... 
Kendi uydurduğum bir Bektaşi fıkrasını bakalım beğenecek misiniz 
Bektaşi'ye sormuşlar 
- Ramazan hakkında ne düşünüyorsun 
- Valla, demiş iftara bir şey dediğim yok ama, şu sahuru öğleye alsalar, daha iyi ederlerdi... 



</TEXT>
</DOC>
