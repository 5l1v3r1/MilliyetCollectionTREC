<DOC>
<DOCNO> 360073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/soneko20.html </URL>
<DATE> 2005/07/11/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Arnavutluk Albtelekom'un Çalık Enerji'ye satışı onaylandı... 
</HEADLINE>
<TEXT>

     Arnavutluk Başbakanı Fatos Nano, hükümetin son toplantısında, Albtelekom'un Çalık Enerji Telekomünikasyon'a satışını onayladı. 
     Başbakan'ın onay kararına karşılık, 3 Temmuz 2005 tarihinde yapılan genel seçimde birinci parti olarak çıkan Demokratik Parti ise kararı ''yasa dışı'' olarak niteledi. 
     Konuyla ilgili basın mensuplarına açıklamalarda bulunan Demokratik Parti Genel Sekreteri Ridvan Bode, Albtelekom'un özelleştirme sürecinin açık olmadığını iddia ederek, şunları söyledi 
     ''Ülkenin en önemli zenginliklerinden birisi olan Albtelekom, Çalık Enerji adlı Türk şirketi tarafından satın alınmıştır. Son seçimlerde başarılı olan Demokratik Parti'nin yakın zamanda kuracağı yeni hükümet, Albtelekom'un özelleştirilmesi hakkında soruşturmanın başlamasını isteyecektir.'' Başbakan Nano'nun, Albtelekom işletmesinin satış prosedürünü hükümet toplantısında onaylamasının ardından Türkiye'ye hareket ettiğini belirten Bode, yeni kurulacak parlamentonun, Başbakan Nano'nun bu kararını inceleyeceğini vurguladı. 
     Bode, ''seçimlerde başarısız olan başbakan Nano, onay kararıyla, kanun dışı eylemde bulundu'' diye konuştu. 
     Çalık Enerji Telekomünikasyon, 7 Mayıs 2005 tarihinde Albtelekom'un yüzde 76 oranındaki hissesini 120 milyon avro bedelle satın almıştı. 
     Albtelekom ihalesine, Çalık Enerji Telekomünikasyon'un yanı sıra Slovenya Telekom, Telekom Kore, Samsung-Kore, MCT-Al Kharafi Grub şirketleri de katılmıştı. 
     
</TEXT>
</DOC>
