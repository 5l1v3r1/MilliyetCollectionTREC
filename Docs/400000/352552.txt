<DOC>
<DOCNO> 352552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/soneko15.html </URL>
<DATE> 2005/06/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çin, AB ile imzaladığı tekstil anlaşmasının ayrıntılarını açıkladı 
</HEADLINE>
<TEXT>

     Tekstil kotalarının 2005 yılı başında kaldırılmasıyla ucuz Çin tekstil ürünlerinin iç pazarını istila etmesine önlem getirmek isteyen Avrupa Birliği'nin Çin Ticaret Bakanlığı'yla imzaladığı anlaşmanın ayrıntıları açıklandı. 
     Şinhua ajansının Ticaret Bakanlığı'na dayandırdığı haberine göre, Çin Ticaret Bakanı Bo Şilay ve Avrupa Komisyonu'nun Ticaretten Sorumlu Üyesi Peter Mandelson'un kapalı kapılar ardında 10 saat süren pazarlıkların ardından Şangay'da imza koyduğu anlaşmayla Çin'in AB'ye olan kazak, pantolon ve bluz ihracatı, 2006 ve 2007 yıllarında en fazla yüzde 10 artabilecek. Aynı yıllarda çarşaf ve masa örtüsü ihracatındaki artış da yüzde 12.5 ile sınırlandırılacak. 
     Anlaşmayla en fazla kısıtlama getirilen tekstil ürünleri, 11 Haziran'dan 31 Aralık 2005 tarihine kadar sadece yüzde 8 ihracat artışına izin verilen kazak, pantolon ve bluz oldu. 
     AB'nin daha önce Çin'den ithal edilen pamuklu kumaş, T-shirt, kazak, pantolon, bluz, çarşaf, elbise, sutyen, masa örtüleri ile keten ürünlerinden oluşan 10 kalem tekstil ürününde başlattığı soruşturma da imzalanan ticaret anlaşmasıyla rafa kaldırıldı. 
     Anlaşmada yıllık ihracat artışı için baz alınacak dönemler, keten ipliğinde Mart 2004-Şubat 2005, diğer 9 üründe ise Nisan 2004-Mart 2005 oldu. 
     Öte yandan Çin Ticaret Bakanlığı yetkilileri, AB'ye tekstil ihracatı artışının 3 yıllık bir süre için yüzde 8-12.5 arasında değişen oranlarda sınırlanmasının ardından ihracat izni almak için Çinli üreticiler arasında kıyasıya rekabet yaşanacağını belirtiyorlar. 
     
     AYAKKABI ÜRETİCİLERİ DE ÇİN'DEN ŞİKAYETÇİ 
     Bu arada Çinli tekstilcilerin ardından ayakkabı üreticileri de AB'nin iç piyasasını bozmakla suçlanıyor. 
     Avrupa Komisyonu sözcülerinden Claude Veron-Reville, artan şikayetler üzerine Ticaret Komiseri Peter Mandelson'un Çin ayakkabı üreticilerinin AB pazarında damping yapıp yapmadığını konusunda soruşturma yapılmasını önereceğini açıkladı. 
     Mandelson'un önerisi Avrupa Komisyonu tarafından onaylanırsa Çin'den yapılan ayakkabı ithalatının bu ay sonunda soruşturulmaya başlanacağı ifade ediliyor. 
     Soruşturma sonucunda Çin'de üretilen ayakkabıların Avrupa'da maliyetinin altında satıldığı belirlenirse ek gümrük vergilerinin getirilmesi gündeme gelecek. 
     Ucuz Çin ayakkabıları konusunda çoğunluğu İtalya'da yaklaşık 400 üreticinin Avrupa Komisyonu'na şikayette bulunduğu belirtiliyor. 
     Çin Gümrük İdaresi verilerine göre yılın ilk üç ayında bu ülkeden AB'ye yapılan ayakkabı ihracatı yüzde 2.8 artışla 257 milyon çift oldu. Aynı dönemde ayakkabı ihracatı parasal olarak yüzde 30.8 artışla 726 milyon dolar oldu. 
     
</TEXT>
</DOC>
