<DOC>
<DOCNO> 358678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy16.html </URL>
<DATE> 2005/07/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sezer, TÜBİTAK Yasası’nı Anayasa Mahkemesi'ne götürüyor 
</HEADLINE>
<TEXT>

     Cumhurbaşkanı Ahmet Necdet Sezer, 5376 sayılı "Türkiye Bilimsel ve Teknik Araştırma Kurumu Kurulması Hakkında Kanunda Değişiklik Yapılmasına Dair Kanun"u onayladı. 
     Cumhurbaşkanlığı Basın Merkezi’nden yapılan açıklamada, Sezer’in, TBMM tarafından 4 Mayıs’ta kabul edilen yasayı bir kez daha görüşülmesi için kısmen iade ettiği anımsatıldı. 
     Açıklamada, yasanın TBMM tarafından yeniden görüşülerek kabul edildiği belirtilerek, Sezer’in yasayı onayladığı ve yayımlanmak üzere Başbakanlığa gönderdiği kaydedildi. 
     Açıklamaya göre Sezer, 5376 sayılı yasanın 3, 4 ve 9. maddelerinin kimi kurallarının iptali ve yürürlüklerinin durdurulması için Anayasa Mahkemesi’nde dava açacak. 
     Cumhurbaşkanı Ahmet Necdet Sezer’in onayladığı TÜBİTAK Yasası’na göre, Bilim Kurulu 14 üye ve başkandan oluşacak. Başbakan, Bilim Kurulu’nun belirleyeceği 2 adaydan birini seçerek başkan olarak atanmak üzere Cumhurbaşkanı’na teklif edecek. 
     5344 sayılı Türkiye Bilimsel ve Teknik Araştırma Kurumu Kurulması 
     Hakkında Kanunda Değişiklik Yapılmasına Dair Kanun, "Türkiye Bilimsel ve Teknik Araştırma Kurumu"nun adını, "Türkiye Bilimsel ve Teknoloji Araştırma Kurumu" olarak değiştiriyor. 
     Kurumun kısa adı ise TÜBİTAK olarak kalacak. Yasada geçen "teknik" kelimesi yerine "teknoloji", "müspet bilimler" yerine "bilimsel ve teknolojik" kavramı kullanılacak. TÜBİTAK, Başbakanlık ile ilgili kılınıyor. 
     TÜBİTAK’ın görev alanını yeniden belirleyen yasaya göre, kurumun orta ve uzun vadeli amaçlarını, temel ilke ve politikalarını, hedef ve önceliklerini, performans ölçütlerini, bunlara ulaşmak için izlenecek yöntemler ile kaynak dağılımını da içeren stratejik planı, Başkanlıkça en az 3’er yıllık dönemler itibarıyla hazırlanacak ve Bilim Kurulu’nca onaylanacak. Stratejik planlar, Başkanlığın önerisi ile Bilim Kurulu’nca en az yılda bir kere gözden geçirilerek güncellenecek. 
     Bilim Kurulu, 14 üye ve başkandan oluşacak. Kurulda, bilim ve teknoloji alanında yetkinliği olan kişiler arasından Başbakan tarafından belirlenecek 3, YÖK Genel Kurulu tarafından belirlenecek 1, Bilim Kurulu tarafından belirlenecek 3, Türkiye Bilimler Akademisi TÜBA asli üyeleri arasından Başbakan tarafından belirlenecek fen ve teknik bilimler alanlarından 1, sosyal ve beşeri bilimler alanlarından 1 ve sağlık bilimleri alanından 1 olmak üzere toplam 3, kamu kurum ve kuruluşlarında veya özel sektörde en az 10 yıl deneyimi olan ve üstün nitelikli hizmetleriyle tanınmış kişiler arasından Başbakan tarafından belirlenecek 1, TOBB tarafından belirlenecek 2 ve Bilim Kurulu tarafından belirlenecek 1 üye ile başkan yer alacak. 
     
     KURUMUN VE BİLİM KURULU’NUN BAŞKANI AYNI KİŞİ 

     Başkan, hem kurum hem de Bilim Kurulu’nun başkanı olacak. Bilim Kurulu üyeliği seçimi, Başbakan’ın onayıyla kesinleşecek. Bilim Kurulu’nun toplantı ve karar yeter sayısı 8 olacak. 
     Bilim Kurulu üyeleri 4 yıl görev yapacak. Üyeliği sona eren kişi, ancak bir dönem daha seçilebilecek. İstifa veya ölüm gibi nedenlerle boşalan üyelikler için aynı esaslarla yeni üye seçilecek. Bu surette seçilen üyenin görev süresi 4 yıl olacak. 
     Bilim Kurulu’nun olağan toplantılarına yıl içinde toplam 6 kez veya üst üste 3 kez kabul edilebilir mazereti olmaksızın katılmayan üyelerin üyelikleri, Bilim Kurulu kararıyla düşecek. Üyelerin görev süresinin dolmasına en geç 2 ay kala veya istifa, ölüm ve devamsızlık gibi nedenlerle üyeliğin boşalması halinde boşalma tarihinden itibaren en geç 2 ay içinde yeni üye belirlenerek Başbakan’ın onayına sunulacak. Bu süre içinde yeni üye bildirilmemesi halinde Başbakan belirtilen şartları taşıyanlar arasından belirlediği kişileri doğrudan Bilim Kurulu üyesi olarak atayacak. 
     
     BAŞKAN SEÇİMİ 

     Bilim Kurulu, belirtilen nitelikleri taşıyan kişiler arasından, biri Bilim Kurulu dışında olmak üzere 2 başkan adayı belirleyerek Başbakan’a sunacak. Başbakan, bu adaylardan birini seçerek Başkan olarak atanmak üzere Cumhurbaşkanı’na teklif edecek. 
     Bilim Kurulu’na aday belirlemesi, Başkan’ın görev süresinin dolmasına en geç 2 ay kala veya herhangi bir sebeple bu görevin boşalması tarihinden itibaren en geç 2 ay içinde tamamlanacak. Bilim Kurulu’nun herhangi bir nedenle süresinde aday belirlememesi halinde Başbakan, gerekli şartları taşıyanlar arasından belirlediği bir kişiyi Başkan olarak atanmak üzere Cumhurbaşkanı’na teklif edecek. 
     Başbakan’ın geçici olarak görevi başında bulunmadığı zamanlarda görevlendireceği Bilim Kurulu üyelerinden biri başkanlığa vekalet edecek. Başkanlık görevinde boşalma olması halinde yeni başkan atanıncaya kadar, Bilim Kurulu kendi üyelerinden birini Bilim Kurulu ve Kurum Başkan Vekili olarak görevlendirecek. 
     Bilim Kurulu üyeleri ve başkanın görevleri, kanunun yürürlüğe girdiği tarihte kendiliğinden sona erecek. Ancak bu kişiler, yeni Bilim Kurulu üyeleri göreve başlayıncaya kadar görevlerine devam edecek. Kanunun yürürlüğe girdiği tarihten itibaren 15 gün içinde YÖK Genel Kurulu ve TOBB, belirleyecekleri üyeleri Başbakan’a sunacaklar. 
     Bu süre içinde gerekli teklifin yapılmaması halinde Başbakan bunların kontenjanları için öngörülen şartları taşıyanlar arasından doğrudan Bilim Kurulu üyeliklerine atama yapacak. 
     Bilim Kurulu’nun ilk toplantısına en yaşlı üye başkanlık edecek. 
     Kurulun ilk oluşumundan sonraki ikinci yılın sonunda bir defaya mahsus olmak üzere başkan hariç ad çekme usulüyle 7 üyenin yerine, yeni üye seçilecek. 
     
     FİKRİ ÜRÜN HAKLARI 

     Her yıl genel bütçeden ayrılacak ödenek, işletme ve şirketler ile diğer birimlerden aktarılan gelirler, buluşlardan doğan haklara ilişkin gelirler ile üretim ve satış gelirleri, TÜBİTAK’ın gelirleri olacak. 
     TÜBİTAK tarafından yürütülen projelerin gerçekleştirilmesi sırasında ortaya çıkan eser, buluş, endüstriyel tasarım, entegre devre topografyaları ve teknik bilgi gibi her türlü fikri ürün üzerindeki haklar kuruma ait olacak. 
     Kurumun taraf olduğu sözleşmelere dayanarak yürütülen projelerin gerçekleştirilmesi sırasında ortaya çıkması muhtemel fikri ürünler üzerindeki haklar sözleşmeyle düzenlenecek. 
     Kurum, elde edilen patent ve buluşlarla ilgili olarak üretim ve satış yapabilecek. Kuruma ait fikri hakların ekonomik olarak değerlendirilmesi sonucunda elde edilecek gelirin en fazla yüzde 50’si yönetmelikle belirlenecek usul ve esaslar çerçevesinde fikri ürün sahibine verilecek. 
     Anayasa Mahkemesi’nin yürütmeyi durdurma kararı verdiği ve Bilim Kurulu üyelerine bir defaya mahsus olmak üzere Başbakan’ın atama yapmasına imkan veren yasa da yürürlükten kaldırılıyor. 
     
     SEZER’İN İPTALİNİ İSTEDİĞİ DÜZENLEMELER 

     Cumhurbaşkanı Sezer, yasanın 3, 4 ve 9. maddelerinin iptali ve yürürlüklerinin durdurulması için Anayasa Mahkemesi’nde dava açacak. 
     Sezer’in iptalini istediği yasanın 3. maddesi, Bilim Kurulu’na üye seçimi ile bu üyelerin görev süresi ile görev ve yetkilerini düzenliyor. 
     Yasanın 4. maddesi, TÜBİTAK Başkanı’nın seçimi konusunu içeriyor. 
     Buna göre, Bilim Kurulu, belirtilen nitelikleri taşıyan kişiler arasından, biri Bilim Kurulu dışından olmak üzere iki başkan adayı belirleyerek, Başbakan’a sunacak. Başbakan, bu adaylardan birini seçerek Başkan olarak atanmak üzere Cumhurbaşkanı’na teklif edecek. 
     Yasanın 9. maddesi ise Bilim Kurulu üyeleri ve Başkanın görevlerinin bu kanunun yürürlüğe girdiği tarihte kendiliğinden sona ereceğini, ancak bunların, yeni Bilim Kurulu üyeleri göreve başlayıncaya kadar görevlerine devam edeceklerini düzenliyor. 
     
</TEXT>
</DOC>
