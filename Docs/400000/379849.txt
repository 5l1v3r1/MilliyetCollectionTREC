<DOC>
<DOCNO> 379849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/ydemirkol.html </URL>
<DATE> 2005/09/20/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Beşiktaş'ın dizilişi lütfen 
</HEADLINE>
<TEXT>


Beşiktaş maçı kazanamaz mıydı Kleberson'la buldukları şutlara Volkan'ın direnci olmasa kazanabilirdi. Tıpkı geçen sene Kadıköy'deki maç gibi. O akşam maç boyunca ceza sahası içinden sadece 1 şut atarak, 10 kişiyle, kalecisizken, Fenerbahçe'ye 4 gol atmıştı Kartal... Bu efsanenin komutanı Rıza Çalımbay'dı. Pazar akşamı da bu olabilirdi. Ama bu, gerçeği değiştirmeyecekti. 
Gerçek şu Pazar akşamı Çalımbay'ın takımı kendi evinde 35 dakika ağır baskıyla Fenerbahçe kalesine yüklendi. Evindeydi, taraftar çılgın bir destekle takımı itiyordu. Fenerbahçe kontr aradığı için çekilmişti. Ve tüm bunlara rağmen, Beşiktaş 90 dakika boyunca ceza sahası içinde sadece iki pozisyon bulabildi. İlki 2 metre ofsayttan... 
Pazar akşamı Fenerbahçe bir galibiyet aldı. Çok iyi oynadığı için değil. Sadece doğru futbolu oynamaya çalıştığı için. Beşiktaş ise kaybetti. Tarihi geri çevirip, dünyanın 74'te terk ettiği bir oyuna saplandığı için. 
Maç yazısını yazarken Beşiktaş'ın dizilişini yazıya koymadım. Çünkü bir dizilişi yoktu. Savunmasında 4 oyuncu vardı. Çünkü Tayfur, Alex'i takip ediyor, Alex ileri çıkmıyordu. Alex forvete gittiğinde 3'lü savunma gibi gözüküyorlardı. Ve Tayfur hiç oynamayan Alex'i, markaja rağmen, iki net pozisyona soktu. Asıl önemlisi Rıza Çalımbay, Anelka'ya adam adama markaj verdi. Halbuki dünya, adam adama markajı böyle oyuncular ortaya çıktığı için terk etmişti. İbrahim ise sürekli Anelka'nın arkasındaydı. Öyle ki, bir çeşit ofsayta düşme hastalığı olan Fenerbahçe böyle bir kontr stratejiye rağmen 90 dakika boyunca sadece 3 ofsayta yakalandı. Bu oyun Fenerbahçe'nin orta sahadan çıkardığı her adam için gol şansı demekti. İki gol de, penaltı da bu adam adama zırvasının, herhangi bir dizilişi olmamanın, alan paylaşımını sahaya koyamamanın sonucudur. Alanla oynamazsanız, alay konusu olursunuz. Maalesef Rıza Çalımbay bunu anlamak istemiyor. Anelka'ya adam markajı vermek, Tuncay'a, Alex'e sahip bir takıma karşı dizilişsiz oyuna başlamaya hata bile diyemem. 
Beşiktaş bu maçı kazanabilirdi. Tıpkı geçen sene olduğu gibi. Ama bu uzun vadedeki planları yönlendirecek gerçekleri değiştirmezdi. 1974'te terk edilen bir oyunla 2005'de plan yapılamaz. İnsanlık bilgi depolamaya neden başladı ki Her şeyi unutup geçmişte yaşananları tekrarlamamak için değil mi 
Hafta içi Pancu'ya 70 dakika Alfonso'yu marke ettirmek de olmaz, Anelka'ya adam markajı vermek de. Temel eğitimini, bu ülkeye alan oyunun sokan Milne'den alan Çalımbay kendisine ihanet ediyor. 
Çok üzücü, ama Rıza Çalımbay böyle giderse bir muhteşem maçın adını zor hatırlayacağımız komutanı olarak yazılacak tarihe. Tıpkı Fenerbahçe'nin efsane 6-0'ının unutulan komutanı Lorant gibi. Çok üzücü, ama Çalımbay'a bir Sivas bulmak gerekecek. O böyle çok daha iyi. 

Bireysel mi Yapmayın 

Anelka'nın ve Tuncay'ın bireysel çabası mı Takımın planı bu be kardeşim. Anelka adam markajı altında, dizilişi belli olmayan bir oyuna çıkmış. 7'li savunma dizilmiş rakibi karşılıyor. Beşiktaş'ın bulabildiği çok iyi kullanılan uzak şutlar sadece. Fenerbahçe'nin uyguladığı basit bir 'zone play'. Kontratağa dayalı bir oyun. Beşiktaş'ın dengesiz, plansız savunmasını geniş alanda yakalamak istiyor. 20 milyon Euroluk, kalitesi Henry seviyesinde, ama devamlılığı olmayan bir dünya devine sahipsiniz çünkü. Bu adamı Alex'in ve Tuncay'ın desteğinde temel kontrcu olarak bırakıyorsunuz ve yüzünü döndüğü her an pozisyona giriyor. Bu bir plandır. Anelka'ya sahip olduğunuzda uygulamanız gereken plan deplasmanda budur. Bunun adı bireysel beceriyse, Henry'nin, Kaka'nın, Sheva'nın bireyselliği kadardır. Böyle bir oyuncusu olduğu için hoca suçlanır mı 

Fenerbahçe ceza almalı 

Bir kural varsa uymamanın da cezası olmalı. Valilik bir yasak koyuyor. Karar deli saçması, ama karardır. Ama uymak mecburidir. Organize olarak stada gelmenin maalesef cezası olmalı. Tabii kim verecek Nasıl verecek Bunu bilmiyoruz. Ama ceza şarttır. Şimdi yeni bir tiyatro bekliyor bizi. Çok güleceğiz kuşkusuz. 

U-17-Bir kere şişirin be kardeşim 

Bu yazı yayınladığında Uruguay'la oynamış olacaklar. İnşallah de kazanmış. Avustralya maçında 10'a yakın pozisyona rağmen 82'de golü bulabildiler. Bu tabloya bakınca zorlandıklarını düşünebilirsiniz. Ama hayır. Bu disiplinlerini gösteriyor. Bütün skor sıkıntısına rağman bir kez bile topu şişirmeden ayağa pasla yüklendiler ve 1-0'ı yakaladılar. 17 yaşındaki bu çocuklar, bugüne kadar bu ülkenin çıkardığı en olgun takım. Ayakta alkışlıyorum. 

Ümit Karan-Hagi 

Ümit, pazar günü gördüğüm en verimli oyuncu performanslarından birini sergiledi. Harikaydı. Milli Takımlık, Premier Lig'lik bir performanstı. Ümit kendisini yeniden, çok güçlü olarak yarattı. Bunun için geçen sene onu yollayan Hagi'yi suçlamak yerine kutlamak gerekir. Kötü yaşayan bir oyuncuya "kim olursan ol" mesajını verdiği ve onun aklını başına getirdiği için. 

Teknik direktör Tanrı değildir 

Milan maçından sonra "neden oyuncu değiştirmedin", Beşiktaş maçında "neden bu kadar çekildin " Daum suçlanıyor. Haklılık payı da fikre göre değişebilir. Ama hakikaten bazen çok ileri gidiliyor. Şu unutulmamalı. Teknik adam temel, ideolojik hatalar yapıyorsa tabii ki durum farklı. Ama detaylarda, mola hakkı olmayan ve bu kadar geniş sahada oynanan bir oyunda hocanın sahaya müdahalesi zordu. Anlatsanız bile uygulamada gerçekleşmeyebilir. Bu yüzden her hatadan hocayı sorumlu tutma kolaycılığından vazgeçelim. 

Kleberson Futbol Okulu 

Arkaik futbolu mümkün olduğunca çağdaşlaştıran tek adam o. Muhteşem bir oyun anlayışıyla, harika bir disiplinle, hücümda, savunmada hep o var. Arkadaşlarını yönlendiriyor. Pas hatası yapmıyor. Topa çok güzel vuruyor. Kleberson için İnönü Stadı'na ders niyetine turlar düzenlenmeli. Genç oyunculara, çok önemli fizik avantajlarınız, devasa bir yeteneğiniz olmasa da kafanızı kullanarak böyle muhteşem bir oyuncu olabilirsiniz demek için. O şimdiden bu ülkeye gelmiş en iyilerden biri olarak olarak kayıtlara geçti. 





</TEXT>
</DOC>
