<DOC>
<DOCNO> 365463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur11.html </URL>
<DATE> 2005/07/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kadın ticaretinde ibre Türkiye'ye döndü 
</HEADLINE>
<TEXT>

     Kadın ticaretinde ibre, Türkiye'ye döndü. Emniyet Genel Müdürlüğü istatistikleri Türkiye'de 10 yıl içinde 30 bini aşkın yabancı uyruklu kadının fuhuş gerekçesiyle sınırdışı edildiğini gösteriyor. 
     Emniyet Genel Müdürlüğü'nün verileri, fuhuş için kaçırılan kadınların büyük çoğunluğunun Türkiye'de çalıştırıldığını rapor eden Birleşmiş Milletler'i BM ve Amerika Birleşik Devletleri'ni ABD haklı çıkardı. Emniyet'in istatistiklerine göre, son on yıl içinde 30 bini aşkın yabancı uyruklu kadın, Türkiye'de fuhuş yaparken yakalanarak sınırdışı edildi. 
     Emniyet Genel Müdürlüğü Yabancılar, Hudut ve İltica Daire Başkanlığı'nın istatistikleri şöyle 1996 yılında 3 bin 69, 1997'de 4 bin 83, 1998'de 4 bin 920, 1999'da 3 bin 643, 2000'de 3 bin 529, 2001'de 3 bin 504, 2002'de 2 bin 559, 2003'te 1775, 2004'te 1990 ve bu yıl 1001 yabancı uyruklu kadın fuhuş yaparken yakalanarak sınırdışı edildi. Son on yıl içinde fuhuş yaparken yakalanan yabancı uyruklu kadınların toplamı 30 bin 73 oldu. Yabancı kadınların 2 bin 372'si, Trabzon'da son beş yılda yakalandı. Yakalanan kişilerin 241'inde bulaşıcı hastalık olduğu anlaşıldı. 
     Son iki yılda, kadın ticaretine kaynaklık eden ülkeler ve uluslararası sivil toplum kuruluşlarıyla birlikte gerçekleştirilen çalışmalar sonucunda 365 yabancı uyruklu kadını fuhuş batağından kurtarıldı. 
     Bu kişilerin 91'inin Moldovalı, 71'inin Rus, 60'ının Ukraynalı, 31'inin Kırgız, 26'sının Azeri, 21'inin Gürcü, 18'inin Romen, 14'nün Kazak, 14'ünün Özbek, sekizinin Belarus, birinin Bulgar, birinin İranlı ve dördünün Türkmen olduğu belirlendi. 
     
     251 kişi hakkında işlem 

     Yabancı uyruklu kadınları fuhuşa zorladıkları gerekçesiyile 251 kişi hakkında adli işlem yapıldı. 78'i tutuklanırken 67'si tutuksuz yargılanmak üzere serbest bırakıldı. Fuhuş amaçlı kadın ticaretinde hedef ülke haline gelen Türkiye, BM ve ABD'nin bu yıl içinde hazırladığı iki ayrı rapora konu olmuştu. 
     
     Yüzde 40'ı İstanbul'da 

     Birleşmiş Milletler raporunda, fuhuş için kaçırılan yabancı kadınların yüzde 40'ının İstanbul, yüzde 16'sının ise Antalya ve Ankara'da çalıştırıldığı belirtilmişti. ABD'nin bu yıl hazırladığı İnsan Ticareti Raporu'nda da Türkiye, dünyada kadın ticaretinin yöneldiği ülkeler arasında ikinci sırada sayılmıştı. 
     
</TEXT>
</DOC>
