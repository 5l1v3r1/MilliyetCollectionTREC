<DOC>
<DOCNO> 375529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sondun02.html </URL>
<DATE> 2005/09/04/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD'de yeni bir kasırga korkusu... 
</HEADLINE>
<TEXT>

     Katrina kasırgasında çok sayıda vatandaşını kaybeden ABD’nin, Meksika Körfezi kıyılarının, bu yıl bitmeden başka kasırgalara da hedef olabileceği bildirildi. 
     ABD medyasındaki haberlere göre, South Carolina eyaletinde Tehlike Araştırmaları Laboratuvarı’nın direktörü Susan Cutter, ABD’nin güney ve güneydoğu kıyılarını tehdit eden kasırga mevsiminin haziran başıyla kasım sonu arasında sürdüğünü belirterek, "tehlike henüz bitmiş değil. Hatta kasırga sezonunun en yoğun dönemine bile daha gelmedik" dedi. 
     Colorado Devlet Üniversitesi meteorologları tarafından yayımlanan bir raporda da, kasım sonuna kadar Atlantik Okyanusu’nda altı kasırganın daha oluşmasının beklendiği bildirildi. İstatistiklere göre, yılın bundan sonraki bölümünde ABD kıyılarının ortalama üç haftada bir kasırgaya maruz kaldığı hatırlatıldı. 
     Ancak uzmanlar, ABD’yi son yıllarda vuran hiçbir kasırganın Katrina kadar güçlü olmadığına işaret ettiler. ABD’ye kadar ulaşabilen kasırgaların büyük bölümü, ülkenin Florida başta olmak üzere güneydoğu bölümlerini hedef allıyor. Katrina gibi az sayıdaki kasırga ise, Florida’yı aşarak Meksika Körfezi’ne ulaşabiliyor. 
     Uzmanlar, bu çerçevede, Katrina kurbanı New Orleans çevresinin, Katrina kadar güçlü olmasa da, bu yıl içinde başka kasırga veya tropikal fırtınalara hedef olabileceğine dikkat çektiler. 
     Ulusal Hava Servisi, Atlantik Okyanusu’nda halen Maria adlı tropikal fırtınanın faaliyette bulunduğunu ve gelecek günlerde kasırga gücüne ulaşabileceğini belirtti. Mevcut hesaplamalara göre şimdilik Maria’nın ABD kıyılarına ulaşması beklenmezken, durumun yine de gelecek günlerde değişebileceği kaydedildi. 
     
</TEXT>
</DOC>
