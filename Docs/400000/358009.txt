<DOC>
<DOCNO> 358009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun29.html </URL>
<DATE> 2005/07/04/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Papadopulos, AB Anayasası Anlaşması'nı imzaladı... 
</HEADLINE>
<TEXT>

     Rum yönetimi lideri Tasos Papadopulos, Rum meclisinin geçen hafta oy çokluğuyla kabul ettiği Avrupa Birliği Anayasası Anlaşması’nı imzaladı. 
     Rum yönetimi sözcüsü Kipros Hrisostomidis, Papadopulos’un, "Avrupa Birliği devlet ya da hükümet başkanları, Avrupa Komisyonu Başkanı Jose Manuel Barroso, Avrupa Parlamentosu Başkanı Josep Borrell ile Avrupa Birliği Ortak Savunma ve Dış Politika Yüksek Temsilcisi Javier Solana’ya, Kıbrıs’ın AB Anayasası Anlaşması’yla ilgili tutumunu ve AB’yle bütünleşmeyi sürdüreceğini yeniden bildiren birer mektup gönderdiğini" belirtti. 
     Hrisostomidis, Papadopulos’un gönderdiği mektupların, KKTC Cumhurbaşkanı Mehmet Ali Talat’ın Papadopulos hariç diğer AB üyesi ülke ve hükümet başkanlarına gönderdiği mektuba yanıt olup olmadığının sorulması üzerine, "herhangi bir kişinin, Talat’ın, AB’ye 1972’den beri sunulan ve birçok kez AB tarafından reddedilen iddiaları içeren mektubuna yanıt vermesinin gerekli olduğunu düşünmediğini" söyledi. 
     
</TEXT>
</DOC>
