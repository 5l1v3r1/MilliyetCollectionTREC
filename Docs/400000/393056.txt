<DOC>
<DOCNO> 393056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko07.html </URL>
<DATE> 2005/11/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Sanayi üretimi yüzde 9.3 arttı... 
</HEADLINE>
<TEXT>

     Sanayi üretimi, bu yılın Eylül ayında, geçen yılın aynı ayına kıyasla yüzde 9.3 artış gösterdi. 
     Sanayi üretimi yılın 9 ayında ise geçen yılın aynı dönemine göre yüzde 4.9 arttı. 
     Devlet İstatistik Enstitüsü DİE 2005 Eylül ayı Sanayi Üretim Endeksi sonuçlarını açıkladı. 
     Buna göre, Eylül'de madencilik sektöründe yüzde 1.4, elektrik, gaz ve su sektöründe yüzde 5.6, imalat sanayinde yüzde 10.0 üretim artışı yaşandı. 
     Sanayi üretimi Ağustos ayında ise yüzde 8.3 artış göstermişti. 
     Geçen yılın aynı ayında toplam sanayi üretimindeki artış yüzde 5.3 olurken, üretim madencilik sektöründe yüzde 4.5, imalat sanayi sektöründe yüzde 5, elektrik, gaz ve su sektöründe ise yüzde 8.9 oranında artmıştı. 
     
     ALT SEKTÖRLERDE DURUM 

     Bu yıl Eylül ayında, imalat sanayi alt sektörleri itibarıyla üretim, en fazla yüzde 172.6 ile diğer ulaşım araçlarının imalatında oldu. 
     Söz konusu ay, metal eşya sanayi imalatı yüzde 48.5, mobilya imalatı yüzde 35.1, tütün ürünleri imalatı yüzde 57.2, tıbbi hassas ve optik aletler, saat imalatı yüzde 39.4, gıda ürünleri ve içecek imalatı yüzde 5.1, kağıt ve kağıt ürünleri imalatı yüzde 2.9, kok kömürü, rafine edilmiş petrol ürünleri imalatı yüzde 19.7, plastik-kauçuk ürünleri imalatı yüzde 29.4, metalik olmayan diğer mineral ürünlerin imalatı yüzde 4, ana metal sanayi yüzde 4.1, büro, muhasebe ve bilgi işlem makineler imalatı yüzde 23.9, elektrikli makine ve cihazların imalatı yüzde 12.5, motorlu kara taşıtı, römork ve yarı römork imalatı yüzde 10.6 oranında artış gösterdi. 
     Eylül'de, tekstil ürünleri imalatı yüzde 10.7, giyim eşyası imalatı yüzde 22.5, derinin işlenmesi, bavul el çantası vb. yüzde 10.3 ve basım yayım imalatı yüzde 1.9 oranında azaldı. 
     
     OCAK-EYLÜL DÖNEMİ 

     Sanayi üretimi bu yılın 9 aylık döneminde ise geçen yılın Ocak-Eylül dönemine göre toplamda yüzde 4.9, madencilik sektöründe yüzde 12.8, imalat sanayi sektöründe yüzde 4.3, elektrik, gaz ve su sektöründe de yüzde 7.2 oranında arttı. 
     Geçen yılın 9 ayında toplam sanayi üretimi yüzde 11.7, imalat sanayi sektörü yüzde 12.6, elektrik, gaz ve su sektörü yüzde 7.3, madencilik sektöründe yüzde 2.7 oranında yükselmişti. 
     
</TEXT>
</DOC>
