<DOC>
<DOCNO> 375636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/siyaset/siy01.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye kesip atmaya hazır' 
</HEADLINE>
<TEXT>


La Repubblica gazetesi, Erdoğan'la yaptığı söyleşiyi, "Avrupa bize şaka yapmamalı, Türkiye kesip atmaya hazır" başlığıyla sundu. Erdoğan, "Yeni blöflere kanamayız. Yolumuza devam ederiz" dedi 


Başbakan Erdoğan, Türkiye'nin 3 Ekim'de AB'ye tam üyelik müzakerelerine başlayacağına inandığını, tam üyeliği öngörmeyen farklı önerilerin gündeme getirilmesi durumundaysa Ankara'nın AB'den vazgeçip kendi yoluna devam edebileceğini söyledi. 
İtalya'daki La Repubblica gazetesi, Erdoğan'la yaptığı söyleşiyi dünkü sayısında, "Avrupa bize şaka yapmamalı, Türkiye kesip atmaya hazır" başlığıyla sundu. 
Başbakan, Avrupalı liderlerin Aralık 2004'te verdikleri söze bağlı kalacaklarına inandığını belirterek, şöyle konuştu "Benim ülkem müzakerelere başlamak için tüm hazırlıkları tamamladı. 17 Aralık'ta bize karşı yükümlülük altına girmiş olanların sözlerini tutacaklarından eminim. Herhangi bir kaygı duymuyorum." 
Erdoğan, "Bu dedikleriniz gerçekleşmezse Avrupa hayalini terk etme ihtimaliniz var mı " sorusuna, "3 Ekim'de bize söylenenlerden farklı şeylerle yüz yüze bırakacak olurlarsa Türkiye bu tür bir blöfü yutmaz. Yeni blöflere kanacak durumda değiliz. Mutabık kalınmış hususlar haricinde bir şeyi önümüze getirmeye kalkarlarsa biz kendi yolumuza devam ederiz" yanıtını verdi. 
Böyle bir durumda "Türkiye'nin Kopenhag Kriterleri'ni Ankara kriterleri haline getirerek yola devam edeceğini" söyleyen Erdoğan, "Size tam üyelik yerine, ayrıcalıklı ortaklık önerilirse kabul eder misiniz " sorusunu ise şu sözlerle yanıtladı "Hayır. Bu türden bir tavır devlet ciddiyetiyle bağdaşmaz. AB kurallarından uzak durumdaki önerileri kabul etmemiz mümkün değildir." 

Hıristiyan olmamalı 
Erdoğan, Güney Kıbrıs'la ilgili olarak da şunları söyledi "Şimdi yeni talepler, yeni koşulların sırası değil. Kaldı ki Güney Kıbrıs, adanın tümünü de temsil etmiyor." 
Erdoğan, bir başka soruya verdiği yanıtta ise AB'nin Hıristiyan kulübü olarak algılanmadığının gösterilmesi açısından da Türkiye'nin tam üyeliğinin büyük önem taşıdığını söyledi. 





</TEXT>
</DOC>
