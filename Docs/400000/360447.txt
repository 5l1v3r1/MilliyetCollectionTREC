<DOC>
<DOCNO> 360447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonsiy20.html </URL>
<DATE> 2005/07/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Dışişleri Ermenistan ile komşu iki ülke gibi ilişki kurma arzusundayız 
</HEADLINE>
<TEXT>

     Dışişleri Bakanlığı, Türkiye’nin Ermenistan ile "komşu iki ülke arasında olması gereken şekilde ilişki kurma arzusunda" olduğunu bildirdi. 
     Dışişleri Bakanlığı Sözcüsü Namık Tan, bir soruya verdiği cevapta, "Türkiye’nin geleneksel dış politika esasları doğrultusunda, etrafında barış, huzur ve istikrar kuşağı tesisinde kararlı" olduğunu belirterek, bu çerçevede, Ermenistan’la da komşu iki ülke arasında olması gereken şekilde ilişki kurma arzusunda olunduğunu kaydetti. 
     Tan, şöyle devam etti 
     "Bilindiği üzere, uluslararası platformlarda ve diğer başka ortamlarda Ermenistan ile Dışişleri Bakanları başta olmak üzere çeşitli düzeylerde temaslar uzun zamandır yapılagelmektedir. Bu temaslarda, iki ülkeyi ilgilendiren ikili ve bölgesel konular ele alınmaktadır. 
     Türkiye ile Ermenistan arasında yapılan görüşmeler bağlamında çıkan haberler, yukarıda belirtilen süreç çerçevesinde gerçekleşen temasların medyaya yansımasıdır." Bazı basın organlarında bugün, Türkiye ile Ermenistan arasında gizli görüşmelerin yürütüldüğü ve bu görüşmelerde Türk tarafını Dışişleri Bakanlığı Müsteşar Yardımcısı Ahmet Üzümcü ve Türkiye’nin Tiflis Büyükelçisi Ertan Tezgür’ün temsil ettiği yönünde haberler çıkmıştı. 
     
</TEXT>
</DOC>
