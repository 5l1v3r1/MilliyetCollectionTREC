<DOC>
<DOCNO> 353461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/soneko07.html </URL>
<DATE> 2005/06/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
TOKİ'nin Ankara'da projelendirdiği konut sayısı 40 bine yaklaştı... 
</HEADLINE>
<TEXT>

     Türkiye genelinde şimdiye kadar 110 bin konuta ulaşan Toplu Konut İdaresi'nin TOKİ , çalışmalarında Ankara, ''ağırlığını'' koruyor. 
     A.A muhabirinin edindiği bilgiye göre, TOKİ'nin Ankara'da projelendirdiği konut sayısı 40 bine yaklaştı. Ankara'daki projelerinin ağırlığını Ankara-İstanbul yolu üzerindeki Eryaman'dan Ankara-Eskişehir yolu üzerine çeviren TOKİ'nin Başkan Vekili Erdoğan Bayraktar, ''Kent merkezindeki yoğunluğu bu yöne kaydırarak, Ankara-Eskişehir yolunu mutluluk-refah yolu haline getireceğiz'' dedi. 
     Ankara'da konuta yoğun bir talep olduğunu vurgulayan Bayraktar, kendilerine ulaşan konut talebinin 20 binin üzerine çıktığını, bu taleplerin Eskişehir yolu üzerinde gerçekleştirilecek projelerle karşılanmaya çalışılacağını söyledi. 
     Bayraktar'ın verdiği bilgiye göre, TOKİ, AK Parti hükümeti döneminde, şimdiye kadar büyük bölümü Ankara-Eskişehir yolunda olmak üzere Ankara'da 39 bin 800'den fazla konut projelendirdi. Gölbaşı ve Ayaş'ta yapılması düşünülen projeler ile bu sayı daha da artacak. 
     Haziran başı itibariyle Türkiye genelinde, altyapı, sosyal donatı ve çevre düzenlemeleriyle birlikte 68 ilde 171 bölgede 109 bin 805 konuta ulaşan TOKİ projelerinde, Ankara'nın ''ağırlığı'' yüzde 36'nın üzerinde. Söz konusu tarih itibariyle, 103 bin 687 konut, 2 bin 606 hizmetli dairesi olmak üzere toplam 106 bin 293 konutun inşaatı başlatılırken, 4 il 4 bölgede toplam 3 bin 512 konutun ihalesi tamamlanarak değerlendirmeleri devam ediyor. 
     
     BALIKUYUMCU MEVKİİNDE 23 BİN KONUTLUK PROJE 
     Temelli'ye yakın Balıkuyumcu'da iddialı bir proje hazırlayan TOKİ, Aşağı Yurtçu Yukarı Yurtçu'yu da kapsayan bölgede 23 bin konut yapmayı planlıyor. Yaklaşık 15 milyon metrekarelik bu alanda, yüksek öğretim kurumları ile birlikte yeni bir ''kent merkezi'' yaratılacak. Orta gelir grubuna yönelik uygulanacak yeni uydu kent projesi, imar planlarının onayını bekliyor. 
     Polatlı yolu üzerindeki projelerle, kent merkezindeki yoğunluğun bu yöne kaydırılacağını, yol üzerinde yeni iş merkezleri oluşacağını anlatan Bayraktar, ''Ankara-Eskişehir yolu bir avenü-mutluluk-refah yolu haline gelecek'' diye konuştu. 
     TOKİ Başkan Vekili Bayraktar, A.A muhabirinin sorusu üzerine, Başbakanlık çalışanlarının kurduğu yardımlaşma vakfından kendilerine resmi bir başvuru olmadığını, POLSAN, İLKSAN, Gençlik ve Spor Genel Müdürlüğü dışında herhangi bir kurum veya kuruluş ile protokol imzalanmadığını kaydetti. Bayraktar, özellikle Adalet Bakanlığı çalışanlarından yoğun talep geldiğini söyledi. 
     TOKİ'den verilen bilgiye göre, Ankara'daki konut projeleri ve projelerin mevcut durumu şöyle 
     -ERYAMAN TOPLU KONUT ALANI 6,7,8,9 ve 10. etaplar Toplam 7 bin 672 konutluk uygulama başlatıldı. 6'ıncı etapta, OYAK mensuplarına üretilecek 2 bin 812 konuttan bin 660'ı tamamlandı. 7'inci etapta 2 bin 504 konut başlatıldı. Bunlardan bin 512'si Emniyet mensuplarına, 440'ı Gençlik ve Spor Vakfı mensuplarına, 384'ü alt gelir guruplarına satıldı. İnşaat seviyesi yüzde 80'e ulaştı. 7'inci etap kapsamında, rant amaçlı 168 proje yapılarak, tamamı satıldı. 8, 9 ve 10'uncu etaplar kapsamında kaynak sağlama amaçlı 2 bin 356 konut başlatıldı. 6-7'inci etaplarda ayrıca, 24 derslikli iki ilköğretim okulu, 2 lise, 2 anaokulu, 4 spor okulu, ticaret merkezi, sosyal tesis ve pazar alanı yapılıyor. 
     -MAMAK PROJESİ Toplam 900 konuttan 620'sinin inşaatı tamamlanarak geçici kabulleri yapıldı. Konutların tamamı satıldı. Ayrıca Yatıkmusluk mevkiinde, gecekondu dönüşüm projesi kapsamında 280 konut, Hatipçayı ve Ege mahallelerinde de gecekondu dönüşüm projesi planlanıyor. 
     -SİNCAN-YENİKENT PROJESİ Toplam 3 bin 4 konutluk proje kapsamında Yenikent'te öğretmenler için 2 bin 788 konut inşaatı başlatıldı. İnşaatlar yüzde 30 düzeyinde. Yenikent'te, alt gelir grubuna yönelik 746 konut, iki etap halinde yapılıyor. 
     -TEMELLİ PROJESİ Toplam 720 konut, bu yıl Kasım'da tamamlanacak. 
     -PROTOKOL YOLU GECEKONDU DÖNÜŞÜM PROJESİ Toplam 2 bin 400 konutun 400'ünün inşaatı başladı. konutlar bu yıl sonunda tamamlanacak. İkinci etapta yapılacak 496 konutun ihalesi, 22 Haziran'da yapılacak. 
     -POLATLI PROJESİ Polatlı'da başlatılan 210 konutluk proje, bu yıl sonunda bitecek. 
     -ŞEREFLİKOÇHİSAR PROJESİ Sosyal donatılarıyla birlikte yapılacak 512 konut, 26 Temmuz'da ihale edilecek. 
     -ETİMESGUT-ERLER PROJESİ Rant sağlamak amacıyla yapılacak 500 konutun projesi ihale aşamasında. 
     -BALIKUYUMCU- AŞAĞI YURTÇU-YUKARI YURTÇU PROJESİ Yeni yerleşim yeri kurma hedefi doğrultusunda, yörede 23 bin konutluk yeni uydu kent yaratılacak. Proje imar onayı aşamasında. 
     -ALTINDAĞ PROJESİ Gecekondu dönüşüm projesi kapsamında, Doğantepe, Doğanşehir ve Aktaş mahallelerinde 400 konut yapılacak. 
     -GÖLBAŞI-AYAŞ PROJESİ Söz konusu yörelerde yeni toplu konut projeleri uygulamak üzere arsa temin çalışmaları sürüyor. 
     TOKİ, konut uygulama alanlarındaki okul, cami, alışveriş merkezi, spor salonu gibi sosyal donatıları da kendi yapıyor. 
     
</TEXT>
</DOC>
