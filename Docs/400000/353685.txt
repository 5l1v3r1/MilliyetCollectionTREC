<DOC>
<DOCNO> 353685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/soneko36.html </URL>
<DATE> 2005/06/20/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Mustafa Koç Girişimcilik suya atlayıp yüzmeye çalışmak değildir 
</HEADLINE>
<TEXT>

     Koç Holding Yönetim Kurulu Başkanı Mustafa Koç, ''Asya bozkırlarından Avrupa içlerine kadar süren yolculuğumuzun da gösterdiği üzere risk alabilen bir toplumuz. Fakat bu yeterli değil. Girişimcilik suya atlayıp yüzmeye çalışmak değildir'' dedi. 
     Boğaziçi Üniversitesi İşletme ve Ekonomi Kulübü tarafından bu yıl sekizincisi düzenlenen ve ''Girişimcilik'' konusunun işlendiği Uluslararası Öğrenci Kongresi'nin GAIA 2005 açılışında konuşan Koç, bilgi çağı olarak adlandırılan günümüzde, girişimciliğin ekonomik ve sosyal kalkınmanın belkemiği haline geldiğini söyledi. 
     Ekonomiler için bilgi sermayesinin artık nakit sermayeden daha önemli hale geldiğini anlatan Mustafa Koç, ''Artık fikirler ekonomileri sürüklüyor. Microsoft örneğinden de anlaşılacağı üzere, birçok büyük şirketin temelinde düşünce gücü var'' dedi. 
     İyi bir düşünce varsa, bunu gerçekleştirmek için paraya ihtiyaç olmadığını kaydeden Koç, risk sermayesi sayesinde birçok yatırımcı ve şirketin finansman sağlayacak iyi fikirler aradığını ifade etti. 
     
     ''HOT DOG'LARI SOSLU SATIN'' 
     Girişimcilik konusunda öğrencilere örnekler de veren Mustafa Koç, üniversite kampüsü içinde ''hot dog'' satmanın girişimcilikten daha çok ''küçük işletme'' olarak değerlendirileceğini ancak, ''hot dog''ları tatlı ve acılı soslarla satmanın girişimcilik olarak kabul edilebileceğini belirterek, ''Çünkü bu bir yenilik. Bu alanda rekabetsiz kalıyorsunuz'' dedi. 
     Öğrencilere, ''verdiğim örneği bir iş önerisi olarak alıp kampus içinde Asya tipi hot dog standı açmayın'' diye espri yapan Koç, girişimciliğin diğer karakteristik özelliklerine ilişkin de ''Tutku, merak ve ısrar. En önemlisi de başarı'' dedi. 
     Girişimciliğin Türk toplumunun genlerine işlediğini belirten Mustafa Koç, ''Asya bozkırlarından Avrupa içlerine kadar süren yolculuğumuzun da gösterdiği üzere risk alabilen bir toplumuz. Fakat bu yeterli değil. Girişimcilik suya atlayıp yüzmeye çalışmak değildir. İş yapma yeteneklerinin de gelişmiş olması gereklidir. Ben buna eğitilmiş risk alıcısı diyorum'' şeklinde konuştu. 
     Dedesi Koç Holding'in kurucusu Vehbi Koç'un da risk almaktan kaçınmadığını anlatan Mustafa Koç, ''Türkiye'nin en büyük özel sektör grubunu farklı dönemlerde bazı riskleri almadan oluşturamazsınız. Dedem suya atlamadan önce nasıl yüzmesi gerektiğini öğreniyordu. Bu yüzden başarılı bir girişimciydi'' dedi. 
     Koç Holding Yönetim Kurulu Başkanı Mustafa Koç, öğrencilere Arçelik'in kuruluşunu da şöyle anlattı 
     
     VEHBİ KOÇ'UN HAYALİ 
     ''Hiçbirinizin hayatta olmadığı o yıllarda 1950'ler Türkiye'de hiçbir buzdolabı bulunmuyordu. İnsanlar yiyeceklerini bozulmaması için kuyularda saklıyordu. Dedem buzdolabı satın aldığında annesi Oğlum neden zamanını boşa harcıyorsun Buna ihtiyacımız yok demiş. 
     Dedem Türkiye'de buzdolabı üretmeyi kafasına koymuştu. Bunun için General Electrics ve Siemens'le görüşerek teknoloji karşılığında ortaklık teklif etti. Reddedilince İsrail şirketi Amcor'la bağlantı kurdu. Onlar ortaklığa yanaşmasalar da teknoloji paylaşımını kabul ettiler. Böylece Arçelik ilk buzdolabını 1955 yılında üretti.'' O yıllarda Arçelik'in sadece bir montaj tesisi olduğunu ve bütün parçaların İsrail'den geldiğini kaydeden Mustafa Koç, zorluklar karşısında yılmayarak kendi teknolojisini üretmeyi başaran şirketin bugünlere geldiğini, daha önce ortaklığı reddeden yabancı devlerin de şimdi işbirliği olanakları aramaya başladığını ifade etti. 
     Kuruluşunun 50. yılında Arçelik'in kendi teknolojisini kendi geliştirir duruma geldiğini belirten Mustafa Koç, ''Arçelik'in Elektra Bregenz ve Bloomberg gibi Avrupalı markaları satın alacak güce erişmesi, başarılı girişimciliğe bir örnektir. Vehbi Koç'un düşü zaman içinde gerçekleşmiştir. Daha da önemlisi, Türkiye'ye ve Türk toplumunun potansiyeline olan inancı doğrulanma imkanı bulmuştur'' diye konuştu. 
     
     ''AB'NİN İHTİYACI OLDUĞU ŞEY BİZDE'' 
     Türkiye'nin AB üyeliğinin hem Avrupa'da hem de Türkiye'de tartışılmakta olduğunu hatırlatan Koç Holding Yönetim Kurulu Başkanı Mustafa Koç, konuşmasında ''Avrupa'nın bugün ihtiyaç duyduğu girişimcilik ve dinamizm bizde mevcut. Bu özelliklerimizi, ekonomisi durgunluğa giren ve nüfusu yaşlanan Avrupa'ya taşıyabiliriz'' ifadelerine yer verdi Yatırım Bankası Goldman Sachs'ın hesaplamalarına göre hızlı büyüyen Çin'in 2050 yılında dünyanın en büyük ekonomisi olacağını anlatan Mustafa Koç, ABD'nin ikinci, Hindistan'ın da üçüncü büyük ekonomi olacağını, Avrupa ülkelerinin ise arka sıralarda kalacağını bildirdi. 
     ''Böyle olumsuz bir gelecekten kaçınmak için Avrupa'nın girişimcilik ruhunun öne çıkarılması gerekiyor. Türkiye'nin AB'ye yük getireceğini söyleyenler resmin tamamını göremiyor ve tarihi bir hata yapıyor'' diyen Koç, Türkiye'nin yapması gerekenler konusunda da donanımlı profesyoneller yetiştirmeye yarayacak eğitim sisteminin önemine dikkati çekti. 
     Türkiye'nin bugün itibariyle ekonomik istikrarı korumaya ve sürdürülebilir büyümeyi yakalamaya oldukça yakın olduğunu belirten Koç, ''Reform sürecinin yavaşlatılması lüksüne sahip değiliz. Aksine bu süreci daha da hızlandırmalıyız'' şeklinde konuştu. 
     
</TEXT>
</DOC>
