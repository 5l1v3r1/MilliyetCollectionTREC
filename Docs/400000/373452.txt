<DOC>
<DOCNO> 373452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur41.html </URL>
<DATE> 2005/08/27/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Adana'daki banka şubesinden hırsızlık... 
</HEADLINE>
<TEXT>

     Adana’da, 29 Temmuz tarihinde bir banka şubesinden, diğer şubelere dağıtılmak üzere hazırlanan ve içlerinde 100’er bin YTL bulunan 5 torbadan birini alarak kaçtığı ileri sürülen bir kişi yakalandı. 
     Alınan bilgiye göre, müşteri gibi davranarak Ziraat Bankası Merkez Şubesi’ne gelen ve görevli banka memurunun dalgınlığından yararlanıp, şubelere dağıtılacak paraların hazırlandığı odaya giren, masanın üzerindeki her birinde 100 bin YTL bulunan 5 banka torbasından birini alarak kaçan kişi, güvenlik kamerasının da yardımıyla tespit edildi. 
     Polis ekipleri, konuyla ilgili Şehit Duran Mahallesi 34 Sokak’ta bir eve operasyon düzenleyerek M.A isimli kişiyi gözaltına aldı. 
     Yetkililer, gerekli sorgulamanın yapılmasının ardından M.A’nın adliyeye sevk edileceğini bildirdiler. 
     Ziraat Bankası’nda 29 Temmuz tarihinde gerçekleşen olayda bir kişinin, görevli banka memurunun, diğer şubelere gönderilecek paraların bulunduğu odadan çıkması üzerine içeri girdiği ve her birinde 100 bin YTL bulunan 5 banka torbasından birini aldıktan sonra yanında getirdiği naylon poşete koyarak bankadan ayrıldığı belirlenmişti. 
     
</TEXT>
</DOC>
