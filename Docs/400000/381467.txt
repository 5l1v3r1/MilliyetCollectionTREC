<DOC>
<DOCNO> 381467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/spo04.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papatya falı 
</HEADLINE>
<TEXT>


Trabzonspor'da Şenol Güneş'in istifasının ardından gözler yeni adaylara çevrildi. Listede Fernandez, Jesiç, Antiç ve Schaeffer gibi isimler var 


Bordo - Mavililer'de Şenol Güneş'in istifasının ardından gündeme gelen teknik patron alternatiflerinin arısına yeni isimler katıldı. Trabzonspor Yönetimi'nin, ağırlığını Fernandez, Jesiç, Antiç ve Schaeffer'e verdiği öğrenildi. 
Trabzonspor'a ilk olumlu yanıt Schaeffer'den geldi. Alman çalıştırıcının menajeri aracılığıyla yönetime haber gönderdiği ve "Sizinle çalışmak isterim" dediği iddia edildi. Bordo - Mavililer'in asıl gözdesinin Luis Fernandez olduğu öğrenildi. Fransız teknik adamla anlaşmanın kolay olmayacağını çok iyi bilen yöneticiler, pazarlık sırasında kesenin ağzını sonuna kadar açmayı planlıyor. 
Trabzonspor'un gündemindeki bir diğer teknik direktör Jesiç ise Türk Futbolu'nun yakından tanıdığı bir isim. Şu anda CSKA Moskova'yı çalıştıran Jesiç, daha önce Altay ve Trabzonspor'da forma giymişti. 
Geçtiğimiz sezon İspanya'nın Celta Vigo takımını çalıştıran ve sezon sonunda görevini bırakan Antiç de yakın takibe alındı. Bir dönemler Fenerbahçe'de forma giyen Antiç ile önümüzdeki günlerde yakın temasa geçilmesi planlanıyor. 
Bu arada Giray Bulak ismi de kulaktan kulağa dolaşıyor. Denizlispor'daki görevinden istifa eden Bulak'ın da adaylar arasında yer aldığı camia içinde konuşuluyor. 

Çobanoğlu ile temas 

Trabzonspor Başkanı Atay Aktuğ yeniden yapılanma için harekete geçti. Yönetim olarak istifayı düşünmediklerini dile getiren Aktuğ, futbol şubesine yeni bir yapı kazandırmayı hedefliyor. Yönetimin, Milli Takımlar eski direktörü Ersun Yanal'ın yanı sıra Can Çobanoğlu için de kolları sıvadığı öğrenildi. Çobanoğlu'nun masaya oturmak için İngiltere'den Türkiye'ye geldiği öğrenildi. Bordo - Mavili yöneticiler, Çobanoğlu aracılığıyla Yanal'ın Trabzonspor'a bakış açısını da değerlendirmeye alacak. Hatırlanacağı gibi Güneş döneminde de Çobanoğlu'na teklif yapılmıştı. 


</TEXT>
</DOC>
