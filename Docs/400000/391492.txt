<DOC>
<DOCNO> 391492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo33.html </URL>
<DATE> 2005/11/01/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Sevilla kalecisi Antonio'dan Kartal'a övgü dolu sözler 
</HEADLINE>
<TEXT>

     UEFA Kupası H Grubu'nda Beşiktaş'ın 3 Kasım Perşembe akşamı rakibi olan Sevilla takımının kalecisi Antonio Notario, ''Beşiktaş, çok zorlu bir rakip. Ama evimizde oynayacağımız maçları kazanmak bizim için çok önemli'' dedi. 
     Grubunda ilk maçına çıkacak olan İspanya'nın Sevilla takımının kalecisi Notario, bir basın toplantısı düzenledi. 33 yaşındaki tecrübeli kaleci Notario, Beşiktaş'ı ''Avrupa'daki kupa maçlarının bir klasiği'' olarak yorumladı. 
     Sevilla'nın evinde oynayacağı 2 maçı kazandığı takdirde bir üst tura çıkmayı garantileyeceğini savunan Notario, ''Beşiktaş, zor bir rakip, takımdaki herkes onu Şampiyonlar Ligi'ndeki maçlarından tanıyor. Ama biz de her geçen yıl Avrupa kupalarında daha üst hedeflere gidiyoruz'' diye konuştu. 
     Beşiktaş'ın Brezilyalı yıldız futbolcusu Ailton'u tanıdığını ve çok iyi bir golcü olduğunu söyleyen İspanyol kaleci, ''Alman liginde gol yağdırıyordu, çok güçlü bir futbolcu. Ama biz kendi işimize bakacağız. Çünkü iyi bir futbol oynuyoruz. Sadece daha fazla gol atmalıyız'' değerlendirmesinde bulundu. 
     
</TEXT>
</DOC>
