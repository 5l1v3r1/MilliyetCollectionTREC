<DOC>
<DOCNO> 354357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko04.html </URL>
<DATE> 2005/06/22/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Özince Bir milli Türk bankası olarak kalmayı uygun buluyoruz 
</HEADLINE>
<TEXT>

     İş Bankası Genel Müdürü Ersin Özince, "Türkiye’de banka hizmetine ihtiyacın kayıtlı ekonomi arttıkça artacağını" söyledi. 
     Özince ve Kurumsal Pazarlamadan Sorumlu Genel Müdür Yardımcısı Aykut Demiray, Trabzon’da işadamlarıyla bir araya gelerek, görüş alışverişinde bulundu. 
     Özince, burda yaptığı konuşmada, Trabzon’a en son 2000’de bir toplantı için geldiğini, geride kalan 5 yıllık süreçte bir kriz olduğunu, kriz döneminde bile İş Bankası’nın dolar bazında her yıl yüzde 25 büyüdüğünü belirtti. 
     İş Bankası’nın gerek ülkede, gerekse uluslaraarası platformda her türlü rekabete açık olduğunu ifade eden Özince, şunları kaydetti 
     "İş Bankası ulusal sermayenin desteklenmesi, özel sektörün, inisiyatifin desteklenmesi için kurulmuş müessesedir. En nihayet Türk Menkul Kıymetler Borsası’nda bir şirket İş Bankası’nı geçmiştir, Türkcell. Bunların örneklerinin artmasını istiyoruz. Türk sermayesinin misyonerliği görevini de sürdüreceğiz. Bankacılık sektöründe kaliteli rekabetin geleceğine, artacağına hiç şüphe yok. Onda da tabi siz değerli müşterilerimiz en iyi hizmeti en kaliteli şekilde alın arzu ediyoruz." İş Bankası’nın hep ülkenin menfaati için gayret gösterdiğini, Trabzon ve yöresinde de taahhütlerinin büyük olduğunu belirterek, şunları söyledi 
     "Bölgede en ciddi yatırımı olan özel banka konumundayız. Dükkanı kapatıp gitmeyi değil, daha da açmayı düşünüyoruz. Bankacılık hizmetine olan ihtiyaç, kayıtlı ekonomi arttıkça artacaktır. Biz misyonumuzu bir Türk bankası olarak, içinde yabancı sermayedarları da çok olsa ki borsaya açık kısmımızın yarıdan fazlası yabancı sermayedarların elindedir, bir milli Türk bankası olarak kalmayı, şu andaki çizgimizde uygun buluyoruz. Bu şekilde de Türk sermaye birikimine daha fazla katkıda bulunabileceğimizi düşünüyoruz. 
     Misyonumuz zaten o." Özince, İş Bankası’nın önümüzdeki dönemlerde de altyapı projelerinden, bireylerin her türlü ihtiyaçlarına kadar pek çok alanda çok ciddi destek vereceğini kaydederek, "Türkiye’yi beraberce daha iyi günlere taşıyacağımıza inanıyorum. Ticaretimizin daha da artacağına inanıyorum. O inançla geldik buraya" diye konuştu. 
     
     AYKUT DEMİRAY’IN KONUŞMASI 
     Kurumsal Pazarlamadan Sorumlu Genel Müdür Yardımcısı Aykut Demiray ise Türk ekonomisinin hızla büyüdüğünü ve dünyanın ekonomik devleri arasında kabul edilen Çin ile yarışır hale geldiğini anlattı. 
     İş Bankası olarak önümüzdeki 3 yıl için tahminlerinin olumlu olduğunu, büyümenin devletin koyduğu hedeflerin daha da üzerinde gerçekleşeceğini ifade eden Demiray, "İnşallah Türk halkı elbirliğiyle bunu gerçekleştirecektir" dedi. 
     Enflasyonun "30 yıllık bir bela", bir sorun olarak Türkiye’nin başında bulunduğunu, dile getiren Demiray, şöyle dedi 
     "Fakat hızlı bir düşüş gösterdi. Bunda hepimizin payı var, herkes fedakarlık yaptı. Önümüzdeki yıllar itibarıyla enflasyonun IMF ile yapılan anlaşmalar çerçevesinde, onun hedeflerine uygun olarak aşağıya doğru düşeceğini ve 2007’de yüzde 5’e gerileyeceğini düşünüyorum. 
     İnşallah bunu sürdürebiliriz. Çünkü enflasyon çok önemli bir sorun. 
     Büyümeyi, gelir dağılımını, bankacılığı, iş hayatını çok kötü etkileyen bir sorun. Bunu elbirliğiyle aştığımızı ummak istiyorum." Demiray, reel faiz oranlarının düşüşünü sürdürerek, dünya standartlarına gerileyeceğine inandığını da kaydetti. 
     
</TEXT>
</DOC>
