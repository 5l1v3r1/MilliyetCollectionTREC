<DOC>
<DOCNO> 396074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy06.html </URL>
<DATE> 2005/11/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Steve Hanke ile Egemen Bağış tartışması sertleşti 
</HEADLINE>
<TEXT>

     Steve Hanke’nin Türkiye’nin yeni bir ekonomik krizin eşiğinde olabileceği sözlerinin ardından yaşanan tartışma büyüyor. Tartışma Steve Hanke ile Başbakan Danışmanı Egemen Bağış arasında söz düellosuna dönüştü. 
     Steve Hanke’nin İstanbul’da bir konferansta sarfettiği ve dünyanın önde gelen ekonomi gazetelerinden Financial Times tarafından da aktarılan "Türkiye’nin yeni bir ekonomik krizin eşiğinde olabileceği" sözlerinin ardından yaşanan tartışma büyüyor. Hanke’nin sözlerinin ardından Financial Times gazetesine bir mektup yayan Başbakan Danışmanı Egemen Bağış, Hanke’yi, hatalı olduğunu söyleyerek, eleştirmişti. 
     Hanke’nin yine Financial Times’a yazdığı mektupla Bağış’a verdiği yanıt ise çok sert oldu. 
     John Hopkins Üniversitesi profesörü Hanke, Bağış’ın İstanbul’daki konuşmasına katılıp katılmadığını merak ettiğini ve "profesyonel bir çevirmen olan" Bağış’ın "basit İngilizceyi anlaması gerektiğini" söyledi. 
     Steve Hanke, Egemen Bağış’ın her halükarda Financial Times gazetesinde 12 Kasım’da yayınlanan konu ile ilgili haberi okusaydı "kendini bilgisizlik, hatalı ve kaba olma utancından kurtaracağını" belirtti. 
     Hanke makalenin, kendisinin Türkiye’de mutlak bir krizin olacağını öngörmediğini belirttiğini ifade etti. 
     
</TEXT>
</DOC>
