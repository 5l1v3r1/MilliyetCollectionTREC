<DOC>
<DOCNO> 359649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonspo02.html </URL>
<DATE> 2005/07/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sport Gazetesi yazarı Iliç'i Deco'ya benzetiyorum... 
</HEADLINE>
<TEXT>

     Sport Gazetesi yazarı Miroslav Vjetroviç, Cim Bom’un yeni transferi Iliç’i yere göğe sığdıramadı Onu Barcelona’daki Deco’ya benzetiyorum. Güçlü, hızlı ve teknik olmasının yanında çok da zeki bir oyuncu. Orta saha oynamasına karşın golcüdür. Asıl işi ise asist yapmak. İstediği ortamı bulursa coşar, coşturur'' Hiç kuşku duyulmasın ki, Galatasaray tam isabet’ bir transfer gerçekleştirdi. Sasa Iliç, Türkiye’nin yıldızı olur'' diyorum, sakın abarttığımı sanmayın. İzlemeye başlayınca siz de hemen nasıl bir yetenek olduğunun farkına varacaksınız. Yeter ki yeni takımı, bu oyuncunun üzerine fazla gitmesin ve onu saha içinde rahat bıraksın. 28 yaşındaki oyuncuyu ben Barcelona’daki Deco’ya benzetiyorum. Hem çok güçlü, hem hızlı, hem de çok teknik bir futbolcu. Bunun yanı sıra çok da zeki... Oyunu çok iyi okuyabiliyor. Takımını çok iyi yönlendirebiliyor. Iliç’in kalitesi zaten Partizan’daki, istatistiklerinden de belli. 
     Partizan’ın kaptanlığını yapan 1.78 metrelik beyin, takımı da kendisi de iyi bir sezon geçirdiğinde orta saha oynamasına rağmen 10 golün altına düşmez. En büyük özelliği olan asistlerinden ise hiç bahsetmiyorum... Çünkü en iyi yaptığı ve tat aldığı şey, golcüleri beslemek. Takip ettiğim kadarıyla Galatasaray’ın forveti de güçlü, yetenekli ve değişik özelliklere sahip isimlerden oluşuyor. Hem Iliç’in, hem de forvet oyuncularının özellikleri bir araya geldiğinde neler olabileceğini düşünebilirsiniz... 
     Ancak tüm bu saydığım artılarının yanı sıra, tabii ki Sasa Iliç’in de bazı zayıf tarafları var hiç kuşkusuz. Öncelikle savunmaya yardım etmeyi hiç sevmez. Koşmayı da öyle... Çok heyecanlıdır, o nedenle onun üzerinde baskı yaratmak çok büyük bir hata olur. Rahat bırakıp kendi oyununu oynamasını sağlamak en akılcı iş olur. Yönlendirilmeyi değil, yönlendirmeyi sever. 
     Üstüne basa basa iddia ediyorum ki, bana göre Galatasaray’da çok büyük işler yapacak ve bu sezon Türkiye’nin yıldızı olacaktır. Yine tekrar ediyorum, tabii istediği ortam kendisine sağlanırsa. 

     
</TEXT>
</DOC>
