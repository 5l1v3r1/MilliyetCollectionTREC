<DOC>
<DOCNO> 367305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun36.html </URL>
<DATE> 2005/08/05/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
AB'nin İran'a yaptığı teklifin metni ele geçirildi 
</HEADLINE>
<TEXT>

     Associated Press ajansı, İran'ın nükleer programına ilişkin olarak AB'li müzakerecilerin tekliflerini içeren metni ele geçirdi. 
     Ajansın haberine göre, AB'li müzakereciler İngiltere, Fransa ve Almanya'nın, İran'a bugün sundukları tekliflerin yer aldığı metinde, bu ülkenin sivil nükleer programına uzun süreli destek öngörülürken, İran'dan nükleer silah üretmeyeceğine ilişkin bağlayıcı bir taahhütte bulunması isteniyor. 
     ''Uzun Dönemli Çerçeve Anlaşması'' başlıklı, 34 sayfalık metinde, müzakerecilerin ayrıca İran'dan Nükleer Silahların Yayılmasını Önleme Anlaşması'ndan çekilmeyeceğine ilişkin olarak taahhütte bulunması talep ediliyor. 
     İran'ın söz konusu talepleri yerine getirmesi halinde ticari, siyasi ve güvenlik işbirliği öngörülen metinde, AB'li müzakerecilerin, İran'ın sivil nükleer sanayisini oluşturmak için nükleer yakıt kullanmayı sürdürmesi gerektiğini onayladığının ifade edildiği belirtiliyor. 
     
     DOUSTE-BLAZY 
     Fransa Dışişleri Bakanı Philippe Douste-Blazy de, ''İran'ın nükleer faaliyetlerine yeniden başlaması halinde büyük bir uluslararası krizin çıkma ihtimaline karşı uluslararası toplumu ''kararlı olmaya'' çağırdı. 
     Douste-Blazy, France 2 televizyonuna yaptığı açıklamada, ''İranlıların 2 yada 3 gün içinde, Avrupalılarla görüşmeyi kabul etmesinin, geçen yıl 15 kasımda Paris'te imzalanan anlaşmaya bağlı kaldıkları anlamına geleceğini'' belirtti. 
     Dışişleri Bakanı Douste-Blazy, ''Eğer tek taraflı olarak nükleer faaliyetlerine yeniden başlamaya karar verirse o zaman uluslararası toplumun İran'a son kez 'aklın yolunu seçmelisiniz' demesi için Uluslararası Atom Enerjisi Ajansı yöneticilerinin olağanüstü bir toplantı yapmalarını talep ederiz. Bu konuda çok kararlı olmak gerek'' diye konuştu. 
     İran'ın yine de görüşmeyi kabul etmemesi durumunda Güvenlik Konseyi'ne gitmenin gerekeceğini söyleyen Douste-Blazy, bunun da ''büyük bir uluslararası krizin başlangıcı'' olabileceğini söyledi. 
     Bu arada Fransa Dışişleri Bakanlığı sözcüsü Cecile Pozzo di Borgo, AB'li müzakerecilerin, İran'ın tekliflerine yanıt vermesi için son bir tarih belirlemediğini açıkladı. 
     Borgo, ''Cevaplarını bildirmek İranlılara kalmış, biz kesin bir son tarih belirmedik'' dedi. 
     
</TEXT>
</DOC>
