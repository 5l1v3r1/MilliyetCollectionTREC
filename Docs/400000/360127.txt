<DOC>
<DOCNO> 360127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo09.html </URL>
<DATE> 2005/07/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fenerbahçeli futbolcular sağlık kontrolünden geçti 
</HEADLINE>
<TEXT>

     Yeni sezon hazırlıklarını İstanbul'da sürdüren Fenerbahçe'de, teknik heyet ve futbolcular bugün sağlık kontrolünden geçti. 
     Özel Acıbadem Hastanesi'nde yapılan sağlık kontrolünde, önce teknik direktör Christoph Daum ile antrenörlere testler ve çeşitli muayeneler yapıldı. 
     Daha sonra gruplar halinde hastaneye gelen futbolcular, sırayla testlere girdi. 
     Efor, EKG, kan ve idrar testleri yaptıran futbolcuların, akciğer filmi çektirdikleri ve kulak-burun-boğaz, göz, diş, kardiyoloji, genel cerrahi, ortopedi ve dahiliye de muayene oldukları bildirildi. 
     Testlere ilk grupta giren kaptan Ümit, görüntü alan basın mensuplarına, ''Siz beni boşuna çekmeyin. Şimdi Alex ve Anelka gelir, onları çekip, yayınlarsınız'' diye takıldı. 
     Basın mensuplarının büyük ilgi gösterdiği Alex, kan verirken, önce gülüp daha sonra korkuyormuş ve acı çekiyormuş hissi uyandıran bir yüz ifadesiyle gözlerini kapatması gülüşmelere neden oldu. 
     Aşil tendonunda problem olan Fransız futbolcu Nicolas Anelka efor testine katılmadı. 
     Sağlık kontrolüne, daha önce kontrollerden geçen kaleci Serdar'ın dışında tüm oyuncular katıldı. 
     Bu arada, teknik direktör Daum'un, antrenmanlara geç katılan Alex, sakatlıkları nedeniyle idman eksiklikleri bulunan Anelka ve Servet'e bugün Samandıra Tesisleri'nde özel çalışma programı verdiği bildirildi. 
     Diğer futbolcular sağlık kontrolünün ardından günü dinlenerek geçirecek. Sarı-lacivertliler, yarın yapacakları 3 antrenmanla yeni sezon hazırlıklarına devam edecek. 
     Öte yandan kaptan Ümit Özat'ın yarın sabahki antrenmanın ardından tesislerde basın toplantısı düzenleyeceği ifade edildi. 
     
</TEXT>
</DOC>
