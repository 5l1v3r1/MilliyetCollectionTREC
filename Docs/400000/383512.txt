<DOC>
<DOCNO> 383512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun10.html </URL>
<DATE> 2005/10/03/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Belçika Müzakereler bugün başlamazsa asla başlamayabilir 
</HEADLINE>
<TEXT>

     Belçika Dışişleri Bakanı Karel De Gucht, Türkiye’nin AB’ye katılım müzakerelerinin bugün başlamaması halinde hiçbir zaman başlamayabileceğini ifade ederek, bunun tarihi bir hata olacağını söyledi. 
     AB Genel İşler Konseyi çerçevesinde Lüksemburg’da bulunan De Gucht, basına yaptığı açıklamada, çeşitli değerlendirmelerde bulundu. 
     De Gucht, Konsey’de onay tartışmaları devam eden Müzakere Çerçeve Belgesi’nde müzakerelerin hedefinin tam üyelik olduğuna ilişkin ifadelerde değişiklik yapılmasının söz konusu olduğunu, Avusturya tarafından önerilen son değişiklik formülünün Belçika tarafından kabul edilebilir gözüktüğünü ancak "bu tür bir değişikliğin, psikolojik olarak, Ankara tarafından kabul edilmesinin zor olduğunu" söyledi. 
     Belçika Dışişleri kaynaklarından gelen bilgilere göre Avusturya, müzakerelerin hedefinin tam üyelik olduğuna ilişkin net ifadelerin belgeden çıkartılmasını, buna karşılık AB Antlaşması’nın yeni üyeleri genel bir çerçevede konu alan 49. maddesine ve 17 Aralık zirvesi kararlarına atıfta bulunulmasını öneriyor. 
     De Gucht, "teknik ve hukuki açıdan aynı anlama gelen" bu öneriyi, AB Dönem Başkanı İngiltere’nin kabul etmediğini ancak incelemeyi ve tartışmaları sürdürdüğünü bildirdi. 
     Müzakerelerin bugün başlamaması halinde asla başlamayabileceğini, bunun "tarihi bir hata" olacağını söyleyen Karel De Gucht, "olayın jeostratejik boyutlarının önemine" değinirken, "toplumun gelişmesi, güvenlik ve AB’nin küresel rolleri" gibi unsurlara dikkat çekti. 
     Belçikalı Bakan, Türk ve Hırvat dosyalarının birbirine bağlandığını da artık "herkesin bildiğini", bunun Avusturyalılardan kaynaklandığını söyledi. 
     
</TEXT>
</DOC>
