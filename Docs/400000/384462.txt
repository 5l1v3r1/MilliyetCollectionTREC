<DOC>
<DOCNO> 384462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun40.html </URL>
<DATE> 2005/10/06/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
"Bin Ladin, ABD'yi tekrar vurduktan sonra ortaya çıkacak" 
</HEADLINE>
<TEXT>

     El Kaide terör örgütünün beyni Usame bin Ladin'i 20 yıl takip eden eski CİA mensubu Michael Scheuer, ''Bin Ladin, ancak ABD'yi bir kez daha vurduktan sonra ortaya çıkacaktır'' dedi. 
     AFP'ye demeç veren eski CİA uzmanı Scheuer, geçen kasımda CİA'deki görevinden ayrılmadan önce bin Ladin'i izleyen birimin başkanlığını yaptığını belirterek, ''Amerikan toprağında yeni saldırı düzenledikten sonra, bin Ladin'in Müslüman dünyasındaki önemini anlayacağız'' ifadesini kullandı. 
     ''Ortalıkta görünmese de bin Ladin gücünü koruyor'' diyen eski CİA uzmanı, ''Sessizlik ve yenilgiyi karıştırıyoruz. Oysa sessizlik kaygı vericidir'' değerlendirmesini yaptı. 
     Eski CİA uzmanı, bin Ladin'in sağkolu Mısırlı Eymen ezZevahiri'nin, bin Ladin'e ABD'ye karşı yeni saldırı hazırlıklarında kolaylık sağlamak amacıyla El Kaide'nin yönetimini geçici bir süre için üstlenmişe benzediğini söyledi. 
     Scheuer, bin Ladin'in 11 Eylül 2001 saldırılarından bu yana niçin hiç ortaya çıkmadığı sorusuna da ''Bize yeniden saldırmadan önce ondan söz edildiğini duyacağımızı sanmam'' karşılığını verdi. 
     El Kaide'nin saldırı gücünün yok edildiğini sanmadığını da belirten Scheuer, bin Ladin olmadan da El Kaide'nin ayakta kalabileceğini sandığını söyledi. 
     Bin Ladin'in, son olarak 2001 aralığında Afganistan'daki Tora Bora dağlarında bulunduğu belirlenmişti. ABD, bin Ladin ve ezZevahiri'nin kellelerine 25'er milyon dolar ödül koymuştu. 
     
</TEXT>
</DOC>
