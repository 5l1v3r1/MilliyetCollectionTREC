<DOC>
<DOCNO> 361974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/spor/spo09.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah Konyaspor 
</HEADLINE>
<TEXT>


Teknik Direktör Aykut Kocaman camiaya iddialı mesajlar gönderdi. Üretken bir ekip oluşturmaya çalıştığını kaydeden başarılı hoca, "Rakiplere, 'Eyvah bu hafta Konya ile oynuyoruz' dedirtecek bir takım olmalıyız" dedi 

TUNÇ KAYACI 


Konyaspor Teknik Direktörü Aykut Kocaman, yeni sezona hazırlandıkları Bolu Abant'tan Yeşil - Beyazlı takımdan bu sezon çok şeyler bekleyen taraftarlara umut dolu mesajlar yolladı. Geçtiğimiz günlerde Ümit Milli Takım için ismi gündeme gelen tecrübeli hoca, "Fatih Terim göreve geldikten sonra hiç kimse ile temasım olmadı. Hissettiklerimi zaten söyledim. Söz verdiğim bir kurum vardı. Fatih Terim öncesi konuyu iki tarafa bıraktım ve kenara çekildim. Bu saatten sonra söylenecek tek şey Fatih Terim ve ekibine başarı dilemektir" diye konuştu. 

'Güven ortamı buldum' 
Aykut Kocaman, kendisini büyük umutlarla göreve getiren Konyaspor'da güven ortamı ve destek bulduğunu söyledi. Başarılı hoca, "Bana güvenenleri mahcup etmeden başarıyı arıyorum. Her konuda büyük destek var" dedi. Disiplinli, sahada doğruları yapan, üretken, dirençli bir takım ortaya çıkarmak için çalıştığını kaydeden Kocaman, "Süper Lig'in iddialı ekiplerinden biri olmalıyız. Uzun sürede görevde kaldığım takdirde herkesin 'Eyvah bu hafta Konyaspor'la oynuyoruz' dediği zorlu bir takım oluşturmak amacındayım. Yense de yenilse de tek maçlık ekip olmamalıyız. Güçlü takım imajını oturttuktan sonra bunun üstüne koyarsınız. Şükrü Saracoğlu'nda, Ali Sami Yen'de, İnönü'de, Avni Aker'de rakiplere aynı duyguları yaşatabilen bir takım için bileniyorum" ifadesini kullandı. 

'Yeniler uyum sağladı' 
Tecrübeli teknik direktör, yeni transferlerin takıma kısa süre içinde uyum sağladığını vurguladı. Aykut Kocaman, "Süper Lig tecrübeli olan, önemli oyuncuları kadromuza dahil ettik. Onlardan çok şey bekliyoruz. Takıma hemen adapte olmaları bizim için büyük şans. Geçen sezon takımın 62 gol atması da çok güzel. Ancak 62 gol yenmesi ise üzücü. Küme düşen takımlar kadar gol yenmiş. Bu durumda bize düşen görev takımın her bölgesinde savunma anlayışını geliştirmek ve bu zaafı ortadan kaldırmak" dedi. 

'Dikkatli konuşuyorum' 
Konyaspor'un hocası, medyaya açıklama yaparken oyuncuları ve rakipler konusunda çok özenli olduğunu da dile getirdi. Kocaman, "Futbol oynarken boş kaleye atamadığım bir sürü pozisyon oldu. Şimdi bir teknik adam olarak kendi futbolcuma aynı durumda haksız bir eleştirde bulunmam. Medyaya verdiği beyanatlarda hep kontrollü olmaya dikkat ettim. İş yaparken, özgürlükleri ağzına geleni konuşmak olarak görmenin kişiyi küçülteceğini düşünüyorum" diye konuştu. 

Kayseri çıkarması 

Sarı - Kırmızılılar, yabancı transferi için atağa kalktı. Teknik Direktör Ertuğrul Sağlam ve Genel Menajer Süleyman Hurma Belçika'ya uçuyor. Antrenörler Mutlu Topçu ile Birol Berkem ise Brezilya'ya gidiyor 

OKTAY ENSARİ DHA 

Sezon başından bu yana aradığı yabancı stoper ile orta saha oyuncusunu kadrosuna katamayan Kayserispor rotasını Brezilya ve Belçika pazarlarına çevirdi. Sezonun başlamasına kısa bir süre kalması camiayı tedirgin ederken teknik heyet ve yönetim yurt dışına çıkarma yapma kararı aldı. 
Teknik Direktör Ertuğrul Sağlam ile Genel Menajer Süleyman Hurma, listedeki futbolcularla masaya oturmak için salı günü Belçika'ya gidecek. Antrenörler Mutlu Topçu ile Birol Berkem ise Brezilya'ya uçarak belirlenen oyuncularla temasa geçecek. 
Genel Menajer Süleyman Hurma, 2 stoper, 2 orta saha oyuncusu ve şartlar uygun olduğu takdirde 1 de golcü almak istediklerini söyledi. Hurma, "Oynadığımız hazırlık maçları sonunda transfere ihtiyaç duyduğumuz bölgeleri belirledik. Rotamız Brezilya ve Belçika. Sıkıntıları lig başlamadan gidermek istiyoruz" açıklamasını yaptı. Bu arada Kayserispor'un, 24 Temmuz'da evinde Bursaspor'la bir hazırlık maçı yapacağı bildirildi. 

Boluspor pürneşe 

TANER BAYAR DHA 

Yeni sezonda İkinci Lig B Kategorisi'nde mücadele edecek olan Kırmızı - Beyazlı takım, Abant kampına devam ediyor. Kondisyon ağırlıklı çalışmalar yapan Boluspor'da yeni transferlerin kısa süre içinde takıma uyum sağlaması Teknik Direktör Erdem Acar'ın yüzünü güldürdü. 
Kadroya 14 yeni futbolcu dahil ettiklerini vurgulayan Acar, "Kamp dönemleri oyuncuların kaynaşması için çok önemlidir. Yeni futbolcuların uyum sorunu yaşamaması sevindirici. Kadrodaki herkes büyük bir hırsla çalışıyor" dedi. 
Boluspor'un büyük bir camia olduğunu da kaydeden tecrübeli hoca, "Formayı hak etmeyen bir futbolcu bu takımla idmana bile çıkamaz. Takım halinde başarılı bir hazırlık dönemi geçiriyoruz. Önümüzdeki günlerde oynayacağımız hazırlık maçlarında eksiklerimizi görüp buna göre tedbir alacağız. Yeni sezonda ses getiren bir takım olacağımıza inanıyorum" ifadesini kullandı. 

Tek derdi tercüman 

Belçika'da kamp yapan Gençlerbirliği'nin Brezilyalı yeni golcüsü Marcio Oliveria şu günlerde tek sorunu tercüman konusunda yaşıyor. Başkent ekibinin önceki akşam Brussels'i 2-1 yendiği hazırlık maçında attığı iki nefis golle alkışlanan sambacı, Portekizce dışında dil bilmediği için takım arkadaşları ve teknik heyetle iletişim kurmakta zorlanıyor. 
Kırmızı - Siyahlı idareciler sorunu çözmek için hemen harekete geçerken Brezilyalı futbolcu ise elinden düşürmediği Portekizce - Türkçe sözlüğün yardımıyla arkadaşlarıyla kısa sürede kaynaştı. 

Zoldor'u 3-1 yendiler 
Bu arada Gençlerbirliği 3. hazırlık maçında Belçika'nın Beringen Heusden Zoldor takımını 3-1 yendi. Başkent ekibinin gollerini Mehmet Çakır, Bayram ve penaltıdan Sedat kaydetti. 

Adanaspor'da çare kalmadı 

Ekonomik kriz yaşayan İkinci Lig B Kategorisi ekiplerinden Adanaspor'da aralarında 4 altyapı antrenörünün de bulunduğu 25 personelin görevine son verildi. Başkan Çağdaş Ergin antrenörler Eyüp Arın, İsmail Akbaşlı, Nevzat Karabulut, Cem Kurtar ile 21 stat personelinin işine son vermek zorunda kaldıklarını açıkladı. Ergin, "Kulübü yaşatmak ve faaliyetlerimizi sürdürmek için başvurduğumuz her taraftan olumsuz yanıtlar aldık. Tüm gelirlerimize haciz konulmuş durumda. Her geçen gün biraz daha çıkmaza giriyoruz" dedi. Ergin, önümüzdeki günlerde 20 personelin daha işine son vereceklerini sözlerine ekledi. 

Hatayspor'un rotası zirve 

İkinci Lig B Kategorisi 5. Grup'ta yer alan Hatayspor rotasını üst sıralara çevirdi. Günde üç antrenmanla hazırlıklara devam ettiklerini belirten Teknik Direktör Mehmet Hünkaroğlu yeni sezona en iyi şekilde hazırlandıklarını dile getirdi. Güçlü rakiplerle mücadele edeceklerini vurgulayan tecrübeli hoca, "Sergileyeceğimiz futbol ve alacağımız galibiyetlerle grubumuzun iddialı takımlarından olacağız. Çünkü, çok iyi bir kadro kurduk ve eksiklerimizi kapattık. Şimdi sadece üst düzey bir golcü arıyoruz. Yöneticilerimiz bu konuda çalışmalarını sürdürüyor" diye konuştu. 

Çaykur Rize'de yabancı arayışı 

Hollanda'da kamp yapan Karadeniz ekibi, Teknik Direktör Metin Yıldız yönetiminde yeni sezona hazırlanıyor. Genel Kaptan Yılmaz Zehiroğlu, geçen sezonki iskelet kadroya yaptıkları takviyelerle güçlü bir kadro kurduklarını belirtti. Zehiroğlu, "Kamptaki hazırlık maçları ile eksiklerimizi görme fırsatı buluyoruz" dedi. Yabancı transferi için çalışmaların sürdüğünü de kaydeden Yeşil - Mavili yönetici, "Yapacağımız iki yabancı transferi ile ligi geçen yıldan daha iyi bir yerde bitirmeyi hedefliyoruz" ifadesini kullandı. 


</TEXT>
</DOC>
