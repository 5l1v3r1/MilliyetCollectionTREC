<DOC>
<DOCNO> 399299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko47.html </URL>
<DATE> 2005/11/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
BOTAŞ'ın doğalgaz alım ihalesinde yeterli teklif çıkmadı... 
</HEADLINE>
<TEXT>

     BOTAŞ tarafından ihaleye çıkarılan 1996 tarihli Rusya batısından gelen 2. hat, İran Gazı ile Nijerya ve Cezayir'den gelen sıvılaştırılmış doğazgaz alım ihalelerinde yeterli teklif çıkmadı. 
     BOTAŞ'ın yıllık 25 milyar metreküplük doğalgaz taahhüdünün 16 milyar metreküplük bölümünün özel sektöre devri için yapılan ihalede zarflar açıldı. 
     16 milyar metreküp toplam 64 lota ayrılırken, 1 lot 250 milyon metreküp anlamına geliyor. Firmalar, her bir lot için teklif getirme imkanına sahip bulunurken, en azından lot başına 500 bin dolar teklif etmesi gerekiyor. 
     Toplam 6 grupta ihale gerçekleştirilirken 1996 tarihli Rusya batısından gelen ikinci hatta ilişkin toplam 12 lotluk satışa ilişkin ihaleye, POAŞ Alternatif Yakıtlardan teşekkür mektubu geldi. 
     1996 tarihli doğalgaz alım satım anlaşmasına ilişkin 4. gruptaki İran gazı ihaleye de 3 teklif gelirken, Aytemiz Gaz'ın satıcı onay belgesi olmadığı için teklifi geçersiz sayıldı. Petrol Ofisi Alternatif Yakıtlar ve Gazport A.Ş de teşekkür mektubu verdi. 
     Nijerya ve Cezayir ile imzalanan sıvılaştırılmış doğalgaz alım satım anlaşmalarının yer aldığı 5. ve 6. gruptaki ihalelerde de sadece Aytemiz Gaz'dan teklif alınırken, bu firmanın satıcı onay belgesi olmaması nedeniyle teklif geçersiz sayıldı. 
     İhale komisyonu, teklifleri en yüksek miktardan başlayarak sıralayacak, bugün teklifler nicelik olarak incelenirken, nitelik değerlendirmesi daha sonra yapılacak. İhale sonuçları, bunun ardından açıklanacak. 
     İhale Komisyonu Başkanı, Botaş Genel Müdür Yardımcısı Saltuk Düzyol, nihai değerlendirmenin tamamlanmasından sonra, üçlü protokol için en yüksek tekliften başlayarak firmalara davet mektubunun gönderileceğini bildirdi. 
     
</TEXT>
</DOC>
