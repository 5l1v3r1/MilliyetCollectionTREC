<DOC>
<DOCNO> 399208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun09.html </URL>
<DATE> 2005/11/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
ABD Genelkurmay Başkanı Beyaz fosfor kullanımı yasal... 
</HEADLINE>
<TEXT>

     ABD Genelkurmay Başkanı Orgeneral Peter Pace, Amerikan ordusunun, Irak'ın Felluce kentinde ''beyaz fosfor'' kullanımının yasal olduğunu söyledi. 
     Beyaz fosforun, hedeflerin açığa çıkartılması ve duman perdesi oluşturulması için kullanıldığını söyleyen Pace, hiçbir ordunun, sivil zayiattan kaçınmaya Amerikan ordusu kadar özen göstermediğini iddia etti. 
     Orgeneral Pace, beyaz fosforun kimyasal silah olmadığını, savaş kanunlarına tamamıyla uygun olduğunu belirtti ve haklılığını, ''Kurşun, derinin içine beyaz fosfordan daha hızlı giriyor'' sözüyle göstermeye çalıştı. 
     Daha önce yapılan açıklamalarda, beyaz fosforun Irak'taki direnişçilere veya sivillere karşı kullanılmadığını açıklayan ABD, maddenin geçen yıl Felluce'deki direnişi kırmak için kullanıldığını iki hafta önce kabul etmişti. Kendiliğinden yanıcı kimyasal madde olan beyaz fosfor, temas halinde et veya deride yanığa sebep oluyor ve maddenin yoğunluğuna göre yanık kemiğe kadar ilerleyebiliyor. 
     İtalya'da yayımlanan bir televizyon kanalı, ABD'nin, Felluce'deki sivillere karşı beyaz fosfor kullandığını iddia etmiş ve yanık ceset resimleri göstermişti. ABD, bu iddiayı reddetmişti. 
     
</TEXT>
</DOC>
