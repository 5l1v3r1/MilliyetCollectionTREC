<DOC>
<DOCNO> 357413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo24.html </URL>
<DATE> 2005/07/01/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Fenerbahçe 2005-06 sezonunda giyeceği yeni formalarını tanıttı... 
</HEADLINE>
<TEXT>

     Fenerbahçe Futbol Takımı’nın 2005-06 sezonunda giyeceği yeni formaların tanıtımı yapıldı. 
     Samandıra Tesisleri’nde, üst sahada gerçekleştirilen defilede mankenlik yapan teknik direktör Christoph Daum, antrenörler ve futbolcular, Adidas tarafından hazırlanan yeni formalar ile Fenerium’un hazırladığı antrenman ve kamp malzemelerinden oluşan koleksiyonu basına tanıttı. 
     Teknik direktör Daum ve antrenör Roland Koch, kamp eşofmanlarını tanıtırken, basın mensuplarına ilginç pozlar verdi. 
     Defileyi İstanbul İl Milli Eğitim Müdürü Ömer Balıbey, Fenerbahçe Kulübü Başkanı Aziz Yıldırım, bazı yönetim kurulu üyeleri, Fenerium Genel Müdürü Tuğrul Akas ile Adidas Türkiye Yönetim Kurulu Üyesi ve Genel Müdürü Osman Ayaz, Fenerbahçe üst yöneticisi Levent Ersalman da izledi. 
     Defilenin ardından Aziz Yıldırım’ın yanına giden Daum, başkan ve yanındakilerle, formalarla ilgili bir süre sohbet etti. 
     Bu arada teknik heyetin tanıttığı kamp eşofmanlarının, takımın fırtına gibi bir takım olmasından esinlenilerek fırtına mavisi renginde üretildiği kaydedildi. 
     
     ÖZAYDINLI "CİROMUZ 19 MİLYON DOLAR" 
     Defilenin ardından bir konuşma yapan Fenerbahçe Kulübü Asbaşkanı Murat Özaydınlı, geçen sezon Fenerbahçe Spor Ürünleri A.Ş.’nin cirosunun 19 milyon dolar olduğunu açıkladı. 
     Söz konusu bütçe dönemi içinde 1 milyon 720 bin adet ürün satışı yapıldığını vurgulayan Özaydınlı, şöyle konuştu 
     "Geçen sezon 285 bin adet forma satışı gerçekleşmiştir. Bu, Türkiye için bir rekordur. Avrupa’da da ilk 10’a gireriz. Bu 285 bin adetin 213 bini Fenerium Mağazaları’nda satıldı. Taraftarlarımızın sayesinde bu rakamlara ulaştık. Gelecek sezon da yine onların desteğini alacağımızı ve takımımızın, bu yeni formalarla 17. 
     şampiyonluğu getireceğine inanıyorum." 
     
     KENDİ SAHASINDA ÇUBUKLU FORMA 
     Takımın yeni sezonda, kendi sahasında sarı-lacivert çubuklu forma giyeceği açıklandı. 
     Fenerbahçeli futbolcular, deplasman maçlarında lacivert, Avrupa Şampiyonlar Ligi maçlarında ise sarı forma giyecek. 
     Yeni formaların, Adidas satış noktalarından ve Fenerium Mağazaları’ndan 70 YTL’den, çubuklu taraftar formasının ise 42 YTL’den satışa çıkarıldığı ifade edildi. 
     
</TEXT>
</DOC>
