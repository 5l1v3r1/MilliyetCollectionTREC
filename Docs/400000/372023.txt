<DOC>
<DOCNO> 372023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/gun05.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce ailelere eğitim 
</HEADLINE>
<TEXT>


'Baba Beni Okula Gönder' kampanyası kapsamında AÇEV, ilk eğitim seminerini dün İstanbul'da yaptı. Seminerde, çocuk gelişimi ve kız çocuklarının okula gönderilmelerinin önemi anlatıldı 

GÜLAY FIRAT İstanbul 

Milliyet Gazetesi'nin başlattığı "Baba Beni Okula Gönder" kampanyası çerçevesinde Anne Çocuk Eğitim Vakfı'nın AÇEV geliştirdiği "Çocuğum ve Ben" eğitim seminerlerinin ilki dün İstanbul Kasımpaşa'da yapıldı. AÇEV seminerleri Diyarbakır, Şanlıurfa, Mardin ve Van'da devam edecek. 

Konu başlıkları 
Kızlarını okula göndermeyen veya okuldan alma riski olan aileleri bilinçlendirmek amacıyla başlatılan proje kapsamındaki seminerin ilkine yaklaşık 100 kadın katıldı. 
Kasımpaşa'daki Piyalepaşa Semt Konağı'nda yapılan semineri AÇEV eğitmeni Hasan Deniz verdi. Seminerde, "çocuk gelişimini etkileyen faktörler, çocuk yetiştirirken yapılması gerekenler, okulun gelişimdeki önemi, kızların okula gönderilmemesinin nedenleri ve buna karşı yapılabilecekler" anlatıldı. 

'Kızlar misafir mi ' 
Ailelere okula giden ile gitmeyen çocuklar arasında çok büyük farklılıklar olacağını anlatan Deniz, "Okula gitmeyen çocuğun kendine güveni az olur. Hep başkalarına ihtiyaç duyar, kolay kandırılır. Kızınızı okula gönderirseniz, ufku açılır, kendi ayakları üzerinde durmayı öğrenir. Bunun için geç değil. Artık okula gitmeyen kızlar da çeşitli yollardan eğitilebiliyor" dedi. 
Seminerde fikirleri alınan kadınlar, eğitim eşitsizliğini eleştirip üzüntülerini "Kız çocukları evde misafir mi " diye dile getirdiler. 

'Bu seminer gözümüzü açacak' 

Seminerden memnun ayrılan annelerden Semra Yılmaz 38 üç çocuk sahibi. İkisi okuyor, biri ise liseyi terk etmiş çalışıyor. Yılmaz, "Ben de Lise 1'den terktim. Ama 20 yıl sonra tekrar okul hayatına döndüm. Hem oğluma iyi örnek olmak hem de iyi bir eğitim almak için. Liseyi bu yıl dışarıdan bitirdim, şimdi üniversiteyi kazanmak istiyorum. Seneye ÖSS'ye gireceğim. Amacım, halkla ilişkiler ya da psikoloji okumak. Kocam da benden heveslendi, o da şimdi orta sonu bitirecek. Bu tür seminerler benim gibi birçok kadının gözünü açacak" dedi. 

'Beni okutsalardı doktor olmuştum' 

Bir oğlu olan Selma Ünlü 33 , ortaokul mezunu. Ünlü, "Bizim zamanımızda ayrımcılık vardı. 
Ben de sadece kız olduğum için ortaokuldan sonra okutulmadım. Oysa hep okuyup doktor olmak isterdim. Bu tür seminerler benim zamanımda da olsaydı, belki de doktor olmuştum" diye konuştu. 

'Torunlarım için faydalı olacak' 

İlkokul mezunu Nermin İbiş 52 , "Bizim köyde şartlar zordu, ilkokulu bitirdiğimde şükretmiştim. Ben çocuklarımı büyütüp evlendirdim ama seminere katıldığıma mutluyum, torunlarım için faydalı olacak" dedi. 

'Beni okutmadılar, kızım okuyacak' 

Bir kızı bulunan Gönül Kupuz 32 da ilkokul mezunu. Kopuz, "İyi bir öğrenciydim, kız çocuğuyum diye beni de okutmadılar. Ben bana yapılanı kendi kızıma yapmayacağım, onu okutacağım. Belki benim hayalimi öğretmen olarak o gerçekleştirir" diye konuştu. 

Seminerler ne zaman, nerede 
23 Ağustos Salı Diyarbakır Büyükşehir Belediyesi Kültür Müdürlüğü Cep Sineması 16.00 - 18.00 
24 Ağustos Çarşamba Şanlıurfa Ticaret ve Sanayi Odası 16.00 - 18.00 
25 Ağustos Perşembe Mardin Belediye Meclis Salonu 16.00 - 18.00 
26 Ağustos Cuma Van Devlet Tiyatrosu 11.00 - 13.00 


</TEXT>
</DOC>
