<DOC>
<DOCNO> 351048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonsiy16.html </URL>
<DATE> 2005/06/11/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bakan Eker Diyarbakır'da... 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Güneydoğu için öncelikli hedeflerinin tarım ve hayvancılığa dayalı sanayi yaratmak olduğunu söyledi. 
     Bakan olduktan sonra seçim bölgesi Diyarbakır’a ilk kez gelen Eker, havaalanında çok sayıda partili tarafından karşılandı. 
     Bakan Eker, daha sonra beraberindeki AK Parti Diyarbakır milletvekilleri İhsan Arslan, Ali İhsan Merdanoğlu, Cavit Torun ve Fehmi Uyanık ile valiliğe geçerek, Vali Efkan Ala’yı makamında ziyaret etti. 
     Eker, ziyaret sırasında yaptığı konuşmada, bir hafta önce kabinede yapılan değişiklikle Tarım ve Köyişleri Bakanlığı’na getirildiğini hatırlatarak, bundan sonra daha sık Diyarbakır’a geleceğini kaydetti. 
     Bölgede tüm sektörlerde olduğu gibi tarım ve hayvancılık sektörlerinde de ciddi sıkıntılar yaşandığını ifade eden Eker, şöyle dedi 
     "Bölgede gerek yüksek orandaki işsizlik ve gerekse diğer sektörlerdeki sıkıntılar bizden çözüm bekliyor. Diyarbakır, bugüne kadar tarımsal üretimde sadece hammadde üretimi düzeyinde kalmıştır. 
     Bilindiği gibi hammadde, değeri düşük bir üretimdir ve istihdam yaratamamaktadır. Öncelikli hedefimiz, bu bölgede tarım ve hayvancılığa dayalı sanayi yaratmaktır. İlk aklıma gelen, burada bir organize hayvancılık sanayi merkezi kurmaktır. Bu şekilde buradaki hammaddenin sanayiye dönüşümü mümkün olacaktır. İlk hedefimiz bunu hayata geçirmektir. Üreticilerimizin ürünlerini pazarlayacakları bir altyapı yaratacağız." 
     
     "TUZLANMANIN ÖNLENMESİ İÇİN ÇİFTÇİNİN EĞİTİLMESİ GEREKİYOR" 
     GAP’ta yanlış sulama nedeniyle görülen aşırı tuzlanma konusundaki bir soruyu yanıtlayan Eker, özellikle Harran Ovası’nda 29 bin hektar alanda tuzlanma meydana geldiğini belirterek, bunun hatalı sulamadan kaynaklandığını bildirdi. 
     "Vahşi sulama" olarak adlandırılan sulamanın zamanla yüksek buharlaşma yaratarak, toprağın altındaki tuzu yüzeye çıkardığını anlatan Eker, "Tuzlanmanın önlenmesi için çiftçilerin eğitilmesi gerekiyor. Tuzlanmış araziler için ise drenaj kanalları yapmalıyız. 
     Böylece zaman içinde bu topraklar tekrar eski vasfına dönüştürülebilir. Su bir nimettir, ancak suyun uygun kullanılması gerekiyor" dedi. 
     
     "PAMUKTA ÜRETİM MALİYETLERİNİ DÜŞÜRECEĞİZ" 
     Bakan Eker, pamuk üreticilerinin desteklenmesi konusundaki bir soruyu yanıtlarken, Türkiye’nin uluslararası piyasa koşullarına göre hareket ettiğini belirtti. 
     Türkiye’de yapılması gerekenin üreticiyi desteklemek olduğunu ifade eden Eker, şunları söyledi 
     "Kendi üreticilerimizi düşük maliyetle üretim yapmaları için destekleyeceğiz. Geçen yıl pamukta yaşanan düşük fiyat, konjöktürel bir durumdu. Yüksek arz, pamuk fiyatlarını düşürdü. Ancak bu yıl böyle bir şey görünmüyor. Yüksek girdi maliyetlerinin düşürülmesi ve üreticinin desteklenmesi için Sayın Başbakan bir açıklama yapmıştı. 
     Ayrıca üreticilere gübre ve mazot desteklemesi de olacak." 
     
     DİYARBAKIR VALİSİ ALA 
     Diyarbakır Valisi Efkan Ala ise Bakan Eker’in uzun yıllar Tarım ve Köyişleri Bakanlığı’nda çalıştığı için bölgenin sorunlarını iyi bildiğini belirterek, "İlimizin sorunlarının çözümü konusunda katkılarınızı bekliyoruz. Bakan olmanızın ilin sorunlarının çözümü için ciddi katkılar sunacağını düşünüyorum" dedi. 
     Daha sonra partisinin il başkanlığını ziyaret eden Tarım ve Köyişleri Bakanı Eker, burada karanfillerle karşılandı. 
     Bakan Eker, geceyi Diyarbakır’da geçirdikten sonra yarın ziyaretlerine devam edecek. 
     
</TEXT>
</DOC>
