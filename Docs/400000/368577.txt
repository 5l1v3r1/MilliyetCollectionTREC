<DOC>
<DOCNO> 368577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun13.html </URL>
<DATE> 2005/08/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
New York’ta 'gazlı' tatbikat 
</HEADLINE>
<TEXT>

     DHA 

      ABD’de 11 Eylül saldırılarının ardından güvenlik önlemlerinin olağanüstü düzeyde artırıldığı New York kentinde, olası bir biyokimyasal saldırının etkilerini araştırmak üzere geniş çaplı bir anti-terör tatbikatı yapılıyor. 
     Kent yetkilileri tarafından bilim adamlarına yaptırılan testler kapsamında önce New York metrosuna zararsız bir gaz verildi. Kent üzerine yayılmış cihazlar ise Manhattan’da bulunan gökdelenlerin arasındaki hava akımlarının bu gazı ne şekilde kente dağıttığını tespit etmeye çalışıyor. Yetkililer bu sayede, gerçek bir zehirli gaz saldırısı olması durumunda New York halkını nasıl ve nereye tahliye edebileceklerini belirlemeyi umuyor. 
     
     6 GÜNLÜK TATBİKATTA 100 BİLİM ADAMI GÖREV YAPIYOR 
     Dün başlayan ve toplam 6 gün sürecek olan tatbikat sırasında günün değişik saatlerinde söz konusu zararsız gaz çeşitli bölgelerden salınacak. Yaklaşık 100 bilim adamının görev yaptığı tatbikatın, en karmaşık gazlı testlerden biri olduğu ifade ediliyor. 
     Olası bir biyokimyasal saldırıya karşı alınacak önlemler kapsamında gerçekleştirilen tatbikat, geçen ay Londra’yı sarsan bombalı terör saldırılarının ardından New York’ta da güvenlik önlemlerinin artırılması üzerine başlatıldı. 
     
</TEXT>
</DOC>
