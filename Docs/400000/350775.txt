<DOC>
<DOCNO> 350775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo27.html </URL>
<DATE> 2005/06/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Galatasaray, kaptan Bülent ile haftabaşında görüşüp jüpile teklif edecek 
</HEADLINE>
<TEXT>

     Galatasaray'da transfer çalışmaları sürerken, Bülent Korkmaz ile görüşmenin 13 Haziran Pazartesi günü yapılacağı bildirildi. 
     Sarı-kırmızılı kulübün Sportif Direktörü Bülent Tulun, milli takımdan dönen Bülent ile Pazartesi görüşeceklerini kaydetti. Bülent'e de Hakan Ünsal ve Arif gibi teşekkür edileceği ve jübile yapması teklifinde bulunacağı öğrenildi. 
     Öte yandan, Galatasaray'ın geçen sezon Alman ekibi Stuttgard'tan kiraladığı Hakan Yakın'ın sözleşmesinde bulunun opsiyonu kullanmadığı için bu futbolcunun İsviçre'nin Young Boys takımına gittiği öğrenildi. 
     
     FLORYA METİN OKTAY TESİSLERİ'NDE ÇALIŞMA 
     Öte yandan, Galatasaray'ın Florya Metin Oktay Tesisleri ana antrenman sahası yeni sezon için hazırlanıyor. 
     Antrenmanlar nedeniyle bozulan ana sahanın çimlerinin sökülmeye başlandığı ve drenaj çalışmalarının devam ettiği ifade edilirken, çim sahanın yeni sezona kadar iyi hale getirileceği açıklandı. 
     
     1992 DOĞUMLULAR GÜNEY KORE'YE GİDİYOR 
     Bu arada, Galatasaray'ın 1992 doğumlu futbolcularından oluşan takımı, bu akşam geç saatlerde özel bir turnuvaya katılmak için Güney Kore'ye gidecek. 
     Genç sporcular, ''Mini Dünya Kupası'' adı altında düzenlenecek turnuvada mücadele edecek. 
     
</TEXT>
</DOC>
