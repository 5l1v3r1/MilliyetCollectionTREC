<DOC>
<DOCNO> 383878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko34.html </URL>
<DATE> 2005/10/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Yılın son özelleştirmesi... Erdemir ihalesini OYAK aldı... 
</HEADLINE>
<TEXT>

     Erdemir'deki yüzde 46.12 oranındaki İdare hissesinin özelleştirilmesine ilişkin ihale tamamlandı. İhalenin ilk turunda en düşük teklifi veren Nurol-Limak-Özaltın-Alkol Pazarlama Ortak Girişim Grubu Severstal ve ihalenin iddialı isimlerinden Mittal Steel elendi. Sözlü açık artırma bölümünde 2 milyar 770 milyon dolarlık teklif veren OYAK ihaleyi teknik olarak aldı. Ereğli Ortak Girişim Grubu, Türk bayrağı sallayarak OYAK'ı kutladı. Böylece 'Erdemir milli sermayede kalsın" kampanyası da amacına ulaştı. 

-Özelleştirme İdaresi Başkan Yardımcısı Hasan Köktaş'ın komisyon başkanlığında yapılan ihalenin elemesiz yazılı turunda en yüksek teklif 2 milyar 100 milyon dolar oldu. 
     - İhalede ilk elemeli yazılı turda en düşük teklifi veren Nurol-Limak-Özaltın-Alkol Pazarlama Ortak Girişim Grubu ve Severstal elendi. Bu turda en yüksek fiyat 2 milyar 400 milyon 500 dolar olarak açıklandı. 
     - İhalede ikinci elemeli yazılı turda da en düşük teklifi veren Mittal Steel elendi. 
     - Nihai pazarlık görüşmelerinde, açık artırmanın birinci turunda fiyat 2 milyar 670 milyon dolara çıkarken Arcelor ara istedi. Aranın ardından çekildiğini açıkladı. 
     - Arcelor'un çekilmesinin ardından sırayla şu teklifler yapıldı 
Ereğli Ortak Girişim Grubu 2.700 milyar dolar 
OYAK 2.710 milyar dolar 
NLMK 2.720 milyar dolar 
Ereğli Ortak Girişim Grubu 2.740 milyar dolar 
OYAK 2.750 milyar dolar 
NLMK Çekildi 
Ereğli Ortak Girişim Grubu 2.760 milyar dolar 
OYAK 2.770 milyar dolar 
Ereğli Ortak Girişim Grubu Çekildi. 
Beklenenden kısa süren ihaleyi teknik olarak OYAK kazandı. 
     Böylece Erdemir'in tamamının değeri 6 milyar dolara ulaştı. 
     OYAK, Erdemir'in yüzde 3.17'sine karşılık gelen Türkiye Kalkınma Bankası'na TKB ait hisseleri de aynı koşullarla satın alacak. Böylece şirketin kasasından çıkacak olan toplam para 2 milyar 960 milyon dolara ulaşacak. 
     İhale Komisyonu Başkanı Hasan Köktaş, ihale şartnamesinde öngörülen yatırım taahhüdüyle Erdemir Grubu şirketlerinin kapasitesinin ikiye katlanarak yeni bir Erdemir daha kurulmasının hedeflendiğini belirtti. Köktaş, "Ayrıca ihale şartnamesi Erdemir çalışanları için istihdam garantisi içermektedir. Altın hisse uygulamasıyla Erdemir’in geleceği teminat altına alınmıştır. Oluşan sonucun ülkemize ve milletimize hayırlı olmasını temin ederim" dedi. 
     İhale Komisyonu Başkanı'nın bu açıklamasının ardından, "Erdemir Türkler'in olsun" kampanyası yürüten Ereğli Ortak Girişim Grubu masasından bir yetkilinin Türk bayrağı sallayarak ihale sonucunu kutlaması, salonda alkış ve gülümsemeyle karşılandı. 
     Ereğli Ortak Girişim Grubu, ihale sonrası OYAK'ı tebrik ederken, gerek masalarında bulundurdukları Türk bayrağı, gerekse vatandaşlardan gelen destek mektupları ile ihaleye ne kadar hazırlıklı olduklarını gösterdi. 

     
</TEXT>
</DOC>
