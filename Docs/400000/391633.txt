<DOC>
<DOCNO> 391633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/yasam/yas03.html </URL>
<DATE> 2005/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevreci Greenpeace çevre cezası ödeyecek 
</HEADLINE>
<TEXT>


Greenpeace gemisi, Filipinler'de bir mercan resifinin zarar görmesine neden oldu. Çevre örgütüne, çevreye verdiği zarar nedeniyle 11 bin 600 dolar ceza kesildi 


Çevre örgütü Greenpeace, UNESCO'nun dünya mirasına dahil ettiği Filipinler'deki mercan resifine zarar verdiği için para cezasına çarptırıldı. 

160 metrekare 
Sulu Denizi'nin ortasındaki Tubbataha ulusal deniz parkının yöneticisi Angelique Songco, Greenpeace örgütüne ait "Rainbow Warrior 2" adlı geminin Tubbataha resifinin 160 metrekarelik bölümüne zarar verdiğini açıkladı. Songco, Greenpeace'in bu yüzden Filipinler'e 11 bin 600 dolarlık para cezası ödeyeceğini bildirdi. 
Greenpeace örgütünün Filpinler'deki temsilcisi Red Constantino, teknelerinin manevra yaparken kazara resife zarar verdiğini, para cezasını ödeyeceklerini belirtti. 

'Haritaya baktık' 
Constantino, "Haritaya bakarak ilerliyorduk. Resife 1.5 mil mesafede olduğumuzu düşünürken teknenin altı resife sürttü" derken haritayı Filipinli resmi yetkililerden almış olduklarına da dikkat çekti. Greenpeace gemisi, doğal enerji kaynakları için düzenlenen kampanya için Sulu Denizi'nde bulunuyordu. 




</TEXT>
</DOC>
