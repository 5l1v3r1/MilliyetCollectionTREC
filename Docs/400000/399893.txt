<DOC>
<DOCNO> 399893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun12.html </URL>
<DATE> 2005/12/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Avrupa'daki Türk gelinler Herald Tribune'da 
</HEADLINE>
<TEXT>

     Türk kökenli Alman sosyolog Necla Kelek’in "Yabancı Gelin" isimli kitabı Almanya’da yaşayan Türklerin nasıl gettolaştığını gözler önüne sererken bazı ülkelerdeki Türkiye karşıtlığının sebeplerinden birini de yansıtıyor. 
     Türkiye’de doğan Alman sosyolog Necla Kelek’in en çok satanlar arasında yer alan "Yabancı Gelin" isimli kitabı, özellikle Türklerin yoğun olarak yaşadığı Avrupa ülkelerindeki Türkiye karşıtlığının sebeplerinden birini gözler önüne seriyor. Kitaba göre her yıl, yaşları çoğunlukla 14 ila 18 yaşlarında değişen yaklaşık 15 bin kadın Almanya’daki Türklerle evliliğe zorlanıyor. 
     Dünyanın önde gelen gazetelerinden International Herald Tribune’ün de ele aldığı "ithal gelinler", Kelek’e göre genellikle fakir ve eğitimsiz oluyor ve Almanya’da adeta "yerel köleler" halinde yaşıyor. 
     
     İZOLE EDİLMİŞ ŞEKİLDE YAŞIYORLAR 
     49 yaşındaki Kelek’in kitabında, Türkiye’den Almanya’ya 
     getirilen kadınların gettolaşan Türk mahallelerinde evlerinden çıkmadan yaşadığı, Almanca öğrenemediği çocuklarını da aynı "anti Alman" izolasyonu ile yetiştirdikleri belirtildi. Kelek bu durumun Almanya’da entegrasyon önünde ciddi bir engel olduğu uyarısında da bulundu. Almanya’da bu durumda bulunun pek çok kadınla da röportajlar yapan Kelek, sorunun çözümü için bir de öneri getirdi. Kelek bu problemin çözülmesi için, "ithal gelinler" için Danimarka ve İsveç’teki gibi en az 21 ancak tercihen 24 yaş sınırı getiren bir yasa değişikliği yapılmasını istedi. Kelek, namus cinayetleri için de çok daha büyük cezalar verilmesi gerektiğini savundu. 
     
     TÜRKLERDEN TEPKİ ALMIŞ 
     Necla Kelek’in kitabı ve yorumları Alman basınında da geniş yer bulurken, Kelek Almanya’daki bazı Türk gazetelerinden tepki aldığını söyledi. "Beni Türkiye ve İslamiyeti küçük düşürdüğümü söylediler" diyen Kelek, İslamiyeti değil iki yüzlülüğü eleştirdiği ifade etti. 
     Kelek, yasa değişene kadar durmayacağını söylerken durumun vehametinin de altını çizdi. 
     
</TEXT>
</DOC>
