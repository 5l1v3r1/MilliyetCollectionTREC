<DOC>
<DOCNO> 394621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/dunya/adun.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban mecliste 
</HEADLINE>
<TEXT>


Afganistan'da oy sayımı 2 ay süren genel seçimlerin sonunda, eski Taliban komutanları, savaş suçuyla itham edilen ayrılıkçı liderler, ABD ve Karzai karşıtları parlamentoya girdi 

DIŞ HABERLER SERVİSİ 


Afganistan'da yaklaşık 2 ay önce yapılan, ancak yavaş oy sayımı ve hile iddiaları yüzünden sonuçları ancak önceki gün açıklanan seçimlerle, eski ordu komutanları ve Taliban'ın üst düzey yetkilileri yeni meclise girdi. 
BM - Afgan Ortak Seçim Yönetim Kurulu tarafından yapılan açıklamaya göre, 18 Eylül'deki seçimle, 249 sandalyeli Wolesi Jirga'ya parlamentonun alt kanadı girmeye hak kazananlar arasında, ABD'nin desteklediği Devlet Başkanı Hamid Karzai'ye karşı olan partiler ittifakının lideri Yunus Kanuni, eski ordu komutanları, insan hakları örgütleri tarafından savaş suçu işlemekle suçlanan ayrılıkçı liderler ve 3 eski üst düzey Taliban yönetimi yetkilisi de bulunuyor. 
Başkent K bil bölgesinde en fazla oyu, Şii ayrılıkçı lider Hacı Muhammed Muhakık'ın aldığına dikkat çekiliyor. 1990'lardaki iç savaş sırasında savaş suçu işlemekle suçlanan eski ordu komutanı Abdülrab Resul Sayyaf da Wolesi Jirga'da sandalye kazananlar arasında yer alıyor. 
Taliban yönetiminde üst düzey görevlerde bulunan eski komutan Hacı Molla Abdül Selam Roketi, eski bölge valisi Mevlevi İslamuddin Muhammedi ve eski üst düzey güvenlik yetkilisi Hanif Şah El Hüseyin de 5 bin 800 aday arasından meclise girmeye hak kazananlar arasında bulunuyor. 

68 kadın vekil 
Taliban yetkilileri ve eski ordu komutanlarının yanı sıra, 1980'lerde İçişleri Bakanı olarak görev yapmış olan Sayid Muhammed Gulabzoi gibi bazı eski komünist yöneticilerin de yeni mecliste sandalye kazandığı belirtiliyor. 249 üyeli mecliste 68 de kadın milletvekili bulunuyor. Kadın adayların bazılarının meclis üyelerinin dörtte birinin kadınlara ayrılması sayesinde milletvekilliğine hak kazandığı, bazılarınınsa kotaya gerek kalmadan da milletvekili seçilebilecek kadar yüksek oy aldığı belirtiliyor. Eski Devlet Başkanı Burhaneddin Rabbani'nin de milletvekili seçildiği ve meclis başkanı olarak görev yapabileceği kaydediliyor. 
Seçime adayların bağımsız olarak katılmaları nedeniyle, mecliste hangi grubun çoğunluk sağladığını belirlemek zor olsa da Batılı diplomatlar ve siyasi gözlemciler, Devlet Başkanı Hamid Karzai'yi destekleyen milletvekillerinin çoğunluğu sağladığını belirtiyor. İlk toplantısını gelecek ay yapması beklenen meclisin temel görevlerinden birini, kabine üyelerinin adaylığını onaylamak veya veto etmek oluşturuyor. 


</TEXT>
</DOC>
