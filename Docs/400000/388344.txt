<DOC>
<DOCNO> 388344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur09.html </URL>
<DATE> 2005/10/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul Boğazı’ndan yükselen buhar paniğe neden oldu 
</HEADLINE>
<TEXT>

     GÜVEN USTA İstanbul DHA 

İSTANBUL Boğazı’nda dün gece denizden buhar çıkması, çevre sakinlerinde paniğe neden olurken, uzmanlar denizin havadan daha sıcak olmasından kaynaklandığını bildirdi. 
     İstanbul Boğazı’nda gece geç saatlerde buhar yükseldi. Doğan Haber Ajansı'nca Rumeli Hisarı’nda çekilen görüntülerde deniz yüzeyinden buhar yükseldiği görüldü. Tedirginlik yaşayan çevre sakinleri buhara anlam veremedi. Yıllardır Rumeli Hisarı’nda oturanlardan biri, denizden yükselen buharı görünce, 25 yıldan bu yana İstanbulluyum. İlk defa böyle bir şey ile karşılaşıyorum'' diyerek yorumladı. Bunu gören bir başka kişi ise, Herkes depremle ilgili bir şey olduğunu söylüyor'' derken, bir başkası yıllardan bu yana ilk kez böyle bir şey gördüklerini söyledi. 
     
     
     PROF. DR. KADIOĞLU NEDEN SICAKLIK FARKI 

     Karadeniz’den gelen soğuk havanın hava sıcaklıklarını İstanbul’da aniden düşürdüğünü belirten Meteoroloji Mühendisi Prof. Dr. Mikdat Kadıoğlu, soğuk havayla sıcak suyun karşılaşması sonucu deniz üzerindeki buharlaşmanın görünür hale geldiğini söyledi. Denizlerin, havaya göre daha uzun zamanda ısındığını ve soğuduğunu söyleyen Prof. Dr. Kadıoğlu, dün gece deniz suyu sıcaklığının hava sıcaklığından yüksek olabileceğini belirtti. Yine dün gece havanın neme doyma oranının da yüksek olduğunu kaydeden Prof. Dr. Mikdat Kadıoğlu, bunun su buharının görünür halde olmasında ve yoğuşarak uzun süre havada kalmasında etkili olduğunu belirtti. Prof. Kadıoğlu, buharlaşmanın yüzeysel bir olay olduğunu hatırlatarak depremle ilgili olmadığını ekledi. 
     İstanbul Boğazı'nda ve Marmara Denizi'nde bugün gündüz saatlerinde denizden buhar çıkmadığı görüldü. 
     
</TEXT>
</DOC>
