<DOC>
<DOCNO> 363704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sontur06.html </URL>
<DATE> 2005/07/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hemşirelerin suç duyurularına takipsizlik kararı... 
</HEADLINE>
<TEXT>

     Sağlık-Sen ile Türk Sağlık-Sen’in, Hıncal Uluç’un köşesinde aktardığı bir fıkrada, şarkıcı Petek Dinçöz’ün oynadığı klipte ve Bedri Koraman’ın çizdiği bir karikatürde, hemşirelere hakaret edildiği iddiasıyla yaptıkları suç duyuruları takipsizlikle sonuçlandı. 
     Edinilen bilgiye göre, Basın Savcısı Nadi Türkaslan, Sağlık-Sen’in Dinçöz ve Koraman, Türk Sağlık-Sen’in de Uluç’la ilgili suç duyuruları üzerine başlattığı soruşturmaları tamamladı. 
     Savcı Türkaslan, 3 olaya ilişkin olarak, "sendikaların şikayet hakkı olmadığı" gerekçesiyle takipsizlik kararı verdi. 
     Sağlık-Sen, şarkıcı Petek Dinçöz’ün "Doktor Tavsiyesi" isimli albümü için çekilen klipte ve Bedri Koraman’ın da çizdiği bir karikatürde, hemşirelere hakaret edildiğini öne sürerek, yeni Türk Ceza Kanunu’nun "hakaret" suçunu düzenleyen 125. maddesi uyarınca bu kişiler hakkında dava açılması istemiyle suç duyurusunda bulunmuştu. 
     Türk Sağlık-Sen de Hıncal Uluç’un Sabah Gazetesi’ndeki köşesinde aktardığı bir fıkra dolayısıyla şikayetçi olmuştu. 
     Sendikaların, Dinçöz, Koraman ve Uluç hakkında dava açılmasını istediği 125. madde şu hükmü içeriyor 
     "Bir kimseye onur, şeref ve saygınlığını rencide edebilecek nitelikte somut bir fiil veya olgu isnat eden veya sövmek suretiyle bir kimsenin onur, şeref ve saygınlığına saldıran kişi, üç aydan iki yıla kadar hapis veya adli para cezası ile cezalandırılır." 
     
</TEXT>
</DOC>
