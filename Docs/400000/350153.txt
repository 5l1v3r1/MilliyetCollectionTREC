<DOC>
<DOCNO> 350153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/dunya/axdun01.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiyopya'da seçim bitti, kavga başladı 
</HEADLINE>
<TEXT>


DIŞ HABERLER SERVİSİ 


Afrika'nın en büyük kahve üreticisi olan Etiyopya'da 15 Mayıs'ta yapılan parlamento seçimlerine iktidarın hile karıştırdığı ileri sürülerek, düzenlenen protesto gösterileri polisle çatışmaya dönüştü. Başta başkent Addis Ababa olmak üzere çeşitli kentlerde 3 günden beri süren olaylarda 22 kişi öldü, 15'i polis 100'den fazla kişi yaralandı, yüzlerce kişi tutuklandı. Bazı muhalif politikacılar da ev hapsine alındı. 
Milletvekili seçiminin resmi olmayan sonuçlarında, ülkeyi 14 yıldır yöneten Devrimci Demokratik Halk Cephesi koalisyonunun hükümeti kurmak için yeterli sandalyeyi kazandığı açıklanmıştı. Ancak hile karıştırıldığı iddiaları üzerine 6 tartışmalı bölgede seçimler yenilenmişti. 
Hile yapıldığı iddialarını reddeden Başbakan Meles Zenawi, seçimlerin hemen ardından protesto gösterilerini yasaklamıştı. Addis Ababa Üniversitesi'nde başlayan protesto gösterileri yayılırken, başkentteki taksi şoförleri de dün greve gitti. Grevin, cep telefonu mesajları ve el yazısı notlarla organize edildiği belirtildi. Grev yüzünden 4 milyon nüfuslu Addis Ababa'da binlerce kişi işlerine yürüyerek gitti. 
Muhalefet koalisyonunun Başkan Yardımcısı Berhanu Nega, güvenlik güçlerinin saldırıları nedeniyle iktidar partisine meydan okuyanlara ne olacağından endişe ettiklerini söyledi. 



</TEXT>
</DOC>
