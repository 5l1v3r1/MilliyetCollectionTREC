<DOC>
<DOCNO> 366033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun24.html </URL>
<DATE> 2005/08/01/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Rehn Türkiye ile müzakereler için bir engel kalmadı 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, Ankara Antlaşması ek protokolünün imzalanmasının ardından, Türkiye ile tam üyelik müzakerelerinin başlamasına bir engel kalmadığı görüşünde olduğunu açıkladı. 
     Rehn, bugün basına dağıtılan 30 temmuz tarihli yazılı açıklamasında, ek protokolün imzalanmasından duyduğu memnuniyeti dile getirirken, bu imzanın, ''gümrük birliğinin, Kıbrıs Cumhuriyeti dahil tüm AB üyesi devletlerde uygulanmasını sağlayacağını'' belirtti. 
     AB Konseyi'nin, 17 Aralık 2004 zirvesinde aldığı kararlar doğrultusunda atılan bu adımla Türkiye'nin katılım müzakerelerinin 3 ekimde başlayacağını ifade eden Rehn, bu amaçla öngörülen Müzakere Çerçeve Belgesi'nin, geçen 29 haziran tarihinde, komisyon tarafından konseyin onayına aktarıldığını hatırlattı. 
     Türkiye'nin, ek protokolü imzalarken Kıbrıs konusuna ağırlık verdiği bir deklarasyon yayımladığını belirten Rehn, AB'nin, bu deklarasyonun hukuki etkilerini itinayla inceleyeceğini, komisyonun, ilk değerlendirmede deklarasyonun, protokolün Türkiye tarafından gereği gibi uygulanmasına bir engel teşkil etmediğini düşündüğünü, bu unsurun önemli olduğunu ifade etti. 
     AB Komisyonu'nun genişlemeden sorumlu üyesi Olli Rehn, Türkiye'nin, Kıbrıs sorununun tam çözümüne destek iradesini teyit etmesinin de önem taşıdığının altını çizdi. 

     
</TEXT>
</DOC>
