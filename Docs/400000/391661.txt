<DOC>
<DOCNO> 391661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun03.html </URL>
<DATE> 2005/11/02/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Baradei İran'ın nükleer program soruşturmasında ilerleme kaydedildi 
</HEADLINE>
<TEXT>

     Uluslararası Atom Enerjisi Kurumu UAEK Başkanı Muhammed El Baradei İran’ın nükleer programı konusunda yürütülen soruşturmada ilerleme kaydedildiği görüşünde olduğunu söyledi. 
     Harvard Üniversitesi’ne bağlı John F. Kennedy Yönetim Okulu’nda yaptığı konuşmada, uluslararası topluma harekete geçmeden önce sabırlı olmaları çağrısında bulunan Baradei, İran’dan da nükleer programının barışçı olduğu ve nükleer silahlar geliştirmek gibi bir amaç taşımadığı konusunda diğer ülkelere güvence vermek için şeffaf olmasını istedi. 
     Baradei, ilerleme kaydedildiği, açık ve mevcut bir tehlike görülmediği sürece, uluslararası toplumun İran’a karşı alınacak tedbirleri artırmamasını ve kendilerinin bu şekilde devam etmesine izin vermesini istediklerini ifade etti. Silah denetçilerinin İran’daki askeri tesislere giriş imkanları elde ettiğine işaret eden Baradei, uluslararası toplumdan tüm diplomatik yolları tüketmelerini istedi. 
     İran Cumhurbaşkanı Mahmud Ahmedinecad’ın "İsrail’in haritadan silinmesi gerektiği" yolundaki sözlerine de değinen Baradei, "Bu talihsiz söyleme karşın, İranlı yetkililer halen UAEK ile işbirliği içindeler" ifadelerini kullandı. 
     
</TEXT>
</DOC>
