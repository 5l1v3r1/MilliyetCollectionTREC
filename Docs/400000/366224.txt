<DOC>
<DOCNO> 366224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/dunya/axdun02.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 100 bin asker çekecek 
</HEADLINE>
<TEXT>


Pentagon, Irak'taki asker sayısının 2006 sonunda 40 bine inmesini öngörüyor 

YASEMİN ÇONGAR Washington 


Irak'taki ABD kuvvetlerinin komutanı General George Casey'nin geçen hafta açıkladığı aşamalı asker çekme planının basına sızan ayrıntıları, 100 bine yakın Amerikan askerinin 2006 sonu itibariyle Irak'tan ayrılabileceğini yansıtıyor. 
Newsweek dergisinin, adını açıklamadığı Savunma Bakanlığı Pentagon yetkililerine dayandırdığı habere göre, Irak'ta halen 138 bin askeri bulunan ABD, bu sayıyı 2006 ortasında 80 bine, 2006 sonunda da 40 ila 60 bin arasında bir düzeye indirmeyi planlıyor. Basına sızan bir İngiliz resmi yazışması da, Irak'taki 18 vilayetten 14'ünün askeri denetiminin 2006 başlarından itibaren Iraklılara devrini ve toplam 176 bin olan koalisyon askeri sayısının, 2006 sonuna dek 66 bine indirilmesini öngörmekteydi. 
Iraklı ve ABD'li yetkililer, Irak güvenlik güçlerinin denetimi üstlenmesi ve ABD askerinin "kalıcı olmayacağının" anlaşılmasının, Irak'taki direnişin siyasi zeminini ortadan kaldıracağını umuyorlar. 


</TEXT>
</DOC>
