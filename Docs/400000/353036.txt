<DOC>
<DOCNO> 353036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur13.html </URL>
<DATE> 2005/06/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İç çamaşırlı manken fotoğrafı, mahkeme korkusuyla kapatıldı 
</HEADLINE>
<TEXT>

     DHA 

BOLU’da, bir iç giyim mağazasının, reklam panosunda yer alan iç çamaşırlı manken fotoğrafını çarşafla kapatması, tartışma konusu oldu. Mağaza ortaklarından Gökhan Uçarcı, adlarını bilmedikleri avukat olduklarını öne süren iki kişinin, mahkemeye vereceklerini’ belirtmeleri üzerine, iç çamaşırlı mankenin fotoğrafını çarşafla kapattıklarını söyledi. Bolu Belediye Başkanı AKP'lı Alaaddin Yılmaz ise işyerinin açılışını kendisinin yaptığını, kendilerine fotoğraftan rahatsızlık duyulduğuna dair bir şikayet gelmediğini vurguladı. 
     Kentin en işlek caddesi İzzet Baysal’da yaklaşık 1 ay önce faaliyete geçen Yavuz İç Giyim Mağazası, işyerinin dış cephesine pijamalı, gecelikli ve iç çamaşırlı kadın ve erkek mankenlerin yer aldığı bir reklam panosu yaptırdı. İddiaya göre, işyerine gelen ve avukat olduklarını öne süren iki kişi, panoda yer alan iç çamaşırlı kadın fotoğrafını kaldırmalarını, aksi halde şikayetçi olacaklarını söyledi. Bunun üzerine mağaza çalışanları, panoda yer alan iki iç çamaşırlı kadın fotoğraflarından birini beyaz çarşafla, diğerini de gazete parçasıyla kapattı. 
     
     MAHKEMEYE VERİRİZ'' 

     Yavuz İç Giyim Mağazası ortaklarından Gökhan Uçarcı, reklam panosuyla ilgili olarak halktan kendilerine bir tepki gelmediğini belirterek, Önceki gün işyerine isimlerini bilmediğim ve avukat olduklarını öne süren iki kişi geldi. Reklam panosundaki iç çamaşırlı kadın fotoğrafları nedeniyle, bizi mahkemeye vereceklerini söylediler. Ben de bu panodan kimin rahatsız olduğunu sordum. Bu soruma cevap vermediler. Biz de onlar gittikten sonra fotoğrafların üzerini kapattık. Şimdi o fotoğrafın yerine pijamalı fotoğraf yaptıracağız. O zamana kadar bu şekilde kapalı kalacak'' dedi. 
     
     AÇILIŞI BELEDİYE BAŞKANI YAPMIŞ 

     Bolu Belediyesi Zabıta Müdürlüğü’nden de reklam panosuyla ilgili bir talep gelmediğini belirten Hakan Uçarcı, Zabıta Müdürünün kendilerine sadece, reklam işleri için bir reklam firması adı verdiğini, panonun içeriği hakkında herhangi bir talepte bulunmadığını kaydetti. 
     Reklam panosuyla ilgili olarak işyerinden herhangi bir talepte bulunmadıklarını belirten Belediye Başkanı Alaaddin Yılmaz da, kendilerine halktan ve başka bir çevreden panoyla ilgili bir şikayet gelmediğini belirtti. Yılmaz, işyerinin açılışını da kendisinin yaptığını hatırlatarak, panodan herhangibir rahatsızlıkları olmadığını, bir şikayet de gelmediğini söyledi. 
     Bolu Belediyesi Zabıta Müdürü Recai Çağlar ise, manken fotoğraflarının çarşafla kapatılması konusunda kendilerinin herhangibir talebi bulunmadığını vurguladı. Çağlar, Biz, mağazanın kaldırıma tezgah kurması üzerine uyarıda bulunduk. Bu sırada reklam işleri ile ilgili olarak Bolu Belediyesi’nin anlaşma yaptığı Etika firmasıyla görüşmelerini istedik. Bunun dışında herhangi bir talebimiz olmadı. Bize vatandaşlardan da, hiçbir şekilde fotoğraflardan rahatsızlık duyulduğuna dair bir şikayet gelmedi'' diye konuştu. 
     
</TEXT>
</DOC>
