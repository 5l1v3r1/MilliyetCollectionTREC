<DOC>
<DOCNO> 383403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sontur22.html </URL>
<DATE> 2005/10/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ümraniye, Pendik ve Üsküdar'daki trafik kazalarında 5 kişi yaralandı 
</HEADLINE>
<TEXT>

     İstanbul'un Ümraniye, Pendik ve Üsküdar ilçelerinde meydana gelen 3 ayrı trafik kazasında, 5 kişi yaralandı. 
     Abdullah Perişan yönetimindeki 20 AZ 991 plakalı yüklü kamyon, TEM Otoyolu Çamlıca gişeleri yakınında aynı yönde seyir halinde bulunan 42 FF 464 plakalı TIR'a arkadan çarptı. 
     Kamyonun şoför mahallinde sıkışan ve itfaiye ekiplerince kurtarılan Perişan ile yanındaki arkadaşı Mehmet Dal, yaralı halde hastaneye kaldırıldı. 
     Bu arada, Pendik Dolayoba Aydos Caddesi'nde seyir halinde olan Cengiz İşbilir yönetimindeki 34 EDJ 99 plakalı kamyon, Bilali Habeş Caddesi'ne dönerken virajı alamayarak ''Menzil Tuhafiye'' adlı işyerine çarptı. 
     Olay sırasında dükkanda bulunan işyeri sahibi Cemal Mızrak ile eşi Şehri Mızrak ve oğlu Baransel Mızrak, kaçarak dükkandan çıkmayı başardılar. Ön kısmı dükkana giren kamyonda sıkışan İşbilir ise itfaiye ekiplerince yaralı halde kurtarılarak hastaneye kaldırıldı. 
     Öte yandan, Murat Mutlu yönetimindeki bir otomobil de Üsküdar Altunizade'deki Capitol Alışveriş Merkezi karşısında yayalar Gönül Gedik ile Mehmet Şükrü İşler'e çarptı. 
     Gedik ve İşler, kaldırıldıkları hastanede tedavi altına alındı. Mutlu ise polis merkezine götürüldü. 
     
</TEXT>
</DOC>
