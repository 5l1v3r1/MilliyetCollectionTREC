<DOC>
<DOCNO> 372990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/yasam/ayas.html </URL>
<DATE> 2005/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite bahçesinde ağaç 'temizliği' kızdırdı 
</HEADLINE>
<TEXT>


İstanbul Üniversitesi'nin merkez yerleşkesinin bahçesindeki 2 bin ağaçtan 567'si kesildi. Üniversite yönetimi ağaçların hastalıklı olduğunu savunurken, öğretim görevlileri "Fidanları da kestiler" dedi 

Haluk Atalay 

İstanbul Üniversitesi'nin İÜ merkez yerleşkesinin bahçesindeki ağaçların 1 4'ü çevre düzenlemesi için kesildi. Bazı öğretim üyeleri ve öğrenciler kesime tepki gösterirken, İÜ yönetimi ağaçların heyet raporu doğrultusunda kesildiğini belirtti. 

Heyet tespit etti 
İÜ Orman Fakültesi Orman Mühendisliği ve Peyzaj Mimarlığı bölümlerindeki uzmanlardan oluşturulan heyet, merkez yerleşkenin bahçesinde, mantar ve böcek nedeniyle hastalanan, dalları kırılan, devrilme riski olan ağaçları belirledi. Rektörlük de heyet raporu ve Büyükşehir Belediyesi tarafından hazırlanan peyzaj projesi ile Kültür ve Turizm Bakanlığı İstanbul 1 Numaralı Kültür ve Tabiat Varlıklarını Koruma Bölge Kurulu'na başvurdu. 
Kurulun yeşil doku iyileştirme çalışmalarının yapılabileceğine karar vermesi üzerine ağaç kesimleri gerçekleştirildi. İÜ yönetimi, projeyle tarihi dokuya uygun, diğer ağaçların daha sağlıklı büyüyebileceği modern bir bahçe hedeflendiğini açıkladı. 

'Kesmeyeceğiz dediler' 
"Bize ağaçların kesilmeyeceği, sadece budanacağı söylendi" diyen bazı öğretim görevlileri, çalışmaları eleştirdi. Rektörlüğün ağaç kesimini çok kısa sürede tamamladığına dikkat çeken bir öğretim görevlisi, "Sadece hastalıklı ağaçları değil, fidan sayılacak ağaçları da sarı boyayla işaretleyip kestiler. Bahçemizin geleceği açısından kaygı duyuyoruz" diye konuştu. 

'Öğrenciler için büyük tehlikeydi' 

İÜ Rektör Yardımcısı Prof. Dr. Melih Boydak, konuyla ilgili şunları söyledi 
"1997'de bahçeyle ilgili rapor hazırladım, 260 ağacın hemen kesilmesi gerektiğini söyledim. Saptadığım 260 ağaçtan 237'si o yıl devrildi. Şimdi kesilen ağaçlar da coğrafi koşullara uyum sağlayamayan, hastalıklı ağaçlar. Bunlar hem öğrenciler için tehlike oluşturuyordu hem de diğer ağaçların sağlıklı büyümesini engelliyordu. Bu bahçe, 2 bin ağacın sağlıklı büyüyebilmesi için yeterli değil. Proje tamamlandığında yapılan işin gerekli olduğu anlaşılacak. Üniversitemize yakışır bir bahçe yapacağız." 


</TEXT>
</DOC>
