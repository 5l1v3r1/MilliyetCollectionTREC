<DOC>
<DOCNO> 378506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/dunya/dun01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar kilitledi 
</HEADLINE>
<TEXT>


Rum Kesimi'nin tanınma konusundaki inadı kırılamayınca, AB Daimi Temsilciler Komitesi'nden dün de Türkiye'ye 'karşı deklarasyon' çıkmadı, konu 21 Eylül'e kaldı 

Güven Özalp - Brüksel 


Avrupa Birliği'nin AB Türkiye'nin Kıbrıs deklarasyonuna ilişkin olarak yayımlamayı düşündüğü karşı deklarasyon konusu yılan hik yesine dönüştü. AB Daimi Temsilciler Komitesi'nin COREPER dünkü toplantısında Rumlar yalnız kalmalarına karşın ikna edilemediler. 
Tanıma konusunun tartışmaların odağına yerleştiği toplantıda dile getirilen görüşler ışığında İngiltere yeni bir taslak metin oluşturacak. Karşı deklarasyon konusu 21 Eylül'deki COREPER'de bir kez daha ele alınacak. 
İngiltere ve Fransa'nın uzlaşmasına ve diğer ülkelerden destek alamamasına karşın Rum Kesimi itirazlarını dünkü toplantıda da sürdürdü. Fransa'nın da metne onay verilmesine yönelik telkinlerine ve İngiltere'nin yoğun ikna çabalarına karşın Rum Kesimi geri adım atmadı. 

Rumların itirazları 
Taslak belgedeki birçok noktaya karşı çıkan Rum Kesimi, metne ilişkin temel itirazlarını 3 noktada yoğunlaştırdı. Metindeki, tanımayı üyeliğe endeksleyen ifadeyi beğenmeyen Rum Kesimi, "bunun daha kısa sürede ve üyeliği beklemeksizin gerçekleşmesi" gereğini vurguladı. Tanımayla, BM süreci arasında bağlantı kurulması da Rumların itiraz ettiği ana noktalardan biriydi. Rumlar, BM çözüm süreciyle AB müzakere sürecine "ayrı gözlüklerle bakılması" talebini gündeme getirdiler. Ek Protokol'ün tam uygulanması konusunda da daha sert ve bağlayıcı ifadeler kullanılması Rumların bir diğer önemli talebini oluşturdu. 

Yeni taslak 
Yapılan tartışmalar sonucunda AB Dönem Başkanı İngiltere'nin yeni bir taslak hazırlaması kararlaştırıldı. İngiltere'nin bu taslağa Rumların itirazını kırmaya yönelik unsurlar eklemesi öngörülüyor. Yeni taslakta en önemli unsuru ise, tanımaya ilişkin atıfta yapılması öngörülen değişiklik oluşturacak. Bu çerçevede, son taslak metinde yer alan ve tanımanın "üyelik için gerekli" olduğuna işaret eden atfın "müzakere sürecine" endekslenmesi bekleniyor. Bu atfın da "müzakere süreci esnasında" benzeri bir ifadeyle yapılabileceği belirtiliyor. 
İngiltere'nin Ek Protokol'ün tam ve ayrım yapılmaksızın uygulanmasına ilişkin ifadeleri de biraz daha Rum çizgisine çekebileceği belirtiliyor. Rumların, Protokol'ün uygulanmasına ilişkin detaylı takvim talebi ise pek kabul görmüyor. Son taslak metinde yer alan "uygulamanın 2006'da değerlendirileceği" ifadesi birçok ülke tarafından kabul görmüş durumda. 
İngiltere'nin hazırlayacağı taslak metnin detayları önümüzdeki günlerde netleşecek. Dönem Başkanı İngiltere, 21 Eylül'deki COREPER'de tamamen siyasi nitelikli olan ve hukuki bağlayıcılığı olmayan karşı deklarasyon konusunda kesin bir uzlaşıya varmayı umut ediyor. 


</TEXT>
</DOC>
