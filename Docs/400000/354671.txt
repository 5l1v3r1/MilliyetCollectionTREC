<DOC>
<DOCNO> 354671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun01.html </URL>
<DATE> 2005/06/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Fransa'da meslek okulunda silahlı saldırı... 
</HEADLINE>
<TEXT>

     Fransa’da, elindeki 22 kalibrelik tüfekle eğitim gördüğü meslek okuluna giren erkek öğrencinin açtığı ateş sonucu, bir bayan öğrenci hayatını kaybetti. 
     Yerel yetkililer, Orleans eyaletinde meydana gelen olayda, söz konusu meslek okulunda öğrenci olduğu belirlenen 22 yaşındaki saldırganın, 20 yaşındaki bir bayan öğrenciyi hedef alarak 3 el ateş ettiğini belirttiler. 
     Boynuna kurşunlardan biri isabet eden bayan öğrencinin kaldırıldığı hastanede hayatını kaybettiğini kaydeden yetkililer, ilk soruşturmaların saldırganın ateş ettiği kişiyi tanıdığını gösterdiğini ifade ettiler. 
     Saldırı sırasında sınıfta 8 öğrencinin bulunduğu, ancak saldırganın sınıftaki diğer öğrencilere ateş açmadığı belirtildi. 
     Polisin saldırıdan hemen sonra saldırganı tutukladığını bildiren yetkililer, saldırı sebebinin henüz açıklık kazanmadığını söylediler. 
     
</TEXT>
</DOC>
