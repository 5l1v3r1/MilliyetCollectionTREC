<DOC>
<DOCNO> 389255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonsiy21.html </URL>
<DATE> 2005/10/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erbakan 40 yıllık dava arkadaşımızı kaybettik 
</HEADLINE>
<TEXT>

     Kapatılan Refah Partisi'nin son Genel Başkanı Necmettin Erbakan'ın eşi Nermin Erbakan için Fatih Camii'nde cenaze töreni düzenlendi. 
     Nermin Erbakan'ın Ankara'dan getirilen cenazesi, Atatürk Havalimanı'nda cenaze arabasına konuldu. VIP Salonu'ndan gelen Necmettin Erbakan'ın özel aracıyla cenaze arabası arkasında yerini almasıyla oluşturulan konvoy, Fatih Camii'ne hareket etti. 
     Nermin Erbakan'ın cenazesi Fatih Camii'ne getirilirken, Necmettin Erbakan dinlenmek üzere Fatih Akdeniz Caddesi'ndeki evine geçti. 
     İkindi namazına yaklaşık 1 saat kala Fatih Camii'ne getirilen Nermin Erbakan'ın naaşı musalla taşına konuldu. Burada aile adına damat Mehmet Altınörs taziyeleri kabul etti. 
     Sabah saatlerinden itibaren vatandaşlar Fatih Camii avlusunda toplanmaya başlarken, camide Çevik Kuvvet'in yanı sıra kollarına kırmızı kurdele takılı Saadet Partililer düzeni sağladı. 
     Cenaze namazına kadar evinde dinlenen Erbakan'ın, ikindi namazını izdiham olmaması amacıyla Fatih Camii'nin yakınında bulunan ilçe müftülüğü Kur'an kursu binasında kıldığı öğrenildi. Erbakan'ın cenaze namazı için camiye girişi sırasında büyük izdiham yaşandı. 
     Nermin Erbakan'ın cenaze namazını Diyanet İşleri eski başkanlarından ve eski milletvekillerinden Lütfi Doğan kıldırdı. 
     
     "40 YILLIK DAVA ARKADAŞIMIZI KAYBETTİK" 

     Namazın ardından aile adına kısa bir konuşma yapan Saadet Partisi Genel Başkan Vekili Recai Kutan, cenaze namazına katılan cemaate aile adına şükranlarını sunduğunu söyledi. 
     Nermin Erbakan'ın vefatının Erbakan ailesi ve yakınlarını büyük acılara garkettiğini belirten Kutan, "Bizler de 40 yıllık dava arkadaşımızı kaybettik. Kendisini çok iyi biliriz. Akıl, işin sonunu bilmektir. İşin sonu bellidir. İşin sonu musalla taşı, kabir günüdür. Bunu bildiği için Nermin Erbakan Hanımefendi, gerçek anlamda Müslüman gibi yaşadı. İnşallah makamı cennettir" diye konuştu. 
     Konuşmanın ardından, Necmettin Erbakan, bir süre taziyeleri kabul etti. 
     
     EŞİNİN NAAŞINI TAŞIDI 

     Daha sonra cenaze arabasına konulan Nermin Erbakan'ın naaşı, defnedilmek üzere Merkezefendi Mezarlığı'ndaki aile kabristanına gönderildi. Bu arada, Necmettin Erbakan'ın da cenaze aracına götürülen eşinin naaşını bir süre taşıdığı görüldü. 
     Cenaze arabasının hareket etmesinin ardından bir grup vatandaş, tekbir getirdi ve "Mücahit Erbakan" sloganı atıp bir süre aracı takip etti. 
     Cenaze töreni sırasında, taziyelerin teravih namazından sonra kabul edileceği anonsu yapıldı. 
     Cenaze törenine, Erbakan ailesinin üyeleri, Nermin Erbakan'ın kızkardeşi Nuran Gediz, TBMM Başkanı Bülent Arınç, Ulaştırma Bakanı Binali Yıldırım, CHP Grup Başkanvekili Ali Topuz, İstanbul Valisi Muammer Güler, Büyükşehir Belediye Başkanı Kadir Topbaş, AK Parti İstanbul İl Başkanı Mehmet Müezzinoğlu, Şişli Belediye Başkanı Mustafa Sarıgül, BBP Genel Başkanı Muhsin Yazıcıoğlu, DYP Genel Başkanı Mehmet Ağar, eski başbakanlardan Tansu Çiller, eski bakanlardan Meral Akşener, İlhan Kesici, Korkut Özal, eski milletvekillerinden Şevki Yılmaz'ın da aralarında bulunduğu çok sayıda kişi katıldı. 
     Törene, aralarında Bülent-Rahşan Ecevit, Aydın Menderes, Mesut-Berna Yılmaz, Deniz Baykal, Zeki Sezer, Erdal İnönü'nün de aralarında bulunduğu çok sayıda kişi çelenk gönderdi. 
     
</TEXT>
</DOC>
