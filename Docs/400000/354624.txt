<DOC>
<DOCNO> 354624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/spo04.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş bir duayen 
</HEADLINE>
<TEXT>


Bordo - Mavililer'in genç yöneticisi, transferde en büyük şanslarının teknik direktörleri olduğunu söyledi, "Yurt dışında onun isminin geçmesi bile işimizi kolaylaştırıyor" dedi 


Babası Utku Bozoğlu'ndan aldığı yöneticilik bayrağını, Atay Aktuğ ile birlikte devam ettiren Trabzonspor'un başarılı ismi Murat Bozoğlu, Milliyet taktik'e Bordo - Mavili ekibi anlattı 
Fatih Tekke, Trabzonspor camiası için çok çok önemli bir futbolcu. Takım içindeki etkinliğinin yanı sıra ideolojik açıdan da kritik bir konumda. Onu Deportivo'nun istediği söyleniyor. Deportivo, İspanya gibi üst düzey bir ligin takımı ama Trabzonspor'dan da değerli değil. Bizin gözümüzde Fatih'in gidebileceği takımlar Milan, Juventus, Real Madrid, Barcelona, Manchester ve Arsenal olmalı. 
Tolga'nın gitmesini elbette istemezdik. Ancak 28 yaşına gelmiş. Böyle ekonomik anlamda da oldukça cazip bir teklif gelince önünü tıkamak haksızlık olurdu. Kulüp açısından da fazla zarar ettiğimiz inancında değilim. Sonuç itibarıyla 3 milyon 750 bin dolar kasamıza girdi. 
Kale için şu an Uruguay Milli Takımı'nda mücadele eden Viera en güçlü aday. Ancak 22 yaşında ve talibi fazla. Kaleci konusunda fazla hassasız. Petkoviç eğer iki maçı bize çevirebilseydi şampiyon olurduk. 
Şenol Güneş'in kelimenin tam anlamıyla bir futbol duayeni olduğunu söyleyebiliriz. Transferlerimizde de isminin geçmesi işlerimizi kolaylaştırıyor. Çünkü dünya çapında tanınıyor. 
Zurawski, son transferini yapacak bir futbolcu olmasına rağmen çok ciddi rakamları gözden çıkardık. Fakat son anda fikir değiştirdi ve tercihini İskoç temsilcisi Celtic'ten yana kullandı. Tabi ki bu onun özgür seçimiydi, ama Trabzonspor ve A.Wien'i kullanarak biraz da piyasa yaptıkları inancındayım. 
İkili ilişkilerime güvenerek Emre'nin yurt dışında devam edeceğini söyleyebilirim. Geçen sezon ortasında Emre'nin işini bitirmiştim. Emre, Inter'de teknik direktörü ile kavga edip menajerine "Ayrılmak istiyorum" mesajı yollamıştı. Ben de hemen devreye girdim ve hem kulüple hem de Emre ile sezon sonuna kadar anlaştım. Ancak teknik direktör bir anda onun gönderilmesine karşı çıktı ve o iş yattı. 

Altıntop pazarlığı 

Trabzonspor, forvet bölgesine takviye için kolları sıvadı. Halil Altıntop'u listenin başına çeken yönetim, Kaiserslautern ile yapılan görüşmelerde olumlu adımlar attı 

Bordo - Mavililer'in rotayı yerli forvete çevirdiği, gündemin ilk sırasına da Halil Altıntop'u çektiği bildirildi. 
Kaiserslautern'de forma giyen bu oyuncu için Alman kulübüyle görüşme yapan yönetici Murat Bozoğlu'nun, kulübün istediği 3 milyon Euro'luk bonservis bedelini 2 milyon Euro'ya kadar çektiği, tarafların büyük ölçüde anlaştığı öğrenildi. Bozoğlu, Halil Altıntop ile de görüşerek, anlaşma zemini aradı. Teknik Direktör Şenol Güneş'in de, milli takımdan öğrencisi olan Halil'i çok istediği bildirildi. 
İskoç Celtic'e imza atması beklenen Wisla Krakow'un golcüsü Zurawski'de pürüz çıktığı öğrenildi. Polonyalı futbolcunun, Celtic'in anlaştığı rakamda indirime gitmek istememesi nedeniyle imza atmadığı, bu durumun Trabzonspor'u yeniden harekete geçirdiği iddia edildi. 

Nefes açıyorlar 

Gerede'de ilk iki antrenmanını dün gerçekleştiren Bordo - Mavili 15 futbolcu, kondisyon yüklemesi yaparak yeni sezon hazırlıklarına başladı 

SERKAN HACIOĞLU 

Yeni sezon hazırlıkları için Gerede'de start alan Trabzonspor, işe nefes açarak başladı. Tatilden dönen futbolcularının kondisyonlarını yükseltmek için çalışma programını buna göre ayarlayan Teknik Direktör Şenol Güneş, milli oyuncuları da 26 Haziran'da kampa davet etti. 15 futbolcuyla antrenmanlarını sürdüren Bordo - Mavililer, alt yapıdan dört ismi de Bolu'ya götürdü. 
Milli futbolcular ve Lee Yong dışındaki yabancıların kampa 25 Haziran'da katılması bekleniyor. 1 Temmuz tarihinde Gerede kampını sona erdirecek olan Trabzonspor'u çok sayıda basın mensubu takip ediyor. 

Gözleri yüksekte 

Teknik Direktör Şenol Güneş tarafından A takımı kadrosuna dahil edilen Ufukhan, Enis, Eyüp Kadri ve Ali geleceğe umutla bakıyor. Bordo - Mavili ekibin alt yapısından yetişen ve deneyim kazanmaları için ağabeyleriyle birlikte Gerede'de bulunan genç futbolcular, bu sezon Güneş'ten forma kapabilmek için mücadele verecek. 

Tolga uçamadı 

Ukrayna'nın Shakhtar Donetsk Kulübü ile Tolga Seyhan'ın bonservisi konusunda anlaşan Trabzonspor, milli futbolcunun dün Ukrayna'ya gidişini son anda durdurdu. Uçak bileti alarak akşam Ukrayna'ya gitmeyi planlayan Tolga Seyhan, yönetimin 3.7 milyon dolarlık bonservis parası gelinceye kadar izin vermeyeceğini bildirmesi üzerine geri adım attı. Bu arada bu futbolcunun yerine stoper olarak listeye son olarak Polonya'nın Groclin takımında forma giyen 29 yaşındaki Igor Koziol girdi. 

Yattara klasiği 

İbrahim Yattara her zaman olduğu gibi yine gecikti. Takım önceki akşam bir araya gelip, Gerede'ye geçmesine rağmen, Yeni Gineli futbolcu, uçak biletinin yedek olduğunu ve yer bulamadığını gerekçe göstererek gecikeceğini söyledi. Yattara'nın bugün takıma katılması bekleniyor. 

Çifte idman 

Trabzonspor Teknik Direktörü Şenol Güneş, Gerede kampında her güne iki antrenman koyarak oyuncularını hazırlayacak. İlk idmanını saat 11.00'de gerçekleştiren Bordo - Mavililer, ikinci çalışmasını da 17.30'da yapıyor. 

Fatih İsviçre'ye 

Bordo - Mavililer'in ve Milli Takımımız'ın yıldızı Fatih Tekke, ameliyatı nedeniyle ilk kampa katılmadı. Golcünün, Trabzonspor'un İsviçre kampında yer alacağı belirtildi. 

Hüseyin inatçı 

Trabzonspor ile masaya oturan Hüseyin Çimşir ile yönetim arasında uçurum oluştu. Her sezon için 1.2 milyon YTL önerilen milli futbolcu, 1.8 milyon YTL talep ediyor. İki yıl önce gözünü kırpmadan 5 yıllık imza attığını belirten Hüseyin, "Futbol hayatımın en olgun dönemindeyim. Artık para kazanmak benim de hakkım" dedi. 


</TEXT>
</DOC>
