<DOC>
<DOCNO> 399583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun37.html </URL>
<DATE> 2005/12/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Radikal dinci Rena Belçika'da birçok kadın intihar komandosu var 
</HEADLINE>
<TEXT>

     Fas'ta geçen ay gözaltına alınan Fas kökenli Belçikalı radikal dinci Muhammed Rena, ''Belçika'da intihar saldırısı düzenlemeye hazır birçok kadın intihar komandosu bulunduğunu'' söyledi. 
     AFP tarafından bir kopyası ele geçirilen belgeye göre, gözaltına alınan Rena, verdiği ifadede, Belçika'da tutuklu bulunan birçok radikal dincinin eşlerinin intihar saldırısı düzenlemeye hazır olduğunu söyledi. 
     Kuran kursuna devam ettiği Suriye'den Haziran 2005'te sınır dışı edilen 18 yaşındaki Rena, Belçika'ya gittiğini ve burada Raşid İba adlı kişinin karısıyla görüştüğünü ve saldırı düzenlemeye hazır olan birçok kadın intihar komandosu olduğu bilgisini edindiği bu kadının, kendisinden saldırı düzenlemek için yardım istediğini anlattı. 
     Rena, bu görüşmenin kağıt parçalarına yazılarak yapıldığını da söyledi. 
     Radikal dinci bir Kuzey Afrikalıyla evlenip Müslüman olduğu saptanan Belçikalı bir kadının Irak'ta intihar komandosu olarak eylem yaptığı ve kendini havaya uçurduğunun açıklanmasının ardından, Belçika'da 14 eve baskın düzenlenmişti. 
     Terör uzmanları, son 25 yılda eylem yapan intihar komandolarının yüzde 10'unun kadınlardan oluştuğunu, bunların tamamına yakınının Ortadoğu ve Asya kökenli olduğunu belirtmiş, Batılı istihbarat servisleri de, Avrupa ülkelerinde faaliyet gösteren radikal dinci terör örgütleri bünyesinde Avrupalı kadınların sayısının giderek arttığını, bunların bir kısmının sonradan Müslüman olduğunu açıklamıştı. 
     
</TEXT>
</DOC>
