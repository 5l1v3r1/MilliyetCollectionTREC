<DOC>
<DOCNO> 389607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur16.html </URL>
<DATE> 2005/10/25/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bayram nedeniyle uçak otobüs ve trenlerde yer bulunmuyor 
</HEADLINE>
<TEXT>

     Ramazan Bayramı nedeniyle uçak, otobüs ve trenlerde yüzde 100’e yakın doluluk yaşandığı, bu nedenle ilave seferler düzenleneceği bildirildi. 
     AA muhabirinin edindiği bilgiye göre, bu yıl hafta sonunun da eklenmesiyle 4 gün olacak Ramazan Bayramı için günler öncesinden planlanan tatil hazırlıkları, uçak, otobüs ve trenlerde yoğunluğa neden oldu. 
     Özellikle öğrenciler ile 3 günlük izin alarak tatilini 9 güne çıkarmak isteyenlerin Ramazan Bayramı’nı bulunduğu il dışında geçirmek istemesi sonucunda, 27 Ekim ile 2 Kasım arasında bilet bulmak neredeyse olanaksız hale geldi. 
     Konyalı bir otobüs firmasının yetkilileri, 27 Ekim’den itibaren başlayan yoğunluğun sadece bayramın 1. ve 2. gününde azaldığını, 5-6 Kasım’da aynı yoğunlukla tekrar karşılaştıklarını söyledi. 
     Vatandaşların günler öncesinden biletlerini aldığını ifade eden yetkililer, Antalya, Ankara, İzmir ve İstanbul’a gidecek otobüslerde yer bulmanın neredeyse imkansız olduğunu, yüzde 100’e yakın doluluk yaşandığını bildirdi. 
     Konya-İstanbul arası sefer düzenleyen bir uçak şirketi yetkilileri, 27 Ekim’den 2 Kasım arasında uçaklarının tamamen dolduğunu, bu süre ile 5-6 Kasım için rezervasyon alamadıklarını söyledi. 
     Yoğunluk nedeniyle ilave seferler düzenleyeceklerini belirten yetkililer, şöyle dedi 
     "Hafta içinde iki, pazar günleri ise normalde tek uçuşumuz vardı. 
     Yoğunluk nedeniyle pazar günü uçuşunu ikiye çıkardık. Arife günü ise Konya-İstanbul arasında 3 sefer düzenleyeceğiz. Diğer günlerden farklı olarak, sabah saatinde 2 uçağımız havalanacak." Devlet Demir Yolları yetkilileri de Ramazan Bayramı nedeniyle trene olan talebin arttığını ifade ederek, şunları söyledi 
     "27 Ekim’den başlayarak İstanbul’a gidecek trenlerde yüzde 90’ın üzerinde yoğunluk yaşanıyor. Uçak ve otobüslerde yer bulamayanlar, trene yöneldi. İstanbul’a giden trenlere, 60’ar kişilik birer vagon ilave edeceğiz." 
     
</TEXT>
</DOC>
