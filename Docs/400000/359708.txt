<DOC>
<DOCNO> 359708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sonyas05.html </URL>
<DATE> 2005/07/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sezen Aksu, İspanyolları büyüledi... 
</HEADLINE>
<TEXT>

     Sezen Aksu, İspanya'nın güneyindeki Cartagena kentinde düzenlenen ''La Mar de Musicas'' Müziklerin Denizi festivali kapsamında dün akşam bir konser verdi. 
     Cartagena Belediyesi tarafından 11'incisi düzenlenen festival, bu yıl Türkiye'ye ithaf edilirken, hayatlarında ilk defa Sezen Aksu ile tanışan İspanyollar büyülendi. 
     Kentin Roma kalıntılarıyla dolu tepesindeki ''Parque Torres Oditoryumu''nda yaklaşık 1.5 saatlik bir konser veren Sezen Aksu, ''Gülümse'' adlı parçasıyla açılışı yaptı. 
     Sadece İspanyol radyolarında sesini duydukları için ya da meraktan Sezen Aksu'yu izlemeye gelen 2 bine yakın İspanyol, oditoryumu tıklım tıklım doldurarak, kelimeleri anlamasalar da yavaş parçalarda hüzünlendi, Türk ezgilerinin yoğun olduğu hızlı şarkılarda göbek atmayı denedi. 
     Konuşmamasına rağmen, hareketleriyle seyirciyle kısa sürede yakınlık kurmayı başaran Sezen Aksu, tercüman aracılığıyla ''Benim kelimelerimi anlamıyorsunuz ama, kalbin lisanı olmadığına inanıyorum. Hepsi bu'' diyerek büyük alkış aldı. 
     Sahnede bir ara coşarak elindeki kırmızı mendille İspanyolların ünlü boğa güreşlerini taklit eden Türk sanatçıya, İspanyollar ''oley'' diyerek eşlik etti. 
     Sezen Aksu, hareketli parçalarında göbek atmaya başlayınca yerlerinden kalkan İspanyollar hep birlikte Türk sanatçıya ayak uydurarak, göbeklerini sallamaya başladı. 
     Konserin tamamlanmasından sonra seyircilerin isteği üzerine iki kez sahneye çıkan Türk sanatçı, son olarak İspanyolların ünlü ''Porempon pon'' şarkısını dilinin döndüğünce seslendirince, oditoryumda bulunan herkes ona eşlik etti. 
     Aksu, ''Porempon pon'' şarkısını ilk kez 14 yaşındayken okuduğunu, o yüzden de sözlerini tam olarak hatırlayamadığını söyledi. 
     
     ''TÜRKİYE, AB'YE ÇOK KÜLTÜRLÜLÜK VE RENK KATACAKTIR'' 
     Türk basınına konuşmama prensibini Cartagena'da da bozmak istemediğini söyleyen Sezen Aksu, İspanyol basını için düzenlenen basın toplantısına katıldı. 
     Daha önce iki kez İspanya'ya gelmek istediğini, ancak farklı sebeplerden biletlerini yaktığını söyleyen Sezen Aksu, ''Flamenko müziğini çok seviyorum. Carlos Saura'nın Carmen ve Pedro Almodovar'ın Todo sobre mi madre filmlerini de oldukça beğeniyorum'' dedi. 
     Sezen Aksu, Türkiye-AB ilişkileriyle ilgili bir soruyu, ''Türkiye, AB'ye çok kültürlülük katacaktır ve renk verecektir'' diye yanıtladı. 
     Türk sanatçı, bir İspanyol gazetecinin ''Türkiye'de kadınlar Avrupa ülkelerine göre baskı altın yaşıyorlar'' şeklindeki yorumuna, ''Ben sizi bir Türkiye'ye davet edeyim de kim baskı altındaymış ya da değilmiş görün bir bakalım'' şeklinde yanıt verdi. 
     Sezen Aksu, bugün Türkiye'ye dönecek. 
     Bu arada, konseri izlemeye eşiyle birlikte gelen Türkiye'nin Madrid Büyükelçisi Volkan Vural, A.A muhabirine değerlendirmesinde, ''Burada tarih yazılıyor. Avrupa'da ilk defa bu kadar yoğun bir Türk sanatı etkinliği düzenleniyor. Cartagena'ya Türkiye damgası vuruldu. Çok güzel'' dedi. 
     1-23 Temmuz tarihleri arasındaki Türk etkinlikleri kapsamında Türkiye ile ilgili birçok fotoğraf ve resimler kentteki galerilerde sergilenip, 13 Türk filmi gösterilirken, ''Pasion turca'' adlı şirket tarafından organize edilen konserlerde Mercan Dede, Burhan Öçal, Erkan Oğur İsmail H.Demircioğlu, Kudsi Ergüner ve Kardeş Türküler gibi 13 grup sahne alıyor. 
     
</TEXT>
</DOC>
