<DOC>
<DOCNO> 352995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonspo27.html </URL>
<DATE> 2005/06/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şahin Basın tribünlerini TSYD'ye vereceğiz... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Basın tribünlerinin kullanım ve düzenleme hakkını yasa ile Türkiye Spor Yazarların Derneği'ne TSYD vereceklerini söyledi. 
     Bakan Şahin, bazı medya kuruluşlarının Spor Haberleri Müdürleri ile Ankara'da yemekli bir toplantıda bir araya geldi. 
     Toplantıda konuşma yapan TSYD Genel Başkanı Onur Belge, Futbol Federasyonu'nun son çıkardığı tebliğde, yoruma açık ve ileride spor yazarlarının aleyhine kullanılabilecek unsurların yer aldığını belirterek, ''Spor yazarlarının kamu görevi yaptığını herkes iyi bilmelidir'' dedi. 
     Belge, şunları söyledi 
     ''Şu anda Futbol Federasyonu yöneticilerinin iyi niyetinden hiç kuşkumuz yok. Fakat Resmi Gazete'de yayınlanan son talimatta yoruma açık unsurlar bulunmakta. İleride Futbol Federasyonu'nunda görev yapacak kişiler bu talimatı spor yazarlarının aleyhine kullanabilir, bu da bize bedeller getirebilir. Biz bu bedelleri ödemek istemiyoruz. Kamu görevimizi şeffaf ve rahat bir şekilde yapmak istiyoruz. 
     Futbol Federasyonu yöneticileri ile yaptığımız görüşmede bizi anlayışla karşıladılar ve talimatın değişeceği konusunda da anlaşmaya vardık. En kısa zamanda yeni düzenlemeler yapılacağının güvencesini aldık.'' Bakan Mehmet Ali Şahin de, ''Biz spor yazarlarının kamu görevi yaptığını çok iyi biliyoruz, bunu herkesin de bilmesi lazım. Bu konuda TSYD'nin yapacağı her türlü girişimde, ben devletin bakanı olarak yanınızdayım'' dedi. 
     Stadların kulüplere devri ile ilgili yasanın, TBMM'nin yeni yasama döneminde çıkacağını hatırlatan Bakan Şahin, bu dönem içinde TSYD ile ortak bir çalışma yapılacağını, bu yasada spor yazarları tribünleri ile fotomuhabirlerinin çalışma alanlarının TSYD kontrolünde olacağının açıkca ifade edileceğini sözlerine ekledi. 
     
</TEXT>
</DOC>
