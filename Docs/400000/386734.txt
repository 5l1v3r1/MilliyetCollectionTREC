<DOC>
<DOCNO> 386734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo32.html </URL>
<DATE> 2005/10/14/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Olmadı baştan... 
</HEADLINE>
<TEXT>

     Futbol Federasyonu Tahkim Kurulu, yarıda kalan ve Futbol Federasyonu Yönetim Kurulu'nun iki takımı da hükmen yenik ilan ettiği İnegölspor-Eskişehirspor maçının yeniden oynanması kararını aldı. 
     İkinci Futbol Ligi B Kategorisi 3. Grup'ta, İnegölspor ile Eskişehirspor takımları arasında 18 Eylül Pazar günü yapılan ve iki takım taraftarları arasında çıkan olaylar nedeniyle 20. dakikada duran, ardından hakem Koray Gençerler tarafından iptal edilen maçla ilgili olarak, Futbol Federasyonu Yönetim Kurulu, iki takımın da yenik sayılması kararı almıştı. 
     Kulüplerin itiraz başvurusunu görüşen Tahkim Kurulu, bu kararı kaldırarak, maçın yeniden oynanmasına karar verdi. Maçın oynanacağı yer ve tarih Futbol Federasyonu tarafından daha sonra belirlenecek. 
     Bu arada Kırıkkalesporlu Hakan Saral'ın, Yeni Kırşehirspor maçında rakibine yönelik hareketi nedeniyle Profesyonel Futbol Disiplin Kurulu PFDK tarafından verilen 3 maçlık cezaya yaptığı itirazı da görüşen Tahkim Kurulu, cezayı 4 maça çıkardı. 
     
     YASADIŞI BAHİS OLAYI 
     Bu arada, geçen sezon oynanan Akçaabat Sebatspor-Kayserispor maçında meydana gelen yasadışı bahis olayına karıştıkları gerekçesiyle PFDK tarafından ceza alan futbolcular Gökdeniz Karadeniz, Ogün Temizkanoğlu, Bayram Toysal, Alişen Kandil, Metin Aktaş ile Akçaabat Sebatspor Kulübü Doktoru İlhan Günaydın, Tahkim Kurulu'na başvurdu. 
     Başvuruyu görüşen kurul, yanıtını almak üzere dosyaları Futbol Federasyonu'na tebliğ etti. 
     
</TEXT>
</DOC>
