<DOC>
<DOCNO> 383127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy06.html </URL>
<DATE> 2005/10/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
CHP'li Kartal Özel televizyonlar da Kürtçe yayın yapsın... 
</HEADLINE>
<TEXT>

     CHP Van Milletvekili Mehmet Kartal, Türkiye’de Türkçe bilmeyen ve anlamayan bir çok insan olduğunu belirterek, özel radyo ve televizyonlarda Kürtçe programlar yapılması gerektiği görüşünü savundu. Kartal, "Örneğin, bir salgın olduğunda bu televizyonlarda Kürtçe olarak kadınlara ishal olan bebeklerine tuzlu su vermeleri gerektiği söylense ne olur " dedi. 
     CHP Van Milletvekili Mehmet Kartal, ANKA’ya özel radyo ve televizyonların Kürtçe yayın yapmasının önündeki engellerin kaldırılması gerektiğini söyledi. Kartal, bu Kürtçe yayınların bölgesel yayın değil, tamamen ulusal kanalların hepsinde yapılabileceğini belirterek, bunun televizyonların reytinglerini de artıracağını ifade etti. 
     
     "NECİP USTA TARİF YAPSIN" 
     Kartal, Türkiye’de Türkçe bilip anlamayan bir nüfus olduğunu belirterek, "Bu televizyonlarda Kürtçe de kadın programları yapılsın. Sağlık bilgileri, bahçe bilgileri, ziraat bilgileri verilsin. Necip Usta bu televizyonlarda Kürtçe yemek tarifi yapsın. Bu insanların da televizyon seyretmek en doğal, en temel hakları" dedi. 
     Kartal, özellikle Güneydoğu’da doktor yetersizliği olduğunu, gelişmediği için doktorların bu bölgeye gitmek istemediklerine dikkat çekerek, "Bu özel televizyonlarda Kürtçe de sağlık köşeleri yapsın. Ünlü bir doktorun çeşitli sağlık sorunlarıyla ilgili verdiği bilgiler Kürtçe de yayınlansın. Bu televizyonlarda kadınlara Kürtçe bebek bakımı anlatılsın. Örneğin, bir salgın olduğunda bu televizyonlarda Kürtçe olarak kadınlara ishal olan bebeklerine tuzlu su vermeleri gerektiği söylense ne olur " şeklinde konuştu. 
     Kartal, parti grubunda özel radyo ve televizyonların da Kürtçe yayın yapabilmesi için bir yasa teklifi hazırlanmasını gündeme getireceğini de söyledi. 

ANKA 
     
</TEXT>
</DOC>
