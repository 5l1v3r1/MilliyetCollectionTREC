<DOC>
<DOCNO> 364629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun17.html </URL>
<DATE> 2005/07/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İspanya'da ETA operasyonu 6 kişi yakalandı 
</HEADLINE>
<TEXT>

     İspanya'nın kuzeyindeki Bask Bölgesi'nde bu sabaha karşı terör örgütü ETA'ya yönelik başlatılan operasyonda yakalananların sayısının 6'ya yükseldiği bildirildi. 
     Fransa'da ETA liderlerinden ''Susper'' lakaplı Ibon Fernandez de Iradi'nın yakalanması sırasında ele geçirilen belgelerin değerlendirilmesi sonucu düzenlenen operasyonda yakalanan ETA üyesi oldukları sanılan 6 kişinin sorgulanmak üzere başkent Madrid'e getirildikleri kaydedildi. 
     Polis yetkililerinden verilen bilgilerde, gece yarısı Bilbao, Guernica, Galdacano ve Navarra kentlerinde başlayan operasyonlarda yakalananlardan 1'inin kadın olduğu açıklandı. 
     ETA'ya yardım ve yataklık ederek destek verdikleri iddiasıyla yakalananların 27 ile 36 yaşları arasında oldukları, operasyon sırasında çok sayıda belge ve bilgisayara el konulduğu ifade edildi. 
     
</TEXT>
</DOC>
