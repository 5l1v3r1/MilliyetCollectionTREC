<DOC>
<DOCNO> 367325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko08.html </URL>
<DATE> 2005/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gençler sanal ortamda iş aramaya alıştı... 
</HEADLINE>
<TEXT>

     İşe alımda online uygulama, üniversite mezunu gençlerin ve firmaların tercihi oluyor. 
     AA muhabirinin edindiği bilgiye göre, Türkiye'nin en büyük sorunlardan biri olan istihdam konusunda, son yıllarda gerek işe alım gerekse iş bulmada geleneksel yollar terk edilerek yeni yöntemlere yönelinmeye başlandı. 
     Bu yöntemlerin öncülüğünü ise gelişen teknolojik imkanlar sayesinde, internetin de yaygınlaşmasıyla birlikte sanal ortamda faaliyet gösteren insan kaynakları siteleri yapıyor. Bu siteler yaklaşık 6 yıldan bu yana iş arayanların ve işverenlerin değişmez adresi olmaya başladı. 
     İş arayanların çoğu, insan kaynakları sitesinde bir özgeçmiş oluştururken, firmalar da gazete ilanlarının yanı sıra elemanlarını bu sitelere verdikleri ilanla bulma yoluna gidiyor. 
     İnternet ortamında iş ilanı verme ve iş başvurusunda bulunma, pratikliği ve de ekonomikliği sayesinde üniversite mezunu gençlerin ve firmaların tercihi olmaya devam ediyor. 
     
     KARİYER.NET'E GÜNDE 60 BİN BAŞVURU 

     Kariyer.net Genel Müdürü Tufan Sevincel, 1999 yılından bu yana faaliyet gösteren sitenin, online işe alımı Türkiye'ye getiren bir kuruluş olduğunu söyledi. 
     Bundan altı yıl önce, işsizliğin tırmandığını, işverenlerin personel ilanı vermekten korkar hale geldiğini ifade eden Sevincel, bir ilana binlerce başvuru geldiğini ve bunların hepsinin kağıt ortamında saklandığını anlattı. 
     O dönemlerde insan kaynakları uzmanlarının odalar dolusu özgeçmişlerle uğraştığını dile getiren Sevincel, ''Filtreleme diye bir şey mümkün değildi. 6 yılda çok yol aldık. İstihdam hızlandı, veri toplama, veriyi dağıtma ve veriden daha fazla yararlanma söz konusu oldu'' dedi. 
     Bugün veri tabanlarında 2 milyon 600 bin aday, 5 bin 50 üye firma, aylık 10 milyon 500 bin ziyaretçileri bulunduğunu belirten Sevincel, kuruluştan bugüne kadar Kariyer.net üzerinden 101 bin 20 istihdama aracılık ettiklerini bildirdi. 
     Bu yılın başından beri en çok iş ilanı yayınladıkları sektörlerin başında satış-pazarlama, mühendislik, bilgisayar-bilişim-internet, üretim-imalat, tekstil, muhasebe, idari işler-sekreterya olduğunu kaydeden Sevincel, günde yaklaşık 60 bin başvurunun 20 binden fazla kişi tarafından yapıldığını söyledi. 
     Sevincel, başvuruların en çok İstanbul, Ankara, İzmir, Bursa, Kocaeli, Adana, Antalya, Eskişehir, Mersin ve Tekirdağ'dan yapıldığını belirtti. 
     
     ERKEKLER DAHA İLGİLİ 

     Kendilerine gelen başvuruların yüzde 58'inin erkekler tarafından yapıldığını belirten Sevincel, başvuru sahiplerinin yüzde 54'ünün üniversite mezunu olduğunu kaydetti. 
     Başvuruların yüzde 72'sini 20-30 yaş arası gençlerin oluşturduğunu anlatan Sevincel, Anadolu, İstanbul, Marmara ve Uludağ üniversitesi mezunu gençlerin bu yolla iş aramaya daha çok ilgi gösterdiklerini söyledi. 
     En çok tercih edilen üniversitenin İstanbul Üniversitesi olduğunu, bunu sırasıyla Ankara, Dokuz Eylül, Hacettepe, Yıldız Teknik ve Marmara üniversitelerinin takip ettiğini dile getiren Sevincel, en çok tercih edilen iş alanlarının ise bankacılık ve finans, satış pazarlama, bilgisayar-bilişim-internet ve halkla ilişkiler olduğunu bildirdi. 
     Sevincel, işletme, makine mühendisliği, elektronik mühendisliği ve bilgisayar programcılığının ise en çok kabul gören bölümler olduğunu belirtti. 
     
     ''AYDA 2 BİN 200 KİŞİ İŞE YERLEŞİYOR'' 

     İş ve insan kaynakları sitesi Yenibir.com Genel Müdürü Deniz Ceylan Kılıçlıoğlu da, Yenibir.com'un 2000 yılından bu yana faaliyet gösterdiğini, bu yıl da Yenibir İnsan Kaynakları Hizmetleri ve Danışmanlık Hizmetleri ve Danışmanlık A.Ş olarak şirketleştiklerini anlattı. 
     Yenibir.com'da özgeçmiş bırakmadan da iş aramanın mümkün olduğunu belirten Kılıçoğlu, ''Şu an veri tabanımızda bulunan bireysel üye sayımız 1.5 milyon kişiyi aştı. Özgeçmiş sayımız 850 bine yaklaşmış durumda, şirket sayımız ise 9 bin 150'ye ulaştı'' dedi. 
     2005 yılı başından bu yana üyelerinden gelen geri bildirimler sonucunda yaklaşık 15 bin kişiyi işe yerleştirdiklerini ifade eden Kılıçoğlu, ''Buna bağlı olarak da aylık yaklaşık olarak 2 bin 200 kişi işe yerleşmiş olmakta'' dedi. 
     Kılıçoğlu, oluşturdukları veri tabanına göre bilişim sektörü başta olmak üzere, inşaat, üretim-imalat, tekstil, hizmet, otomotiv, gibi sektörlerin eleman ihtiyacının daha yoğun olduğunu belirtti. 
     
     ''İLANLAR 2001'DEN BU YANA YÜZDE 650 ARTTI'' 

     Kılıçoğlu, 2001 yılından bu yana ilan sayılarının yüzde 650 oranında arttığını kaydetti. 
     Kendilerini çoğunlukla 25-34 yaş aralığında kişilerin tercih ettiğini belirten Kılıçoğlu, adayların yüzde 60'ını erkeklerin oluşturduğunu, büyük çoğunluğunun ise üniversite mezunu olduğunu anlattı. 
     Günde yaklaşık 6 bin ile 6 bin 500 adet başvuru aldıklarını, bu başvuruların da İstanbul, Ankara ve İzmir başta olmak üzere, Kocaeli, Bursa, Adana, Antalya sıralamasıyla devam ettiğini dile getiren Kılıçoğlu, yaz aylarında artan iş ilanlarının ilkbahar başlarında azalış gösterdiğini sözlerine ekledi. 
     
</TEXT>
</DOC>
