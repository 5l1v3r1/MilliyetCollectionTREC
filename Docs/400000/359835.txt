<DOC>
<DOCNO> 359835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun12.html </URL>
<DATE> 2005/07/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rice Kuzey Kore'nin görüşmelere dönme kararı sadece ilk adım... 
</HEADLINE>
<TEXT>

     ABD Dışişleri Bakanı Condoleezza Rice, Kuzey Kore'nin, nükleer görüşmelere dönme kararının ''sadece ilk adım olduğunu'', bu ay sonunda yapılması planlanan görüşmelerde ilerleme kaydedilebileceğini söyledi. 
     Rice, Asya ülkelerini kapsayan ziyaretinin ilk durağı olan Çin'de Dışişleri Bakanı Li Caoşing ile görüşmesinin ardından gazetecilere yaptığı açıklamada, ''Bunun sadece ilk adım olduğu konusunda anlaştık. Asıl sorun görüşmelerde ilerleme kaydedilmesi'' dedi. 
     Çin Dışişleri Bakanı Li de ''görüşmelerin amacının, sadece görüşme yapmak olmadığını'' belirterek, ''Şu an hedefimiz, ilerleme kaydetmek'' dedi. 
     Kuzey Kore Dışişleri Bakan Yardımcısı Kim Kye Gwan'ın dün Pekin'de ABD Dışişleri Bakan Yardımcısı Christopher Hill ile yaptığı görüşmeden sonra, Kuzey Kore'nin, bu ay sonunda nükleer görüşmelere dönme konusunda ABD ile anlaştığı belirtilmişti. 
     Rice ayrıca Pekin yönetiminin, Çin'i ziyaret eden Tayvan muhalefet liderlerinin yanı sıra Tayvan hükümetiyle doğrudan görüşmesi gerektiğini söyledi. 
     ''Çin yönetiminin seçilmiş Tayvan hükümetiyle de temasa geçeceğini umuyoruz. Mümkün olduğunda bu teması cesaretlendireceğiz'' diyen Rice, Çin Devlet Başkanı Hu Cintao ve diğer Çinli yetkililerle yaptığı görüşmede, ABD'nin Tayvan'ın statüsünün barışçıl biçimde çözülmesini istediğini kaydetti. 
     Rice, Çin ve Tayvan'ın askeri dengesi konusundan kaygı duyduklarını ve Çin'in Tayvan'ı kışkırtmak için askeri anlamda hiçbir şey yapmaması gerektiğini belirtti. 
     Çinli liderlerden sürgündeki Tibetli lider Dalai Lama'ya el uzatmasını istediğini de kaydeden Rice, Dalai Lama'nın Çin için tehdit olmadığını söyledi. Rice, Çinli yetkililerle yaptığı görüşmelerde insan hakları ve dini özgürlükleri de ele aldıklarını belirtti. 
     
</TEXT>
</DOC>
