<DOC>
<DOCNO> 382695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/dunya/axdun02.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, Türkleri tanımıyor 
</HEADLINE>
<TEXT>



Fransa Senatosu AB Delegasyonu Başkanı Hubert Haenel, "Türk insanını Avrupalılar bizim gibi daha iyi tanısalar, eminim ki bazı sorunlar kendiliğinden ortadan kalkacaktır" dedi. 
Kafkas Kültürleri Festivali'ne katılmak üzere Kars'a gelen Haenel, Türkiye ile AB arasındaki ilişkinin Türkiye'nin her yerinde halk arasındaki en önemli konu olduğunu ifade etti. 
Haenel, "Fransızlar Türkiye'ye geldiklerinde genellikle tarihi ve coğrafyayı keşfediyorlar. Türk insanlarının ne kadar misafirperver olduklarını görmüyorlar. Fransa'da da sağ ve sol partiler Türk dosyasını kendilerine oy kaybetmemek için malzeme olarak kullanıyor" diye konuştu. 
Türkiye'nin AB üyeliği konusunda Fransa'nın resmi raporunu hazırlayan Senatör Robert Del Picchia da, Türkiye'nin AB'ye girmesini kabul etmeyenlerin sorumsuz insanlar olduğunu savundu. 
Avrupa Birliği AB Komisyonu'nun Türkiye Masası'nda Mali İşbirliği Koordinasyonu'ndan Sorumlu John O'Rourke da, Diyarbakır'da sorular üzerine şöyle konuştu 
"Hem AB'nin hem de Türkiye'nin söylediği gibi, sorunlu ve problem olan konularda diyaloğun sağlanması lazım. Ancak bu şekilde gelecek kurulabilir. Görüşmelerin başlaması için herhangi bir engel yok gibi düşünüyoruz." 


</TEXT>
</DOC>
