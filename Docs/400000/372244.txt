<DOC>
<DOCNO> 372244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur01.html </URL>
<DATE> 2005/08/23/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Piknik tüpü bomba gibi patladı 
</HEADLINE>
<TEXT>

     Düzce’de iş merkezinde piknik tüpünün patlaması sonucu 11 dükkan hasar gördü. 
     Gaziantep Caddesi’nde bulunan Ayakkabıcılar İş Merkezi’nde, Zeki Ovalı’ya ait seyyar pvc kaplama aracında bulunan piknik tüpü patladı. 
     Patlamanın ardından yangın çıkma ihtimaline karşı olay yerine itfaiye ekipleri çağrıldı. Bomba imha uzmanları ve olay yeri inceleme ekipleri de patlamanın meydana geldiği iş merkezinde inceleme yaptılar. 
     İş merkezinde bulunan 11 dükkanda ağır hasara neden olan patlamayla ilgili soruşturma başlatıldı. 
     
     3 BİN YTL'LİK HASAR 

     Piknik tüpünün patlaması sonucu camları kırılan 11 dükkanda, yaklaşık 3 bin YTL'lik hasar meydana geldiği bildirildi. 
     Alınan bilgiye göre, Gaziantep Caddesi'nde bulunan Ayakkabıcılar İş Merkezi'nde gece 01.00 sıralarında Zeki Ovalı'ya ait seyyar PVC kaplama aracında bulunan piknik tüpünün patlaması sonucu dükkanları hasar gören 11 esnaf, iş yerlerindeki temizlik çalışmalarını sürdürüyor. 
     Düzce Emniyet Müdür Vekili Necmi Karabulut, olayın ardından yaptıkları incelemede, patlamanın, çarşı içinde bulunan piknik tüpünün açık kalması sonucu meydana geldiğini belirlediklerini söyledi. 
     Bu arada, Düzce Belediyesi İtfaiye Müdürü Rahmi İşleyen, iş merkezindeki hasarın yaklaşık 3 bin YTL olduğunu bildirdi. 
     Patlama sonucu dükkanların camlarının kırıldığını ifade eden İşleyen, işyerlerinin içindeki malların zarar görmediğini kaydetti. 
     Sabah iş merkezine geldiklerinde gördükleri manzara karşısında ne olduğunu anlayamadıklarını söyleyen esnaf ise kırılan camların yerlerine yenilerini taktırıyor. 
     
</TEXT>
</DOC>
