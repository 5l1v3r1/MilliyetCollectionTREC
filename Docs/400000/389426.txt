<DOC>
<DOCNO> 389426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun01.html </URL>
<DATE> 2005/10/25/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
"Akıllı Tasarım Teorisi"ne akıllı insanlardan protesto 
</HEADLINE>
<TEXT>

     Evrenin oluşumuna ilişkin ''akıllı tasarım teorisi''nin yüzlerce yandaşı, önceki gün Çek Cumhuriyeti'nin başkenti Prag'da düzenlenen konferansta bir araya geldi. Çek bilimadamları ve düşünürleri, bir bilimselliği olmadığını belirttikleri teoriye ilişkin konferansı protesto ettiler. 
     ABD, Afrika ve Avrupa'dan yaklaşık 700 bilimadamının katıldığı, ilk kez bir doğu Avrupa ülkesinde düzenlenen ''akıllı tasarım teorisi'' konusundaki ''Darwin ve Tasarım'' adlı konferansta katılımcılar, ''evrim teorisinin, hayatın başlangıcı ya da oldukça karmaşık olan türlerin ortaya çıkışını tam olarak açıklayamayacağı'' yönündeki görüşlerini dile getirdiler. 
     Aralarında matematikçi, moleküler biyoloji ve biyokimyacıların da bulunduğu konferansın katılımcıları, ''teorilerinin bilimsel temele dayandığı, Darwin'in bir adım ötesi olduğu, evrende gerçekten zekanın bulunduğu'' yönündeki görüşlerini anlattılar. 
     Çek Cumhuriyeti'ndeki çok sayıdaki bilimadamı ve düşünür ise konferansı boykot ederek, ABD'de mahkemelere taşınan ve okullarda okutulmak istenen ''akıllı tasarım teorisi''nin bilimsel temeli bulunmadığı üzerinde durdular. 
     Çek Bilimler Akademisi Başkanı Vaclav Paces, konferansı yararsız olarak niteleyerek, hayatın kaynağının henüz açıklanamamış olmasının, yaratılış teorisinin kabulüne götürmeyeceğini söyledi. 
     ''Hayatın, evrimle oluşmuş olması için çok karmaşık olduğu ve üstün bir zekanın tasarımı olabileceği'' yönündeki ''akıllı tasarım teorisi''ni eleştirenler, bunu, yaratılış teorisinin, inanç alanından bilimsel alana çekilme ve bilimle bağlantılandırılarak yeniden ortaya sunulması olarak görüyor ve bilimsel alana inançların sokulmasını bilim için tehlike olarak niteliyor. 
     
</TEXT>
</DOC>
