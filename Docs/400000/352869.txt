<DOC>
<DOCNO> 352869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun21.html </URL>
<DATE> 2005/06/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İsrail, şimdi de deniz altına duvar örüyor... 
</HEADLINE>
<TEXT>

     İsrail'in, Filistinlilerin sızmasını önlemek için Gazze sahilinde sualtı seti inşa etmekte olduğu bildirildi. 
     Jerusalem Post gazetesinin haberinde, bir kısmı beton duvar bir kısmı da yüzen bariyer şeklindeki setin, İsrail'in Gazze Şeridi'nin kuzeyiyle olan sınırından itibaren 950 metre boyunca Akdeniz'e uzanacağı belirtildi. 
     Setin yapılmasındaki amacın, İsrail Gazze'den çekildikten sonra, Gazze'de konuşlanmış militanların, deniz yoluyla İsrail'e saldırmasını engellemek olduğu bildirildi. 
     Haberde, setin ilk 150 metresinin, deniz yatağına gömülmüş beton direkler şeklinde, geri kalan 800 metresininse denize 1.8 metre batmış ''yüzen bariyer'' şeklinde olacağı kaydedildi. 
     Gazete, İsrail'in deniz setini, Gazze Şeridi'nde kaybedeceği gözlem karakolları yerine inşa ettiğini bildirdi. 
     Haberde, deniz bariyerinin inşaatına başlandığı bildirilirken, konuyla ilgili İsrail ordusundan açıklama gelmedi. 
     
</TEXT>
</DOC>
