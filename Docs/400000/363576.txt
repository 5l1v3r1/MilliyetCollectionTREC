<DOC>
<DOCNO> 363576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/spo05.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral moral peşinde 
</HEADLINE>
<TEXT>


Formula 1'de sezonun 12. yarışı Almanya Grand Prix'si Hockenheim Pisti'nde antrenman turlarıyla başladı. Suskun şampiyon Michael Schumacher evindeki randevuda moral arayacak 


Formula 1'de sezonun 12. yarışı olan Almanya Grand Prix'si antrenman turlarıyla başladı. Almanya'nın Hockenheim Pisti'ndeki zorlu mücadelede bugün yapılacak sıralama turlarının ardından, ünlü pilotlar yarın sonucu merakla beklenen yarış için start alacak. 
Aracında yaşadığı sorunlar nedeniyle muhteşem performansından oldukça uzak, vasat bir sezon geçiren Ferrari'nin Dünya şampiyonu Alman pilotu Michael Schumacher, evindeki bu randevuda hem kötü gidişe bir son vermek, hem de vatandaşlarına unutamayacakları bir şov yapabilmek için piste çıkacak. 
Bu sezon oldukça çekişmeli geçen Formula 1'de iki hafta önce İngiltere Grand Prix'sini kazanan McLaren - Mercedes'in Kolombiyalı pilotu Juan Pablo Montoya, 11 yarışta damalı bayrağı ilk sırada gören 5. pilottu. Renault'un İspanyol pilotu Fernando Alonso, bu sezon 5 kez yarış kazanırken, McLaren'den Kimi Raikkonen 3, ve Ferrari'den Michael Schumacher ve Renault'tan Giancarlo Fisichella 1'er kez yarışı ilk sırada tamamlayan pilot oldular. 

MCLaren havalı 
Dün yapılan antrenman turlarında MCLaren rüzg rı esti. Almanya Grand Prix'sine oldukça iyi hazırlandığını kanıtlayan MCLaren test pilotu Alex Wurz 1 13.973'lük etkileyici derecesiyle günü lider olarak tamamladı. Michael Schumacher 10. sırada yer alırken, ilk turda spin atan Red Bull Racing pilotu David Coulthard ikinci seansta da spin atınca bir zaman kaydedemedi. 
Formula 1'de Almanya Grand Prix'sinden sonra 31 Temmuz'da Macaristan Grand Prix'si yapılacak ve yarışlara 3 hafta ara verilecek. Sezonun 14. ayağı olan Türkiye Grand Prix'si ise 3 haftalık aradan sonra 21 Ağustos tarihinde ilk kez İstanbul'da start alacak. 

Pisti tanıyalım 

Yapılan değişikliklerle bambaşka bir görünüme kavuşan Hockenheim Pisti, içinde hızlı, orta, yavaş virajları barındıran sayılı pistlerden biri. 100 bin kişilik kapasiteye sahip olan pistin uzunluğu 4.574 kilometre. 1970 yılında açılan ve 306.458 kilometrelik yarış mesafesine sahip olan pistte en hızlı tur geçen yıl 1 13 780'lik bir derece yapan Kimi Raikkonen'e ait. 67 tur üzerinden yapılacak yarışı geçen yıl Ferrari'nin Dünya şampiyonu pilotu Michael Schumacher kazanmıştı. 

PİLOTLAR SIRALAMASI 1.F.Alonso 77 2.K.Raikkonen 51 3.M.Schumacher 43 4.R.Barrichello 31 5.J.Turuli 31 6.J.P.Montoya 26 7.G.Fisichella 25 8.N.Heidfeld. 25 9.R.Schumacher 23 10.M.Webber 22 

TAKIMLAR SIRALAMASI 1.RENAULT 102 2.MCLAREN 87 3.FERRARİ 74 4.TOYOTA 54 5.WİLLİAMS 47 6.RED BULL 22 7.SAUBER 13 8.JORDAN 11 9.BAR-HONDA 9 10.MİNARDİ 7 

CNN TÜRK'ten canlı yayın 
F1'in yayın hakkını elinde bulunduran CNN TÜRK, Almanya Grand Prix'inde bugün yapılacak sıralama turlarını saat 13.30'dan itibaren canlı olarak ekrana getirirken, yarın yapılacak yarışı da naklen yayınlayacak. 


</TEXT>
</DOC>
