<DOC>
<DOCNO> 376218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas12.html </URL>
<DATE> 2005/09/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kadınlar bilgisayar kullanmayı nasıl öğrenir 
</HEADLINE>
<TEXT>

     Türkiye’de kadınların bilgisayar kulllanma oranının düşük olmasının nedeni, "teknoloji korkusu, kız çocukları ve kadınlarda matematik ve teknik işlerle uğraşmama". Bilgisayardan ürken kadınlar için geliştirilen formül ise gündelik yaşamla birebir aynı "Power Point" için "resim defteri", "Excel" için "matematik defteri", "klasör" için "giysi dolabı" ve "çekmeceler", "hard disc" için "dolap"... 
     Kadın Adayları Destekleme Derneği KADER ’in 2004 yılında başlattığı "Haydi kadınlar bilgisayar başına" kampanyası sonucu hazırlanan rapora göre, kadınların bilgisayara "dokunma" korkularını kırmaya yönelik olarak, insan bedenin anatomik özelliklerini açıklar gibi bilgisayarın parçaları tanıtıldı. 
     Raporda, "vergi iadesinde, ev bütçesinin kontrolünde Excel kullanılır", "masaüstü nedir ", "bir işi yapmak için masaüstünde neler olmalıdır " gibi kadınların bilgisayar kullanımını kolaylaştırıcı çeşitli yazılımların kullanım amaçlarının gündelik yaşamda ne gibi işlevler göreceklerine gönderme yapılarak açıklandığı kaydedildi. 
     
     BİLGİSAYARI KENDİSİNE GÜVEN İÇİN ÖĞRENİYOR 
     Raporda yer alan bilgilere göre, kadınların bilgisayar kullanımını "kendine güven kazanmak", "kendi işini kurmayı arzu etmek" "zamanını televizyonda magazin programı izlemekle geçirmemek için" öğrenmek istediği belirtildi. 
     Ortadoğu Teknik Üniversitesi ODTÜ bünyesinde verilen eğitime başvuran 41 kadının genel olarak alt-orta ve orta gelir grubuna mensup olduğunun belirtildiği raporda, 30-35 yaş ile 40-45 yaş arasında olan bu kursiyer kadınların çoğunluğunun lise mezunu olduğu kaydedildi. Lise mezunu olanların 20, üniversite mezunu olanların 14, ortaokul mezunlarının 2 ve ilkokul mezunlarının sayısı 5 kişi olarak tespit edildi. 
     
     EN ÇOK TALEP EV KADINLARINDAN GELDİ 
     Raporda, bilgisayar ve bilgisayar ağları kullanımına yönelik kursa başvuran kadın kursiyerlerin eğitim düzeylerinin artmasıyla, çevre işlerde emek pazarına dahil olma olasılığının da arttığına değinildi. Eğitim programına başvuran 41 kadından 28’inin mesleğini "ev hanımı" olarak tanımlarken 11’inin "emekli" olarak tanımladığının kaydedildiği raporda, bu kadınlardan sadece ikisinin aktif olarak çalışma yaşamına dahil olanlardan olduğu belirtildi. 
     
     EVDEKİ BİLGİSAYAR ERKEĞİNDİR 
     Ankara’daki eğitime başvuran kadınların eğitim öncesinde bilgisayar kullanıp kullanmadıkları ile ilgili verilere bakıldığında ise, 41 kadın kursiyerden 12’sinin eğitim öncesi bilgisayar kullanma tecrübesine sahip olduğu görüldü. 
     Okur-yazarı olmayan 29 kadından 19’nun evinde bilgisayar bulunduğu ancak evdeki kişisel bilgisayarların babaların ya da çoğunlukla erkek çocukların kullanımında olduğu belirtildi. 
     Bilgisayarın, ev içinde video player, cd player, dvd player gibi "kahverengi eşya" grubunda değerlendirildiği ve bu nedenle kullanımının evin erkeklerine aitmiş gibi görüldüğü ve Türkiye’de aile içinde bilgisayar kullanımının özellikle çocukların eğitimi ve geleceği düşünülerek yaygınlaştığına dikkat çekildi. 
     Öte yandan, çocukların kullanımına yönelik bilgisayar satın alma kararının ailenin daha iyi gelecek tahayyülü ve sınıfsal hareket istemi ile yakından ilgili olduğu vurgulandı. 
     
</TEXT>
</DOC>
