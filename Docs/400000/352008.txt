<DOC>
<DOCNO> 352008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko01.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mortgage için faizler yüzde 1'den az olmalı' 
</HEADLINE>
<TEXT>


İpoteğe dayalı konut finansmanı mortgage'in oturması için faizlerin yüzde 1'in altına inmesi gerektiğini belirten SPK Başkanı Cansızlar, 'Faizin dalgalanma seviyesi de düşük olmalı' dedi 

EKONOMİ SERVİSİ 

Sermaye Piyasası Kurulu SPK Başkanı Doğan Cansızlar, mortgage sisteminin ipoteğe dayalı konut finansmanı oturması için faizin yüzde 1'in altına inmesi gerektiğini söyledi. 
SPK ve Barclays Capital tarafındandüzenlenen "İpotek Teminatlı Tahvil" konulu konferansta konuşan Cansızlar, şu anda bankaların konut kredilerine uyguladığı faizin yüzde 1.35 seviyelerinde olduğuna işaret ederek, "Mortgage sisteminin oturması için aslında faizin yüzde 1'in altında olması lazım. Reel faizin düşük olmasının yanı sıra sistem için faizin dalgalanma seviyesinin de düşük olması şart" dedi. 

İflastan etkilenmiyor 
Cansızlar, mortgage sistemine ilişkin yasa taslağına, 29 Haziran'daki çalıştayda son şeklinin verileceğini, eylül ya da ekimde yasalaşacağını tahmin ettiklerini kaydetti. İpotek teminatlı tahvilin mortgage sisteminin enstrümanlarından biri olduğunu belirten Cansızlar, bu sistemde banka ve finans kuruluşlarının, alacakları ipotekleri bir havuzda biriktireceklerini, bütün bu biriktirilen ipoteklere karşı borçlanma senedi ihraç edebileceklerini söyledi. İpotek teminatlı tahvillerin, şirketlerin iflasından bile etkilenmediğine dikkati çeken Cansızlar, sistemin Avrupa ve dünyada oldukça yaygın olduğunu kaydetti. 

'Reel faiz düşecek' 
Cansızlar, 2006 başında hayata geçmesi planlanan mortgage sistemine bir anda milyonlarca insanın dahil olmayacağını, arz - talep dengesine göre sistemin oturacağını belirtti. 
Cansızlar, reel faizlerdeki iniş trendinin devam edeceğini öngördüklerini ve faizler düştükçe sistemin daha fazla işleyeceğini vurguladı. 

'Türkiye'nin taslağı birinci sınıf' Dünyada ipotek teminatlı tahvil piyasasının önde gelen kuruluşlarından Barclays Capital'in Yönetici Direktörü Ted Lord, Türkiye'de mortgage sistemine ilişkin hazırlanan yasa taslağının, birinci sınıf bir taslak olduğunu, bunun sadece Türkiye'den değil, yurtdışından da pek çok yatırımcıyı çekeceğini söyledi. 

Güvenli yatırım 
İpotek teminatlı tahvillerin yatırım açısından son derece güvenli olduğunu ve mortgage sisteminin uygulanabilirliğini kolaylaştırdığını belirten Lord, dünya çapında 75 merkez bankasının bu tahvili kullandığını söyledi. Son dönemlerde birtakım emeklilik fonları ve sigorta şirketlerinin yanı sıra kişisel anlamda da bu enstrümana yatırım yapanların sayısının arttığını kaydeden Lord, Hollywood'da da bazı film yıldızlarının bu tahvillere yatırım yaptıklarını anlattı. 
Konuyla ilgili olarak İspanya örneğini veren Lord, "Sistem geliştikten sonra konut edinmedeki 3 yıllık ödeme vadeleri 30-35 yıla kadar çıktı. Bankaların k rlılığı arttı ve İspanyollar çok daha iyi koşullarda konut edinme imkanına kavuştu" diye konuştu. 


</TEXT>
</DOC>
