<DOC>
<DOCNO> 351712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/ykoksaldi.html </URL>
<DATE> 2005/06/14/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Hem zor hem kolay 
</HEADLINE>
<TEXT>



Neyse ki, Türkiye yalnız kalmadı. Grupların açılış maçlarında, duyduğunuzda sizi ilk anda şöyle bir irkiltecek skorlar alındı. Hollanda'nın bize benzer bir tecrübe yaşamasına ramak kalmıştı, Nijerya beklenenin üstünde bir performansla Brezilya'yı sarstı, Kolombiya, İtalya'nın gol atmasına izin vermedi. Belki gençler turnuvası oldugundan, takımlar kaybetmeyi kabullenerek çıkmak istemiyorlar. Birçoğu kendisinden fazla şey beklenmediğini ve kendisinin de verebilecek az şeyi olduğunu biliyor. Ama gol yese de yorulmadan çabalıyor. 
Panama da bu takımlardan biri. Ukrayna'ya karşı, uyku açıcı temiz havada, okyanus kokusu getiren yağmurla yıkanmış yemyeşil çimlerde kendilerine büyük bir sempatiyle bakan tribünlere karşı sorumlulukları olduğuna inanarak oynadılar. Sokak futbolu gibi, fazla saldırgan, aceleci ve taktik disiplin zayıflıkları iri yarı Ukrayna'nın işini kolaylaştırdı. Fiziken güçsüz değiller, yani koşmaktan asla vazgeçmiyorlar. Ama ikili mücadelelerde bu özelliklerini kullanacak becerileri yok. Gol ararken verdikleri pozisyonlar, bol kademe hataları, Panama maçında Türkiye'ye ilave bir avantaj getiriyor. 
Basın toplantısında Teknik Direktor Şenol Ustaömer'in yüz ifadesi ve futbolcuların sahada dizleri üstüne çöküp kalması sadece bir son dakika golü yemiş olmaktan dolayı değildi. Çin'e yenilmek beklenmedik bir sonuçtu. Böyle bir sarsıntının ardından Panama ile oynamak ise büyük avantaj. Turnuvayı izleyen medya mensuplarının pekçoğunun final adaylarından biri Türkiye. Bu oldukça ağır bir yük. Belki de ilk maç bunu üstlerinden kaldırdı. Panama karşısında galibiyet için bireysel performanslardan çok takım olarak taktik disiplini sağlamaları yeterli olacaktır. Yani alıştıkları gibi, topu hızla kanatlara açarak, Olcan ve Sezer'in oyun kurma becerilerinden faydalanarak, orta sahayı biraz daha ileri yakın tutarak, savunmada da alan savunmasını bozmayarak... Panama'nın savunmadaki kötü kademe anlayışı ve birbirlerinin boş alanlarını kapatamamaları en büyük sorunları. Beklerimizi daha fazla oyuna katmamız ise şart. Tabi bunu yaparken Ukrayna maçının parıltılı iki ismi, Salazar 17 ve Arosemena 7 'nın sürati ve tekniği ile rakibi iyi delmesinin tedbirini alarak. 


</TEXT>
</DOC>
