<DOC>
<DOCNO> 381559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko17.html </URL>
<DATE> 2005/09/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Haziran ayında işsizlik oranı yüzde 9.1 
</HEADLINE>
<TEXT>

     Türkiye'de Mayıs-Haziran-Temmuz dönemini kapsayan üç aylık hareketli ortalamalara göre, 2005 Haziran ayı itibarıyla işsizlik oranı yüzde 9.1 olarak tahmin edildi. 
     DİE'nin bu yıldan itibaren hareketli üçer aylık dönemler itibarıyla 'her ay' açıkladığı Hanehalkı İşgücü Anketi'nin Mayıs-Haziran-Temmuz 2005 dönemini kapsayan ''Haziran 2005'' sonuçlarına göre, bu dönemde işgücüne katılım oranı ise yüzde 50 oldu. 
     İşsizlik oranı kentlerde yüzde 12.2, kırda yüzde 4.9 olarak belirlendi. 
     Hanehalkı İşgücü Anketi sonuçları, 2005 yılından itibaren hareketli üçer aylık dönem ortalamaları esas alınarak her ay açıklanmaya başlanırken, sonuçlar, ifade kolaylığı açısından ilgili üç aylık dönemin ortasındaki ay adıyla anılıyor. 
     Buna göre Haziran 2005 bülteninde açıklanan sonuçlar, Mayıs, Haziran ve Temmuz 2005 aylarını içeren üç aylık dönemi kapsıyor. 
     Bu dönemde toplam 31 bin 105 hanehalkı ve bu hanehalklarında yaşayan 15 ve daha yukarı yaşta toplam 85 bin 939 fert ile görüşüldü. 
     İşsizlik oranı bu yılın Ocak ayında yüzde 11.5, Şubat ayında yüzde 11.7, Mart ayında yüzde 10.9, Nisan ayında yüzde 10, Mayıs ayında yüzde 9.2 olmuştu. Geçen yıl ikinci döneminde ise işsizlik oranı yüzde 9.3 olarak hesaplanmıştı. 
     
     337 BİN İLAVE İSTİHDAM 

     Bu arada Haziran ayında 337 bin ilave istihdam yaratılmasına karşın, işsiz sayısı 11 bin kişi arttı. 
     Buna göre 2005 Mayıs ayı itibarıyla 22 milyon 721 bin kişi olan istihdam edilenlerin sayısı, Haziran 2005'te 23 milyon 58 bin kişiye yükseldi. Resmi işsiz sayısı ise 2 milyon 294 bin kişiden, 2 milyon 305 bin kişiye çıktı. 
     Geçen yılın 2. dönemi ile kıyaslandığında ise Haziran'da yaratılan ilave istihdam 870 bin kişi olurken, işsiz sayısı ise 36 bin kişi arttı. 
     Geçen yılın 2. döneminde istihdam edilenlerin sayısı 22 milyon 188 bin kişi, işsiz sayısı da 2 milyon 269 bin kişi olmuştu. 
     
     KAYIT DIŞILIK 

     DİE'nin Hanehalkı İşgücü Anketi'nin Mayıs-Haziran-Temmuz 2005 dönemini kapsayan Haziran 2005 sonuçlarına göre, Türkiye'de istihdam edilen 23 milyon 58 bin kişinin yüzde 52.3'ü ise kayıt dışı çalışıyor. 
     Bu oran Ocak'ta yüzde 48.9, Şubat ayında yüzde 49, Mart ayında yüzde 49.6, Nisan'da yüzde 50.7, Mayıs'ta da yüzde 51.5 olarak hesaplanmıştı. 
     Söz konusu oran 2004 yılının ikinci döneminde ise yüzde 53.8 oranında bulunuyordu. Buna göre, kayıtdışılık geçen yılın 2. dönemine göre, 1.5 puan azalmış oldu. 
     DİE'nin, Mayıs-Haziran-Temmuz dönemini kapsayan üç aylık hareketli ortalamalara göre, 10 milyon 259 bin olan ücretlinin yüzde 23.1'i, 1 milyon 807 bin yevmiyelinin yüzde 93'ü, 1 milyon 164 bin işverenin yüzde 27.7'si, kendi hesabına çalışan 5 milyon 640 bin kişinin yüzde 65.2'si ve 4 milyon 187 bin ücretsiz aile işçisinin de yüzde 95.7'si "kayıt dışı" çalışıyor. 
     Anket sonuçlarına göre, toplam işgücü nüfusu 25 milyon 363 bin olarak hesaplanırken, istihdam edilen 23 milyon 58 bin kişinin 12 milyon 769 bini kentte, 10 milyon 289 bini ise kırsal kesimde bulunuyor. 
     Geçen yılın 2. döneminde toplam işgücü nüfusu 24 milyon 457 bin, istihdam edilen 22 milyon 188 bin kişi olmuştu. 
     
     İŞSİZLİK, KENTLERDE KOL GEZİYOR 

     Öte yandan Türkiye'de Haziran itibarıyla toplam resmi işsiz sayısı, 2 milyon 305 bin olarak hesaplandı. 
     2004 yılı 2. çeyreğinde ise bu rakam, 2 milyon 390 bin kişi idi. 
     Bu yılın Haziran döneminde kentlerdeki işsiz sayısı 1 milyon 779 bin, kırsal bölgede ise 526 bin kişi olarak belirlendi. 
     Söz konusu dönemde, Türkiye genelinde işsizlik oranı yüzde 9.1, kentlerde yüzde 12.2 ve kırsal bölgede yüzde 4.9 olarak saptandı. 
     
     GENÇ NÜFUSTA İŞSİZLİK ORANI İSE YÜZDE 17.6 

     Aynı dönemde, genç nüfusta işsizlik oranı Türkiye genelinde yüzde 17.4 olarak belirlenirken kentlerde bu oran yüzde 22.5, kırsal bölgede ise 10.2 oldu. 
     Türkiye'de 15 ve daha yukarı yaştaki nüfus 50 milyon 777 bin olurken, bu gruptaki nüfusun 25 milyon 187 bini erkek, 25 milyon 589 bini kadından oluştu. Erkeklerde işsizlik oranı yüzde 9.1, kadınlarda ise yüzde 9 oldu. 
     
     TARIM HAZİRAN'DA İSTİHDAM ŞAMPİYONU 

     Haziran döneminde, toplam istihdam edilenlerin 7 milyon 494 bini tarım, 4 milyon 248 bini sanayi, 1 milyon 303 bini inşaat ve 10 milyon 12 bini de hizmetler sektöründe çalışıyor. 
     Bir önceki aya göre, tarım 228 bin, sanayi 83 bin, inşaat 51 bin kişilik ilave istihdam yaratırken, hizmetlerde 26 bin kişilik istihdam azalışı oldu. 
     
     EN YÜKSEK İŞSİZLİK LİSELİLERDE 

     Toplamda yüzde 9.1 olan işsizlik rakamı okur-yazar olmayanlarda yüzde 4.5, lise altı eğitimlilerde yüzde 8.3'te kalırken, lise ve dengi meslek okulu mezunlarında yüzde 12.3'e yüksekokul ve fakülte mezunlarında ise yüzde 9.9'a ulaşıyor. 
     Lise mezunu kadınlarda işsizlik oranı yüzde 21.8'e kadar ulaşırken, üniversite mezunu kadınların işsizlik oranı da yüzde 13.7 olarak ölçülüyor. 
     
     EN FAZLA İŞ ARAYAN HİZMETLERDE 

     Ayrıca işsizlerin daha önce çalıştığı ekonomik faaliyet alanına göre bakıldığında, en fazla yoğunluğun 866 bin kişi ile hizmetlerde olduğu görülüyor. 
     Toplam 2 milyon 305 işsizin daha önce 506 bini sanayide, 292 bini inşatta, 130 bini de tarımda çalışmışken, 510 bin kişi de ilk defa iş arayanlar kategorisinde yer alıyor. 
     
</TEXT>
</DOC>
