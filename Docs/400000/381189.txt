<DOC>
<DOCNO> 381189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo09.html </URL>
<DATE> 2005/09/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Beşiktaş zorlu virajda... İşte muhtemel 11... 
</HEADLINE>
<TEXT>

     Beşiktaş, Turkcell Süper Ligi'nde yarın Ankaraspor ile deplasmanda yapacağı maç için Ankara'ya gitti. 
     Ligde yaptığı son 3 maçta toplam 8 puan yitiren, UEFA Kupası 1. turu ilk maçında İsveç'in Malmö takımına kendi evinde 1-0 yenilerek turu zora sokan siyah-beyazlılar, başkent deplasmanında galip gelmeyi amaçlıyor. 
     Son Fenerbahçe yenilgisinin ardından hafta boyunca sıkıntılı günler geçiren siyah-beyazlılar, başkent deplasmanında kötü günlere son vererek, Malmö ile 29 Eylül'de yapılacak rövanş maçı öncesi moral depolamayı hedefliyor. 
     
     BAŞKENT KAFİLESİ 
     Beşiktaş'ın 18 kişilik başkent kafilesinde önemli eksikler bulunuyor. 
     Teknik direktör Rıza Çalımbay, sakatlıkları bulunan Youla, Mustafa, Ali Güneş ve Volkan'ın yanı sıra, eşinin doğumu nedeniyle Romanya'da bulunan Pancu ile Ahmet Dursun, Çağdaş ve Ramazan'ı Ankara'ya götürmedi. 
     
     OKAN VE GÖKHAN OYNUYOR 
     Beşiktaş'ta, sakatlığı sona eren Gökhan Zan ile cezası biten Okan Buruk, başkent kafilesine alındı. 
     Siyah-beyazlı takımın 4. haftada Diyarbakırspor ile yaptığı maçta burnu kırılan Gökhan ile aynı maçın bitiminde saha olaylarına karışması nedeniyle aldığı 3 maçlık ceza Tahkim Kurulu kararıyla 2'ye indirilen Okan'ın yarınki Ankaraspor maçında forma giymeleri bekleniyor. 
     
     KORAY SARI KART CEZASI SINIRINDA 
     Beşiktaş'ta savunmanın önemli isimlerinden Koray Avcı, sarı kart cezası sınırında bulunuyor. 
     Sezonun geride kalan 6 haftasında 3 sarı kart gören Koray, yarınki Ankaraspor maçında da kart görmesi halinde, 8. haftadaki Samsunspor maçında cezalı duruma düşecek. 
     
     OLASI 11 
     Beşiktaş'ın Ankaraspor maçına şu olası 11'le başlaması bekleniyor 
     Cordoba, Gökhan, Koray, İbrahim Toraman, Ali Tandoğan, Kleberson, Okan, Tümer, İbrahim Akın, Ahmed Hassan, Ailton. 
     Siyah-beyazlılar, Ankaraspor maçı hazırlıklarını başkentte yapacağı idmanla tamamlayacak. 
     Ankara 19 Mayıs Stadı'nda saat 17.30'da başlayacak ve Digitürk Lig TV'den naklen yayınlanacak maçı hakem Erol Ersoy yönetecek. 
     
</TEXT>
</DOC>
