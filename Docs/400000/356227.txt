<DOC>
<DOCNO> 356227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko31.html </URL>
<DATE> 2005/06/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
ASO'dan Başbakan'a rapor Yerel asgari ücrete geçilmeli 
</HEADLINE>
<TEXT>

     Ankara Sanayi Odası ASO , Türkiye'de bölgeler arasındaki gelir farklıklarının, ''yerel asgari ücret'' uygulaması ile birlikte, bir zaaf olmaktan çıkarak bir avantaja dönüştürülebileceğini bildirdi. 
     ASO Başkanı Zafer Çağlayan'ın, bugünkü kabulde Başbakan Recep Tayyip Erdoğan'a sunduğu ''İşsizlik ve Bölgesel Gelir Dağılımı Eşitsizliğiyle Mücadele İçin Yerel Asgari Ücret Uygulaması'' konulu raporda, ''Yerel Asgari Ücret'' uygulamasına geçilmesi önerildi. 
     Öneri kapsamında, asgari ücret uygulamasında Türkiye'nin 3 bölgeye ayrılabileceği belirtildi. 
     28 sayfalık raporda, Türkiye'deki asgari ücret uygulaması, işsizlik durumu ve kayıtdışı istihdam, Kanada, Meksika, ABD, Japonya, Hindistan, Çin ve AB ülkelerindeki asgari ücret uygulamalarına ilişkin bilgiler yer aldı. 
     Türkiye'de toplam işgücünün yüzde 34'ünün tarım kesiminde istihdam edildiğinin belirtildiği raporda, Türkiye'nin AB üyelik perspektifinin de ivme kazandırdığı yapısal dönüşüm sürecinin, kısa sayılabilecek bir sürede tarımsal istihdamın oransal olarak yüzde 10-15'lere inmesi sonucunu doğuracağı ifade edildi. 
     Raporda, işsizlik ve gelir dağılımındaki bölgesel dengesizliğin, Türkiye'nin içinde bulunduğu ekonomik ve toplumsal sorunların kaynağında yer aldığı da vurgulandı. 
     
     ''İŞSİZLİK, ÖZEL SEKTÖRLE DÜŞÜRÜLEBİLİR'' 
     Makro ekonomik koşullar ve uygulanmakta olan ekonomik politikaların, kamu kesimini istihdam yaratan bir konumdan uzaklaştırdığı belirtilen raporda, bu durumda işsizliğin, özel sektörde daha fazla istihdam yaratılarak düşürülebileceği kaydedildi. 
     Bu sorunun çözümü için herkesin çalışması ve çözüm üretmesi gerektiği ifade edilen raporda, ''kanımızca, birçok gelişmiş ve gelişen ülkelerde olduğu gibi, asgari ücretin yerel ve sektörel olarak belirlenmesi hem işsizlik hem de bölgeler arası gelir dağılımı dengesizliklerinin azaltılmasına katkı sağlayacaktır'' denildi. 
     
     DÜNYADAKİ UYGULAMALARI VE TÜRKİYE 
     Bu arada raporda, ''yerel asgari ücret'' uygulamasının, bir çok kişi için çok radikal bir öneri olarak değerlendirilebileceği, ancak yerel asgari ücretin, dünya ekonomisi ve dünya nüfusunun neredeyse yarısının oluştuğu ABD, Japonya, Kanada, Meksika, Çin ve Hindistan başta olmak üzere, birçok gelişmiş ve gelişen ülkede bölgesel ve sektörel bazda uygulandığı bildirildi. 
     Türkiye genelinde tek asgari ücretin uygulanmasının, kişi başına gelir yüzde olarak hesaplandığında önemli farklılıklara yol açtığı anlatılan raporda, şöyle denildi 
     ''Ülkemizde 2001 yılında kişi başına gelir 2,146 dolardı. İller arasında Kocaeli 6,165 dolarla en yüksek, Ağrı ise 568 dolarla en düşük kişi başına gelire sahipti. 2001 yılında yıllık net asgari ücret 929.5 dolardı. Buna göre Kocaeli'nde yıllık net asgari ücret, kişi başına düşen gelirin yüzde 15'i iken, Ağrı'da yüzde 164'üne karşılık gelmesiydi. Bu oranlar, asgari ücretin ülkemizin her ilinde aynı anlam taşımadığını açıkça ortaya koymaktadır. 
     Bu durum, az gelişmiş illerimizdeki yatırım ve istihdamı olumsuz etkilemektedir. Bu olumsuz etkiyi en çarpıcı biçimde, en yoksul 19 ilimizdeki asgari ücretli çalışan sayısı vermektedir. Ülkemizde kayıtlı 2.5 milyon asgari ücretlinin 95 bini, en yoksul 19 ilimizde çalışmaktadır.'' Raporda, ''yoksul bölgelerde düşük asgari ücret'' uygulamasının yatırım ve istihdamı artırdığı ölçüde, bu bölgelerdeki gelir düzeyini yükselteceği, yatırımların düşük gelirli illere yönelmesini sağlayacağı da vurgulandı. 
     Raporda, ''asgari ücret, hassa bir konudur. Bu nedenle yerel asgari ücret uygulamasının sosyal taraflarca etraflıca tartışılması ve asgari ücret uygulamasında yapılacak değişikliklerin bir uzlaşma ile gündeme getirilmesinde büyük yarar vardır'' denildi. 
     
     3 BÖLGE ÖNERİSİ 
     ASO'nun raporunda yer alan öneriye göre, Türkiye asgari ücret uygulamasında 3 bölgeye ayrılabilir. 
     Birinci Bölge Sosya-ekonomik gelişmişlik açısından sıralamada en altta olan 19 il ve ilçelerden oluşabilir. Bu iller ve ilçelerinde asgari ücret, net 250 YTL olarak belirlenerek ve bu ücretten alınan vergi ve sigorta prim oranları izleme ve kayıtlı hale getirmek amacıyla yüzde 1'e düşürülebilir. Bu uygulama 10 yıl süreyle yapılabilir. 
     İkinci Bölge Sosyo-ekonomik gelişme açısından Türkiye ortalamasının altında ve teşvik kapsamında olan illerin sıralamada en az gelişmiş 19 ilin dışındaki 30 il ve ilçelerden oluşabilir. Bu iller ve ilçelerinde asgari ücret aynen muhafaza edilip, asgari ücretten alınan vergi ve sosyal sigorta prim oranları, izleme amacına hizmet etmek ve kayıtlı hale getirmek amacıyla yüzde 1'e düşürelibilir. Bu uygulama 5 yıl süreyle yapılabilir. 
     Üçüncü Bölge Teşvik kapsamına alınmayan ve sosyo-ekonomik gelişme açısından Türkiye ortalamasının üzerindeki illerden oluşabilir. Bu illerde asgari ücret aynen kalabilir, fakat asgari ücretten alınan vergi ve sosyal sigorta primleri düşürülebilir. 
     
     SONUÇ 
     Raporun sonuç bölümünde, ülkede bölgeler arasındaki gelir farklılıklarının, ''yerel asgari ücret'' uygulaması ile birlikte bir zaaf olmaktan çıkarak, bir avantaja dönüştürülebileceği ifade edildi. 
     Raporda, ''ulusal asgari ücret uygulaması, ekonomik açıdan geri kalmış bölgelerimizi de yatırımcılar açısından çekici kılmıyor. Aynı ücretli bir işçiyi İstanbul'da çalıştırmak varken, bir yatırımcı neden Ağrı'ya ya da Bingöl'e yatırım yapsın'' ifadesine yer verildi. 
     
</TEXT>
</DOC>
