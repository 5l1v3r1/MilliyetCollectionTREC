<DOC>
<DOCNO> 357390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo01.html </URL>
<DATE> 2005/07/01/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Nil Demirkazık, Siirtspor başkanlığına aday... 
</HEADLINE>
<TEXT>

     Turan KOYUNCU DHA 

      SİİRT'e gelen antikacı Nil Demirkazık, Belediye Başkanı AKP'li Mervan Gül ile görüşerek, Siirtspor Kulübü Başkanlığı'na aday olduğunu açıkladı. Demirkazık, 10 Temmuz'da yapılacak kongrede başkanlığa seçilmesi halinde Siirtspor'u şampiyon yapacağı sözünü de vererek, Bu güzide takımın hak ettiği yere gelmesi için elimden geleni yapacağım'' dedi. 
     Siirtspor Onursal Başkanı ve Belediye Başkanı Mervan Gül'ü makamında ziyaret ederek bir süre görüşen Nil Demirkazık, Başbakan Recep Tayyip Erdoğan'ın seçim bölgesi olan Siirt'in Süper Lig'de takımının olmayışını bir eksiklik olarak gördüğünü belirterek, bu nedenle Siirtspor Başkanlığı'na aday olduğunu söyledi. Siirtspor'un 1.4 trilyon lira tutarındaki borcunu üstleneceğini de açıklayan Demirkazık, şöyle konuştu 
     Başbakan'ın takımı olan Siirtspor'u hak ettiği konuma getirmek için Ankara'dan buraya geldim. Bence, Siirtspor'un 2'inci Lig'de olması yönetimin eksikliğinden kaynaklanıyor. 10 Temmuz'da yapılacak kongrede kulübün başkanlığına resmen aday olacağım. Siirtliler beni bu göreve layık görürse, Siirtspor'da yepyeni bir dönem başlatacağım ve şampiyon olması için tüm gücümü ortaya koyacağım. Bu konuda Siirtspor taraftarlarına namus sözü veriyorum.'' Siirtspor Taraftarlar Derneğini de ziyaret eden Nil Demirkazık, dernek yöneticilerinden kendisini desteklemelerini istedi. Siirtspor formasını giyip kent merkezinde dolaşan Demirkazık, esnafla da bol bol sohbet ettikten sonra gittiği Şehir Stadı'nda futbol topuyla oynadı. 
     
</TEXT>
</DOC>
