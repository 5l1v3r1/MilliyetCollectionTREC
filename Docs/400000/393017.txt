<DOC>
<DOCNO> 393017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun18.html </URL>
<DATE> 2005/11/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Rusya, Çeçenistan sınırına 'İsrail'in güvenlik duvarları'ndan yapacak 
</HEADLINE>
<TEXT>

     İsrail'in, Batı Şeria'da inşa ettiği güvenlik duvarları, Rusya'ya Çeçenistan sınırında model oluşturacak. Rusya'nın Çeçen savaşçılarla mücadelede, Çeçenistan sınırı boyunca güvenlik duvarı inşa etmeyi düşündüğü bildirildi. 
     İsrail'in Jerusalem Post gazetesi, ''İsrail, Rusya'ya Güvenlik Duvarı İhraç Edebilir'' başlığıyla verdiği haberde, Kudüs'ü ziyaret eden Rusya'nın Çeçenistan'daki Terörle Savaş Başkanı Dimitri Kozak'ın temas ve görüşmelerine dikkat çekti. 
     İsrailli yetkililerin, görüşmelerin ''güvenlik duvarları inşası üzerinde odaklandığını'' söylediğini aktaran gazete, İsrail Başbakanı Ariel Şaron, İç Güvenlik Bakanı Gideon Ezra ve Mossad Başkanı Meir Dagan ile bir araya gelen Kozak'ın, terörle savaş ve güvenlik duvarlarının bu alandaki etkisi üzerinde durduğunu kaydetti. 
     Kozak'ın, ülkesine dönüşte terörle savaş için uygulanabilir bir önlem olarak, güvenlik duvarlarını önereceği de belirtildi. 
     Ruslara danışmanlık yapan eski İsrail Emniyet Müdürü Şlomo Aharonişki de Jerusalem Post'a yaptığı açıklamada, ''Terörle savaş konusunda çok daha fazla şey öğrenmek istiyorlar'' dedi. Aharonişki, Kozak'ın Rusya'ya dönüşünde bu konuda bir plan hazırlayacağını ve planda güvenlik duvarları inşasının da yer alacağını belirtti. 
     Aharonişki, Dimitri Kozak'ın aynı konularda görüş alışverişinde bulunmak üzere Belfast ve Fransa'ya da gideceğini kaydetti. 
     Rusya'da, sadece geçen ay Çeçen savaşçıların polis ve askerlere yönelik saldırılarında, onlarca kişinin öldüğü kaydedildi. 
     
</TEXT>
</DOC>
