<DOC>
<DOCNO> 360154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur14.html </URL>
<DATE> 2005/07/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Cezaevinden çıktı, altın vuruş yaptı, öldü 
</HEADLINE>
<TEXT>

     Reşit ÇELEBİOĞLU KİLİS, DHA 

      KİLİS’te hırsızlık yaptığı gerekçesiyle 2 ay cezaevinde yatan 24 yaşındaki Mehmet Çil, tahliye edildikten bir gün sonra, yüksek dozda eroin alarak öldü. 
     Mehmet Çil, geçen mayıs ayında bir arkadaşıyla birlikte hırsızlık yapmak için girdikleri markette suç üstü yakalanıp Kilis Cezaevine gönderildi. Geçen Cuma günü tahliye olan Çil, akrabalarının bulunduğu Gaziantep’e gitti. Burada akşam saatlerinde Recep Koç Parkı’na giden Mehmet Çil, vücuduna yüksek dozda eroin enjekte ederek yaşamını yitirdi. Çevredekilerin ihbarı üzerine Gaziantep Devlet Hastanesi morguna götürülen Mehmet Çil'in cenazesini teslim alan ailesi, memleketi Kilis’te göz yaşları arasında toprağa verdi. 
     Mehmet Çil’in cezaevinde olduğu sıralarda bunalıma girdiği belirtilirken, olayla ilgili soruşturma sürdürülüyor. 
     
</TEXT>
</DOC>
