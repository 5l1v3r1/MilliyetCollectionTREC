<DOC>
<DOCNO> 367929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/siyaset/siy02.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nde Çernobil testi 
</HEADLINE>
<TEXT>


Dışişleri Bakanlığı, nükleer kazanın meydana geldiği Çernobil'e yakın bölgede görev yapan personel ve ailelerinin gerekli testler için başvurmalarını istedi 

ANKARA ANKA 


Dışişleri Bakanlığı, Rusya, Ukrayna, Moldova, Belarus'ta görev yapan personelinde 1986'da meydana gelen Çernobil Nükleer Santralı kazasından sonra herhangi bir rahatsızlık bulunup bulunmadığını kontrol etmek için çalışma başlattı. 1986 ile 2005 arasında yüzlerce dışişleri personeli, aileleriyle birlikte "kaza bölgesinde" görev yapmıştı. Konsolos düzeyinde bazı görevliler ve ailelerinde Çernobil kazasına bağlı hastalık belirlendiği, tedavilerinin ise yurtdışında sürdürüldüğü öğrenildi. Dışişleri'nin iç genelgesinde, "Mensuplarımıza mümkün olan en iyi sağlık hizmetinin sağlanması için, Bakanlığımız Sağlık Merkezi, Personel Dairesi Tedavi Şubesi, azami gayreti sarf etmektedir" denildi. 

'Kan testi yaptırın' 
Çernobil kazasına değinilen genelgede şunlar kaydedildi 
"Sağlık riski taşıyabilecek bölgelerde görev yapan mensuplarımızın durumları sürekli göz önünde tutulmaktadır. Bu çerçevede, Çernobil'den yayılan radyasyonun insan sağlığı bakımından yaratabileceği olumsuz etkilerden korunma amacıyla, personelimize belli aralıklarla tiroglubin ve TSH kan testleriyle, tiroit ultrasonografisi yaptırılmasının önerildiği anlaşılmıştır." 
Bölgede görev yapan ya da bölgeye sık aralıklarla seyahatler gerçekleştiren personelle, aile üyelerinin sağlık kontrollerini yaptırabilmeleri için gerekli önlemlerin alındığı belirtilerek, sağlık merkezine başvurmaları istendi. 


</TEXT>
</DOC>
