<DOC>
<DOCNO> 351880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo10.html </URL>
<DATE> 2005/06/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
7. FIFA Konfederasyon Kupası heyecanı yarın başlıyor... 
</HEADLINE>
<TEXT>

     Futbolda yılın en büyük organizasyonu olan ve bu yıl 7'incisi düzenlenecek FIFA Konfederasyon Kupası'nda heyecan, yarın Almanya'da başlayacak. 
     Almanya'nın Frankfurt, Hannover, Leipzig, Köln ve Nürnberg kentlerinde 15 gün sürecek olan kupaya, 6 kıta şampiyonu, evsahibi Almanya ve FIFA'nın davet ettiği 1 ülke katılacak. 
     Yunanistan'ın Avrupa Şampiyonu olarak katılacağı organizasyona Japonya, Avustralya, Meksika, Tunus ve Brezilya kıta şampiyonları olarak girerlerken, Arjantin FIFA'nın davetlisi, Almanya ise evsahibi olarak kupada yer alacak. 
     İlk olarak 1992 yılında Suudi Arabistan'da yapılan, 1995 ve 1997 yılında yine aynı ülkede düzenlenen kupa, 1999 yılında Meksika, 2001 yılında Güney Kore ve Japonya, 2003 yılında ise Türkiye'nin de katılımıyla Fransa'da gerçekleştirildi. 
     2003 yılında Fransa'da düzenlenen ve Türkiye'nin de dünya üçüncüsü olarak ilk kez davet edildiği FIFA Konfederasyon Kupası'nda Türk Milli Takımı, gruptaki ilk maçta ABD'yi 2-1'lik skorla yenmeyi başarmış, ardından Kamerun'a son dakika golüyle 1-0 yenilmişti. Dünya Kupası'nda Brezilya ile 2 kez karşılaşan ve yenilen Türkiye, bu kupada ise rakibiyle 2-2 berabere kalarak son Dünya Şampiyonu'nu kupa dışı bırakmıştı. 
     Yarı final mücadelesinde evsahibi Fransa'ya 3-2 yenilen Türkiye, üçüncülük maçında Kolombiya'yı 2-1'le geçerek turnuvayı da Dünya Kupası gibi 3. sırada tamamlamıştı. 
     Fransa'nın evsahipliği yaptığı 2003 yılı kupasını, Kamerun'u finalde 1-0 yenen Fransa kazanmayı başarmıştı. 
     Yarın Köln'deki Rhein Energie Stadı'nda yapılacak Arjantin-Tunus maçıyla başlayacak kupa, Frankfurt Waldt Stadı'ndaki Almanya-Avustralya mücadelesiyle devam edecek. 
     Yarı final karşılaşmalarının 25-26 Haziran tarihleri arasında yapılacağı belirtilen kupa, 29 Haziran Çarşamba günü yapılacak final ve üçüncülük maçlarıyla son bulacak. 
     
</TEXT>
</DOC>
