<DOC>
<DOCNO> 395770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko44.html </URL>
<DATE> 2005/11/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Rusya, Mavi Akım'la yılda 30 milyar metreküp sevk yapmak istiyor 
</HEADLINE>
<TEXT>

     Gürbüz Ziya Akkıran AA 

Rusya'nın Mavi Akım projesi çerçevesinde Türkiye'ye sevk ettiği doğalgaz miktarını, yılda 30 milyar metreküpe yükseltmek istediği öğrenildi. 
     Bunun için önce mevcut hatta tam kapasiteye çıkılması, ardından ikinci hattın yapımı gündeme gelecek. 
     Rusya Devlet Başkanı Vladimir Putin'in, Türkiye'ye Mavi Akım projesi çerçevesinde sevk edilen doğalgaz miktarını artırmak istediklerini açıklamasının ardından, bunun ana hatları netlik kazanmaya başladı. 
     Edinilen bilgiye göre, Mavi Akım çerçevesinde Türkiye'ye sevk edilecek doğalgaz miktarının ilk etapta tam kapasite olan 16 milyar metreküpe çıkarılmasının ardından, gerekirse 14 milyar metreküplük yeni bir hattın yapılması gündeme gelecek. 
     Söz konusu hat, mevcut Mavi Akım hattına paralel Karadeniz tabanına döşenecek ikinci boru hattıyla gerçekleşecek. 
     
</TEXT>
</DOC>
