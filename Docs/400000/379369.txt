<DOC>
<DOCNO> 379369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/yasam/axyas02.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Metal fırtına koptu 
</HEADLINE>
<TEXT>


ABD'nin Türkiye'yi işgaliyle gelişen olayları konu alan 'Metal Fırtına' adlı roman, New York Times'ta 'eleştirildi'. 'Haçlılara Ölüm' başlıklı yazıda, "Kitap, ABD'nin imajı hakkında endişelenenlere kalp çarpıntısı verecek" denildi 

DIŞ HABERLER SERVİSİ 

Türkiye'de uzun süre 'en çok satan kitaplar' listelerinin ilk sıralarda yer alan politik bilim kurgu kitabı 'Metal Fırtına', ABD'nin saygın gazetelerinden The New York Times'a konu oldu. 
Roman, gazetenin kitap ekinde tanıtılarak, kitabın Türkiye'de eriştiği popülaritenin, ABD'nin yurtdışındaki imajı hakkında önemli ipuçları verdiği belirtildi. 

'İmajı gösterecek' 
Ted Widmer tarafından kaleme alınan yazıda, "Orkun Uçar ve Burak Turna tarafından yazılan ve şaşırtıcı şekilde en iyi satanlar listesine giren bu kitap, ABD'nin yurtdışındaki imajı hakkında endişelenenlere kalp çarpıntısı verecek" dendi. 

'Kesinlikle değersiz' 
Metal Fırtına'yı 'kesinlikle değersiz' olarak tanımlayan Widmer, buna rağmen kitabın özellikle askerler ve 18-30 yaş arası erkekler arasında çok popüler olduğunu belirtti. 
Widmer, kitabın 8. baskıyı yapmasının, ABD'nin ününün ne kadar kötü olduğunu gösterdiğini de ekledi. 'Metal Fırtına'yı İstanbul'daki Sahaflar çarşısından aldığını ifade eden Widmer, kitabın yalnızca Türkçe yayımlandığını da belirterek, "Belki de bu daha iyidir" diye yazdı. 
Yazıda, kitabın sonunda bir Türk ajanın nükleer silahla Washington'a saldırı düzenlediği de belirtilerek şu ifade kullanıldı 

'Türkler rahat uyusun' 
"Bombanın etkisiyle, okuldan dönen çocuklarını karşılayan bir anne de dahil her şey buharlaşır. Evin önünde yalnızca annenin izi kalmıştır. Kriz çözülmüştür. Artık Türkler, işgalci güçlerin yenilgiye uğramasıyla yataklarına gidebilir." 




</TEXT>
</DOC>
