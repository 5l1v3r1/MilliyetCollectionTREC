<DOC>
<DOCNO> 387958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko37.html </URL>
<DATE> 2005/10/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çağlayan AB heyeti tavuk yerken, bizim bankalar sektörü yiyor 
</HEADLINE>
<TEXT>

     Sanayi ve Ticaret Bakanı Ali Coşkun, 2 yılda faiz ödemelerinde 16 katrilyon lira tasarruf sağlandığını, bu yıl miktarın 10 katrilyon lira olmasının beklendiğini belirterek, ''Buna rağmen hala 56 katrilyon lira faiz ödüyoruz. 56 katrilyon lira faiz ödeyen devlet, alt yatırıma 7-8 katrilyon lira ayırabiliyor. Türkiye'nin büyük sıkıntısı bu'' dedi. 
     Bakan Coşkun, Ankara Sanayi Odası'nın ASO Siteler Hizmet Ofisi'nin açılışında yaptığı konuşmada, ASO'nun sanayicinin ve işadamının birçok ihtiyacını, bu hizmet bürolarında gidermeye başladığını, daha fazla yetkilendirilmesi halinde daha verimli sonuçlar elde edileceğini söyledi. 
     KOSGEB kanalıyla küçük ve orta ölçekli kuruluşların rekabet güçlerini artırabilmek için ciddi şekilde çalıştıklarına işaret eden Bakan Coşkun, teknoloji merkezleri, laboratuvarlar kurduklarını, eğitim hizmetleri verdiklerini ve bu işletmeleri marka ve kaliteye yönlendirdiklerini, ihracat pazarlarına taşıdıklarını belirtti. 
     Bu kapsamda yılda 200 bin dolar limitli, sıfır faizli ihracat kredisi ve 100 milyar lira limitli sıfır faizli istihdam kredisi vermeye başladıklarını anlatan Bakan Coşkun, şöyle devam etti 
     ''Gönül daha fazlasını istiyor ama kaynak yetersiz. 2 yılda faiz ödemelerinde 16 katrilyon lira tasarruf sağladık. Bu sene de 10 katrilyon lira sağlayacağız. Buna rağmen hala 56 katrilyon lira faiz ödüyoruz. 56 katrilyon lira faiz ödeyen devlet alt yatırıma 7-8 katrilyon lira ayırabiliyor. Türkiye'nin büyük sıkıntısı bu. Borçlarımızı çevirmede, IMF ile ilişkilerde hiçbir sıkıntımız kalmadı ama devraldığımız borçlar var. Bu borçları ödüyoruz. Faiz yüklerini azaltma mecburiyetimiz var. Bunları azalttıkça elde ettiğimiz kaynakları hem üretim sektörünün güçlenmesinde hem altyapının hızla bitirilmesinde kullanacağız.'' 
     
     KUŞ GRİBİ 
     Kuş gribi konusuna da değinen Bakan Coşkun, beyaz et sektörü temsilcilerinin son derece sıkıntılı olduklarını ifade etti. Başbakan Recep Tayyip Erdoğan'ın bu konuda Tarım Bakanını görevlendirdiğini bildiren Coşkun, ''Hazine, Planlama, Maliye ve bizlerle temas ederek ne yapılabileceği konusunda çalışmalar yürütüyorlar. Büyük bir felaket atlattık. Dünyada bu hastalığın belirdiği ülkeler arasında en hızlı, en etkili tedbiri aldık. İnşallah izleri kısa zamanda tamamen silinir. Bu yaraları sarmak durumundayız'' diye konuştu. 
     
     ASO BAŞKANI ÇAĞLAYAN 
     ASO Başkanı Zafer Çağlayan da, KOSGEB'in söz konusu ofisi açma imkanını sağladığını ifade ederek, ofisin sadece Siteler'e değil, Elmadağ, Mamak, Çubuk ve Akyurt'a hizmet vereceğini bildirdi. 
     Geçmiş dönemlerde devletin, yapılaşma konusunda organize sanayi bölgelerine cimri davrandığını ifade eden Çağlayan, bu bölgelerde yapılan yapıların ticari olmadığını, sanayiye, istihdama, üretime yönelik olduğunu belirterek, ''Ama emsal kısıtlaması söz konusuydu. Sayın bakan ve Başbakanın kararlı tutumuyla önceki gün yayınlanan bir genelgeyle organize sanayi bölgelerindeki yapılaşma 0.50'den 0.70'e çıkarıldı. Bu bizler açısından daha fazla üretim, daha fazla istihdam ve daha fazla katma değerdir'' dedi. 
     Çağlayan, tavukçuluk sektörü ile ilgili olarak da günlük 5 milyon dolar ciro yapan sektörde bu rakamın 1 milyon doların altına düştüğünü söyledi. Bu ani daralmanın, işletmelerin kapanmasını ve yeniden işsizlik ile istihdam problemlerini getireceğini belirten Çağlayan, şunları kaydetti 
     ''Bu işletmelerin bir an önce bu sıkıntıdan çıkması için vergiyle, sigortayla ilgili ertelemeler yapılabilir. Hükümet bu olay ilk ortaya çıktığında çok ciddi bir kriz yönetimi yapmışken, bankalarımız maalesef bir kriz çıkarmak için ellerinden geleni yapıyorlar. Kredileri donduruyorlar, verdikleri kredileri geri çağırmaya başladılar. Bazı üyelerimizden, sektördeki işletmelerin bankalara tahsilat amacıyla verdikleri çek ve senetleri tahsilatını yapıp elde ettikleri gelirle direk firmanın kendi kredi hesabını kapattıkları duyumunu aldım. 
     Avrupa Birliği'nden gelen 2 kişilik heyetin Manyas'ta inceleme yaptığını ve orada tavuk yediklerini anlatan Çağlayan, ''AB heyeti Manyas'ta tavuk yerken bizim bankalar da tavukçuluk sektörünü yemeye çalışıyorlar. Bunu anlamak mümkün değil. Bankacılık sektörünü bir kez daha uyarmak istiyorum'' diye konuştu. 
     Çağlayan daha sonra, Bakan Coşkun'a ASO rozeti taktı, ardından ofisin açılışı yapıldı. 
     Açılışa, CHP Ankara Milletvekili Bayram Meral, KOSGEB Başkanı Erkan Gürkan, Ankara Esnaf ve Sanatkarlar Odaları Birliği Başkanı Ali Rıza Ercan ve Ankara Giyim Sanayicileri Derneği Başkanı Canip Karakuş'un yanı sıra çok sayıda sanayici katıldı. 
     Bu arada, Bakan Coşkun'un açılış öncesinde sağ tarafında oturduğunu gördüğü CHP Ankara Milletvekili Bayram Meral'e kendisi için hazırlanan yeri göstermesi üzerine Meral, ''Siz benim eski dostumsunuz, karşınızda olmak istemiyorum'' dedi. Meral, daha sonra kendisi için hazırlanan sandalyeye geçti. 
     
</TEXT>
</DOC>
