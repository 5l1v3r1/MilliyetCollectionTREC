<DOC>
<DOCNO> 370104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/dunya/axdun01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak anayasası çıkmazda 
</HEADLINE>
<TEXT>


Kürtler ve Araplar, federalizm, petrol, Kerkük ve kadın hakları konularında anlaşamadı. Taslak anayasanın meclise sunulması 22 Ağustos'a bırakıldı 

DIŞ HABERLER SERVİSİ 


Irak'ın yeni anayasa taslağının hazırlanarak parlamentoya sunulması için tanınan süre dün gece yarısına doğru dolarken, kritik konularda taraflar arasında anlaşmaya varılamaması üzerine taslağın meclise sunulması bir hafta süreyle ertelendi. 
Taslağın sunulmasıyla ilgili sürenin sona ermesine 20 dakika kala, milletvekilleri, meclis başkanının, taslağın sunulmasının 22 Ağustos'a ertelenmesi önerisini üçte iki çoğunlukla kabul etti. 
Irak Parlamento Başkanı Haşim El Hasani, oylama öncesinde yaptığı konuşmada, Iraklı yetkililerin anayasa taslağı üzerinde anlaşmaya varamadıklarını söyledi. El Hasani, bazı meselelerde anlaşmaya varıldığını, bazılarınınsa h l askıda olduğunu belirterek, "Tüm çabalara rağmen, herkesi memnun edecek bir anlaşmaya varamadık" dedi. 

'Uzlaşamadık' 
Iraklı Kürt Bakan Berham Salih de, El Arabiya televizyonuna yaptığı açıklamada, "Üzüntüyle belirtiyorum ki, hepimizin üzerinde mutabakata varacağı bir taslak yapamadık" diye konuştu. 
Devlet Başkanı Talabani ise, "Bu erteleme, Irak halkının güvenini sarsmayacak" şeklinde konuştu. 
Erteleme kararı öncesi Anayasa Komisyonu üyelerinden Şii Nasar El Rubeyii, 2 konu dışında taslakta anlaşmaya varıldığını, bunların da halkların kendi kaderlerini tayin etme federalizm ve kadın hakları olduğunu bildirmişti. Önemli ihtilaf noktaları olan petrol gelirleri ve Kerkük konusunda anlaşmaya varıldığına dair bilgi verilmemesi de dikkat çekti. 


</TEXT>
</DOC>
