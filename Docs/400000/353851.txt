<DOC>
<DOCNO> 353851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/siyaset/asiy.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Ortadoğu Projesi'nde bir ilk adım 
</HEADLINE>
<TEXT>


BOP kapsamında düzenlenen 'Kadın' konulu toplantıda konuşan Gül, "Kadının katkısı olmadan demokrasiye ulaşılamaz" derken, RAWA Sözcüsü, "Afgan kadın vitrin olarak kullanılıyor" dedi 

TAHSİN AKSU İstanbul 


ABD'nin 11 Eylül saldırıları sonrasında İslam dünyasını demokratikleştirmek için hazırladığı Büyük Ortadoğu Projesi BOP kapsamında, İstanbul'da "Kadınların Kamu Hayatına Katılımının Güçlendirilmesi ve Genişletilmiş Ortadoğu ve Kuzey Afrika GODKA Bölgesi'nde Demokratik Gelişme" sempozyumu yapıldı. Dışişleri Bakanı Abdullah Gül açılış konuşmasında, "Kadınların katkısı ve katılımı olmadan hiçbir ülke gerçek bir demokrasiye ulaşmayı ümit dahi edemez" dedi. Devrimci Afgan Kadınlar Birliği RAWA sözcüsü Sahar Saba da, ülkesinde kadınların göstermelik olarak bakan yapıldığını söyledi. 
Türkiye Ekonomik ve Sosyal Etüdler Vakfı TESEV tarafından dün Dedeman Oteli'nde düzenlenen sempozyuma ABD, İtalya, Suudi Arabistan, Ürdün, Kuveyt, Suriye, Pakistan ve Afganistan'ın da aralarında bulunduğu 25 ülkeden çoğunluğu kadın 90 kişi katıldı. 

Engeller kalkmalı 
Konuşmasında, toplumun yarısını oluşturan kadınların katkısı olmadan hiçbir ülkenin gerçek demokrasiye ulaşamayacağını belirten Gül, şöyle devam etti 
"Tarihte, İslam coğrafyası da dahil birçok bölgede kadınların sosyal, siyasi, kültürel ve ekonomik hayatın en ön saflarında yer aldıkları zamanlar olmuştur. Bu itibarla kadınların bugünkü durumlarını sadece din ve geleneklerle açıklayabilmek mümkün değildir. Kadınların toplum ve eğitim hayatına katılımlarını kısıtlayan yasal, siyasi ve psikolojik tüm engelleri ivedilikle kaldırmalıyız." 
Can güvenliği için gazetecilerin sadece ses kaydı yapmasını isteyen RAWA sözcüsü Saba da, Afganistanlı kadınların batı dünyasına vitrin olarak kullanıldığını öne sürdü. Saba, "Kadınlar göstermelik olarak bakan yapılıyor. Ancak hiçbir şey göründüğü gibi değil. Kökten dinciler ve Taliban'ın cinayetlerini dünyaya duyurabilmek için hayatımızı tehlikeye atıyoruz. Suç olmasına rağmen video kameralarla çalışarak bu suçları ifşa etmeye çalışıyoruz" dedi. 

"ABD'den memnunuz" 
Irak Ulusal Kadın Konseyi üyesi Rajaa Khuzai ise, "Iraklı bir vatansever olarak ABD müdahalesinden çok mutluyuz. Seçimlerin ardından Irak'taki kadınların konumu daha da güçlendi" diye konuştu. Khuzai, TBMM'de temsil edilen kadın sayısının az olmasını oldukça şaşırtıcı bulduğunu da ifade etti. 

25 ülkeden 90 kişi katıldı... 

Dedeman Oteli'nde düzenlenen "Kadınların Kamu Hayatına Katılımının Güçlendirilmesi ve Genişletilmiş Ortadoğu ve Kuzey Afrika Bölgesi'nde Demokratik Gelişme" konulu sempozyuma 25 ülkeden çoğunluğu kadın 90 kişi katıldı. Açılışını Dışişleri Bakanı Abdullah Gül'ün yaptığı toplantıda Devrimci Afgan Kadınlar Birliği Sözcüsü Sahar Saba da bir konuşma yaptı. 


</TEXT>
</DOC>
