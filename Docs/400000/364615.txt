<DOC>
<DOCNO> 364615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun03.html </URL>
<DATE> 2005/07/27/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Hindistan'da toprak kaymaları en az 62 ölü, 120 yaralı 
</HEADLINE>
<TEXT>

     Hindistan’ın Maharashtra eyaletinde, şiddetli yağışlara bağlı meydana gelen iki ayrı toprak kayması sonucu en az 62 kişinin öldüğü, 120 kişinin de yaralandığı bildirildi. 
     Bölge yöneticisi Vilasrao Desmukh, yaptığı basın açıklamasında, "Toprak kaymaları sonucu en az 62 kişinin öldüğünü doğruluyoruz" derken, polisten yapılan açıklamada da yaralı sayısının en az 120 olduğu belirtildi. 
     Bölgede arama-kurtarma çalışmalarının devam ettiği, özellikle havayolu ulaşımında sorunlar yaşandığı dile getirildi. 
     Resmi All İndia radyosunun haberine göre, Maharaştra’nın başkenti ve ülkenin ticari merkezi Bombay’da 150 bin kadar kişi demiryollarında mahsur kaldı. 
     Mahsur kalanları kurtarmak için bölgeye kara ve deniz kuvvetlerinden ekiplerin gönderilmesine karar verildi. Mahsur kalan insanları kurtarmak için şişme botların kullanılacağı bildirilerek halktan bulundukları yerlerden ayrılmaması istendi. 
     Bu arada, bu eyaletlerdeki tüm uçuşların Yeni Delhi’ye ve diğer havalimanlarına yönlendirildiği belirtildi. 
     İki köydeki toprak kaymalarında kaybolan 130 kişinin ise hala bulunamadığı bildiriliyor. 
     
</TEXT>
</DOC>
