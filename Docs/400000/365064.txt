<DOC>
<DOCNO> 365064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko40.html </URL>
<DATE> 2005/07/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Palamut bereketin müjdesini verdi... 
</HEADLINE>
<TEXT>

     Karadeniz'de 1 Eylül'de sona erecek av yasağı devam ederken mevsimin öncüleri sayılan ve ''çingene palamutu'' olarak adlandırılan küçük palamutlar, balıkçı tezgahlarını doldurmaya başladı. 
     Edinilen bilgiye göre, büyük balıkçı tekneleri ve troller bir yandan av yasağının sona ermesini beklerken, diğer yandan da denize açılmak için son hazırlıklarını yapıyor. 
     Küçük teknelerin serdiği ağlara takılan 200 gram dolayındaki küçük palamutlar ise mevsim erken olmasına rağmen balıkçı tezgahlarında görülmeye başlandı. 
     ''çingene'' olarak tabir edilen ve tanesi 2 YTL'den satılan palamutların bu dönemde avlanmasını palamut sezonunun bereketli geçeceğine yorumlayan balıkçılar, palamutun mevsiminden önce çıkmasının bolluk müjdesi olduğunu söylediler. 
     Geçen yıl palamut sezonunda istenen verimin alınmadığını belirten balıkçılar, bu yıldan umutlu olduklarını da bildirdiler. 
     
</TEXT>
</DOC>
