<DOC>
<DOCNO> 378863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/yasam/yas03.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin 'havuz problemi' 
</HEADLINE>
<TEXT>


Kütahya'nın AKP'li belediye meclisi, Ilıca Kaplıcaları havuzunda 'kadın - erkek saati' uygulaması kararı aldı. AKP'li başkan, karşı çıkıp 'Yargıya giderim' dedi 



Denizli'de AKP'li belediyenin meyhaneleri kent dışına çıkarması kararının ardından, bu kez de ünlü Ilıca Kaplıcaları'ndaki halka açık termal havuzda 'harem selamlık' uygulaması girişimi, Kütahya'nın AKP'li başkanıyla belediye meclis üyelerini karşı karşıya getirdi. Meclisin 18 üyesinin, birlikte kullanmalarını önleyebilmek amacıyla kadın ve erkeklerin havuza farklı zamanlarda girmesi için verdikleri önerge, Belediye Meclisi'nde oy çokluğuyla kabul edildi. 
AKP'li Belediye Başkanı Mustafa İça ise, kararı imzalamayarak yeniden görüşülmek üzere iade etti. 
Meclis üyelerinden Bilal Cicavoğlu, havuzda filtreleme sistemi olmadığından sağlık yönünden büyük sakıncalar bulunduğunu vurgulayarak, "Röntgencilere karşı havuzun etrafı çevrilmeli" diye konuştu. 
Kütahya'nın AKP'li Belediye Başkanı Mustafa İça ise bu tür davranışların turizmi baltalayacağını öne sürerek, "İsteyen, ailesiyle havuzu rahatça kullanabilmelidir. Ayrıca, sözleşmeye aykırı hareket edersek tazminat ödemek zorunda kalırız" dedi. 



</TEXT>
</DOC>
