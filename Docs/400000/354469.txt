<DOC>
<DOCNO> 354469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur05.html </URL>
<DATE> 2005/06/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Liseli sevgililerin aileleri adliyede kavga etti 
</HEADLINE>
<TEXT>

     Mustafa ŞAHİN KAYSERİ, DHA 

KAYSERİ'de iki ay önce lise öğrencisi 17 yaşındaki H.D.'nin aynı yaştakı kız arkadaşı H.B.'nin yakınları tarafından darp edilmesi ile ilgili davada iki gencin yakınları bu kez adliyede kavga etti. Polis, sopalarla birbirine giren iki aileyi güçlükle ayırdı, 2 kişi gözaltına alındı. 
     Erkilet Beldesi'nde iki ay önce meydana gelen olayda H.B.'nin amcasının oğlu B.B. Bahtiyar Bayram ile dayısının oğlu R.G. Rıza Gözüküçük , genç kızla bir daha görüşmemesi için tehdit ettikleri H.D.'yi döverek cebindeki 3 YTL'yi aldı. H.D.'nin ailesinin şikayeti üzerine R.G. ve B.B. hakkında dava açıldı. Kayseri 2. Ağır Ceza Mahkemesi'nde görülen duruşmaya her iki tarafın yakınları katıldı. Duruşma bitiminde koridorda bir anda birbirlerine vurmaya başlayan iki aile bireylerini polis adliye dışına çıkardı. H.D’nin ve H.B’nin akrabaları bu kez adliye önünde sopalarla birbirlerine saldırınca polis iki tarafın yakınlarını ayrı araçlara bindirerek polis merkezine götürdü. 
     
</TEXT>
</DOC>
