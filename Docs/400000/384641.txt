<DOC>
<DOCNO> 384641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun02.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçindeki sızıyı aktaran ressam 
</HEADLINE>
<TEXT>


"Tıkırında Herşey" adlı son sergisinde, petrol ve hırs temalarına eğilen ressam Canan Tolon, "Tükenen su musluktan aktıkça değerini anlamıyoruz, petrolü de h l siyah altın sanıyoruz" diyor 

Aslı Onat 

Canan Tolon'un "Tıkırında Herşey" adlı sergisi, İstanbul ve Ankara Galeri Nev'de eşzamanlı olarak izleyicilerle buluşuyor. Tolon, yeni eserlerinde petrol kuyuları ve hırs temaları üzerinde yoğunlaşarak çevre sorunlarına karşı duyarsızlığı eleştiriyor. 
Sanatçı, ayrıca 2 Ekim'e kadar Tünel-Karaköy bölgesinde sürecek İstanbul Yaya Sergileri'ne terk edilmiş bir binanın penceresinden sarkan salıncaklarıyla katılıyor. Tolon, bu çalışmasında sokak çocuklarına, onların kullanamayacağı bir 'çocuk parkı' yaratarak görmezden gelinen sorunlarını ironik bir şekilde simgeliyor. 

"Tıkırında Herşey" işlediğiniz temalara göre çok ironik bir başlık. Serginin kataloğu için yazdığınız önsözde "Gidişat çok güzel, gitsin gittiği yere kadar" diyorsunuz. Sizce nereye kadar gidecek 
Çok sayıda insanın parasını petrole yatırmış olması beni korkutuyor. Çoğu ülke, petrolü h l altın gibi görüyor. Siyah ve beyazı ağırlıklı kullanmamda petrole 'siyah altın' denmesine de bir gönderme var. ABD'de yaşıyor ve durumun vahametini yakından görüyorum. Amerika'da hükümet, parasını petrole yatırmış durumda. Durmadan otomobil üretilip piyasaya sürülüyor. Sanki hiç bitmeyecek bir çocukluk, doyumsuzluk var. Korkum suyun tükenmesi. Su musluktan aktıkça onun değerini anlamıyoruz. Ama petrolün h l siyah altın olduğunu düşünüyoruz. Bu sergiye başladığımda politik durum şimdiki gibi değildi. Katrina olayı olmamıştı İran problemi ve Irak'taki iç savaş başlamamıştı. Tüm bunların arasında su sorunu tamamen unutulmuş durumda. Petrolü içemeyiz sonuçta... 

Fotoğraf sanıyorlar 
Siyah ve beyazı ağırlıklı kullanmanızın bir nedeninin de belgesel fotoğraf etkisi yaratmak olduğunu söylüyorsunuz. 
Siyah ve beyaz, sessizliği iyi anlatan renkler. Felaketlerin siyah-beyaz görüntülenmesine çok alışmışız. Bir patlamadan sonra dumanın havada asılı kaldığı bir an vardır tuvallerimde o sessizliği aktarmak istedim. Sergideki eserleri fotoğraf sananlar oluyor. Onlar 'sahte' fotoğraflar aslında jilet kullanarak çalıştım. Yağlıboyada genellikle kendi kendine oluşan malzemeleri kullanıyorum. Açıkhavada doğanın -demirle pas ilişkisi gibi- kendi sessiz reaksiyonlarını tuvale geçirdim. Rengi tercih etmedim bu kez. Böylece daha dolaysız oldular. Renk katmak, olayın özüne müdahale etmek gibi. O zaman yaptığınız iş resim oluyor. Bu kez 'resim'den uzak durmak istedim. 

Sade ve sessiz bir dil kullanıyorsunuz ama dünya olaylarına tepkiniz demir bir yumruk gibi hissediliyor. 
Fazla şamata yapmadan derdimi anlatmaya çalışıyorum. Sorunları görmek içimi sızlatıyor. Yapıtlarımı izleyenlere o iç sızısını abartısız bir şekilde aktarmayı amaçlıyorum yalnızca. 

Geçen yıl "Geçmişsiz Gelecek" adlı kitabınız çıkmıştı. Yeni bir kitap projeniz var mı 
Makalelerden oluşacak yeni bir kitap düşüncem var. Şubatta Paris'te ağır hastalıklar geçirmiş ve o hastalıkların izlerini taşıyan çocuklarla çalışmak istiyorum. Belki bu çalışmadan bir kitap çıkabilir. 
Canan Tolon'un "Tıkırında Herşey" adlı sergisi, 29 Ekim'e kadar İstanbul Galeri Nev'de 0212 231 67 63 26 Ekim'e kadar da Ankara Galeri Nev'de 0312 437 93 90 görülebilecek. 


</TEXT>
</DOC>
