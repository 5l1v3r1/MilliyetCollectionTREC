<DOC>
<DOCNO> 384335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/dun01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İzolasyonu kaldırın, limanları açalım 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, Fransa Cumhurbaşkanı Jacques Chirac'ın "Türkiye'nin AB üyesi olması için kültürel devrim geçirmesi gerekiyor, ama yapabileceğini sanmıyorum" yönündeki sözlerine sert tepki gösterdi. Rumlara da uyarı gönderen Erdoğan, "KKTC ile ilgili izolasyonları kaldırın, biz de limanları açalım" dedi. 
NTV'nin sorularını yanıtlayan Erdoğan, Chirac'ın sözlerine ilişkin şu değerlendirmeyi yaptı 

Chirac'a sitem 
"Onu Chirac'la bir konuşurum, nasıl bir kültürel devrim kendisinden öğreniriz. Ona göre bir değişiklik yaparız. Chirac bu noktadaki düşüncelerini bir defa kendisine saklasın. Türkiye, yapılması gereken kültürel devrimlerini kendi içinde zaten gerektiğinde, gerektiği şekilde, dünyayı en geniş açıdan izleyerek yapıyor. Ona şunu söylüyorum Lütfen şöyle bir 19. asrı incele, o günden bugüne bir defa Fransız devrimlerini Türk insanı nasıl incelemiş ve bunu kendi yapılandırılmasına, sistemine varıncaya kadar nasıl yansıtmış. Demek ki bundan haberi yok. Bu tür devrim bir entegrasyonsa buna 'evet' deriz. Ama bu bir asimilasyon anlayışıysa bunu beklemesinler, hiçbir zaman yapamayız. Chirac sakin olsun, bu açıklamaları bizimle dertleşerek yapsa çok daha isabetli olur." 
ABD Dışişleri Bakanı Rice ile 2. ve 7. maddeleri konuştuklarını belirten Erdoğan, tıkanma noktasında İngiltere Başbakanı Tony Blair ile görüştüğünü söyledi. Erdoğan, "Dostumuz Tony ile bu işi görüştük. En sonunda 'Yazılı geçecek misin ' dedim, 'evet' dedi. Geçince cumhurbaşkanımızı aradık. 'Hayırlı olsun' dedi. ABD de samimiyetle bu işi takip etti. Böyle bir sonuca vardıysak hepsinin emeği var. Başta Başkan Bush olmak üzere hepsini tek tek arayıp teşekkür edeceğim" dedi. 


</TEXT>
</DOC>
