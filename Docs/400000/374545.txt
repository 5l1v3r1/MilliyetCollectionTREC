<DOC>
<DOCNO> 374545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonyas01.html </URL>
<DATE> 2005/08/31/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Sezen Aksu "Kardelenler" için Antalya'da... 
</HEADLINE>
<TEXT>

     Kız çocuklarına eğitimde fırsat eşitliği sağlanması amacıyla başlatılan "Kardelenler Projesi" ile aynı adı taşıyan bir albüm hazırlayan Sezen Aksu, Antalya’da konser verdi. 
     Kadın ve Aileden Sorumlu Devlet Bakanlığı, Çağdaş Yaşamı Destekleme Derneği ve Turkcell’in ortaklaşa yürüttüğü "Kardelenler Projesi"ne destek veren Sezen Aksu, "Kızlarımızı okutalım. 
     Kızlarımız geleceğimizdir" çağrısını yapmak üzere başlattığı turnesine Antalya’yla devam etti. 
     Ekonomik sorunlar nedeniyle eğitimini sürdüremeyen kız öğrencilere destek vermek amacıyla "Kardelen" adını koyduğu bir albüm hazırlayan Sanatçı, Konyaaltı Açık Hava Tiyatrosu’nda müzikseverlerin karşısına çıktı. 
     Şarkı aralarında yaptığı esprilerle hayranlarına keyifli dakikalar yaşatan Aksu’ya, proje kapsamında eğitimlerini sürdüren Özlem Sarıca ve Ebru Akçay adlı iki genç kız çiçek verdi. 
     Aksu’ya katkılarından dolayı teşekkür eden öğrencilerden Özlem Sarıca, "Atatürk’ün izinde olacağımızın bilincindeyiz. Bize bu yolda ilerlerken katkılarını esirgemeyen Çağdaş Yaşamı Destekleme Derneği’ne ve Turkcell’e, o güzel sesiyle duygularımızı yansıtan Sezen ablamıza teşekkür ediyoruz" dedi. 
     
</TEXT>
</DOC>
