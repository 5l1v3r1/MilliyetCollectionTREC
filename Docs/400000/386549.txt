<DOC>
<DOCNO> 386549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/aspo.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in askerleri 
</HEADLINE>
<TEXT>


Milli Takım'ın hocası, futbolcularını göklere çıkardı, "Bu çocuklarla ne kadar gurur duysak azdır. Yaptıkları iş çok büyüktü. Onlara inandığımı hep söyledim. Beni mahçup etmediler" ifadelerini kullandı 


Milli Takımlar Teknik Direktörü Fatih Terim, göreve geldiği günden bugüne çok şeyin değiştiğini düşündüğünü söyledi. 
Terim, "Kısa zamanda bu kadar beklemiyordum açıkçası. Ama benim dayanak noktam hep Türk futbolcusuydu. Ona güvendiğimi, inandığımı hep ifade ettim. Bu çocuklar da bizi mahçup etmediler. Sorumluluğu en iyi şekilde yerine getirdiler. Çünkü 3 tane maç düşünün ki bir beraberlikte dahi bu yarışın dışında kalıyorsunuz. İki tane deplasmanda, bir de içeride Danimarka ile oynuyorsunuz. Bunların hiçbiri kolay değildi. O stresi yaşamak, o umutsuz anda bu başarıyı elde etmek çok kolay değildi. Bu çocuklarla ne kadar gurur duysak azdır. Yaptıkları iş, büyük işti" diye konuştu. 

'Hayırlı olan çıksın' 
Barajı geçmeleri halinde çok şey yapabileceklerini ifade eden Terim sözlerini şöyle sürdürdü 
"Önümüzde 5-6 ay olacak. Bir de son kampı düşünürsek, arkadaşlığı, aile ortamını, birbirine sevgiyi daha da güçlü kılabiliriz. Ortaya çok önemli bir tablo çıkabilir. Onun dışında Almanya'daki vatandaşlarımızın bize vereceği destek de bizi önemli yerlere getirebilir." 
Kurada tercih yapmanın yanlış olacağına da dikkat çeken A Milli Takım'ın hocası, "Kimse kimseye bir şeyleri bırakmaz. Futbol oynamadığınız zaman değişik sonuçlar olur, buna sürpriz dersiniz. Galatasaray elendi diye, Norveç bize ters mi geliyor Norveç soğuk diyebilirsiniz de, Slovakya'da soğuk yok mu Onun dışında İsviçre var. Orada seyircimiz daha fazla olabilir. Kısacası aman bu çıksın diyebileceğimiz bir rakip yok. Hayırlı olan, doğru olan kura kimse, o çıksın. 
Terim, Emre ve Hamit'in cezalı olmaları ile ilgili de "Yapacak bir şey yok. Oynayan futbolcular hiçbir zaman diğerlerini aratmadılar. Dokuz kişi kart sınırındaydı. İkisine denk geldi. Hamit de iyi oynuyordu, belki onun yerine Halil'i oynatırız Hamit diye" yorumunu yaptı. 

Türk halkına söz verdiler 

Milli Takım oyuncuları, play - off'ta rakip kim olursa olsun eleyeceklerini ve Dünya Kupası'na gideceklerini söylediler. Türk halkına bu konuda söz verdiklerini belirten Alpay, "Bu saatten sonra bu işin dönüşü yok. Türk halkındaki heyecan bizde de var. Zaten o heyecan olmazsa başarılı olamazsınız. Bizi hırslı kılan o heyecandır. Biz tabii ki sonuna kadar çalışacağız" dedi. 
Emre Belözoğlu da "İnanıyorum ki, iyi futbol oynayarak play - off'tan da Dünya Kupası'na katılabiliriz" diye konuştu. 
Kaleci Volkan ise Dünya Kupası'na katılmak istediklerini ifade ederek, "Çok kaliteli bir ekibimiz var. Çok şeyi de başaracak güçteyiz" dedi. Maçta yaptığı hatayla ilgili soru üzerine de genç file bekçisi, "Bana bir şarz vardı. Yere düşerken o şarz üzerine topu elimden kaçırma gibi bir konu oldu. Ama daha sonra sallanarak kendimi attım. Allah'a şükür gol olmadı. Biz kazandık" diye konuştu. 

'Ekip ruhu kazandırdı' 

Son üç maçta attığı gollerle Milli Takım'a play - off kapısını aralayan Tümer, başarıda sadece kendisinin ön plana çıkarılmasının yanlış olduğunu söyledi. Tecrübeli yıldız, "Hep söyledim bu başarı bir ekip ruhunu yansıtıyor. Maçtan sonra gece 02.00'de eve geldim. TV'ye bakarken, Ankara'da sokaklarda sevinenleri gördüm. Çok etkilendim. 10 kez milli oldum. Bazı hocalar vardır, bazı oyuncuları mutlak kadrolarında görmek isterler. Bu nedenle geç keşfedildiğimi düşünmüyorum. 31 yaşındayım. Zihinsel hazırlığı Milli Takım'da öğrendim. Fatih hocaya tanımak için Fatih hocayı yaşamak gerekir. Özgüveni çok yüksek ve bunu sizse de aşılıyor" dedi. 

Sağol Shay 

İrlanda kalecisi Shay Given, Türkiye'nin seribaşı olmasında başrolü oynadı. Yıldız kaleci, 87'deki müthiş kurtarışıyla İsviçre'ye galibiyet şansı tanımadı, ay-yıldızlı ekibin yolunu açtı 

Türkiye'nin, Arnavutluk'u yenerek baraj maçları oynamaya hak kazandığı maçtan sonra tüm gözler, ay - yıldızlı ekibi yakından ilgilendiren gruplardaki diğer kritik karşılaşmalara çevrilmişti. Bu maçlardan çıkacak sonuçlar, Milli Takım'ın baraj kurasına seribaşı olarak girip, girmeyeceğini belli edecekti. 
4. Grup'ta oynanan İrlanda Cumhuriyeti - İsviçre maçının beraberlik veya evsahibi ekibin galibiyetiyle bitmesi, Fransa'nın da sahasında Kıbrıs Rum Kesimi'ni mağlup etmesi halinde Türkiye'yi seribaşı yapacaktı. 
İsviçre, Almanya'ya doğrudan gitmek için 3 puan arıyordu, fakat Emre Belözoğlu'nun Newcastle'dan takım arkadaşı olan kaleci Shay Given'ı bir türlü aşamıyordu. Dakikalar 87'yi gösterirken, İsviçreli golcü Frei karşı karşıya pozisyonda şutunu attı, Given müthiş bir refleksle topu çıkardı ve karşılaşma golsüz bitti. Fransa'yı grup lideri, İsviçre'yi ikinci yapan bu sonuç, Türkiye'nin baraj kurasına seribaşı olarak girmesini sağladı. 

Gönüllerde İsviçre var 

Milli Takım'ın olası rakiplerinden İsviçre, taraftarların en çok eşleşilmesini istediği takım oldu. Spor haberleri yapan internet sitesi "www.ajansspor.com"da, "Milli Takımımız'ın baraj maçında hangi takımla eşleşmesini istersiniz " sorusunu 4.451 kişi yanıtladı. 1,819 kişi Yüzde 40.9 İsviçre yanıtını verirken, 1,760 kişi Yüzde 39.5 Slovakya tercihini kullandı. Norveç ise taraftarların en çekindiği takım oldu. Ankette "Norveç" diyenlerin sayısı 872'de Yüzde 19.6 kaldı. 

Yürüyelim arkadaşlar 

Milli Takım'ın play - off'taki rakibi bugün belli olacak. Türkiye, İsviçre'nin Zürih kentinde saat 13.00'te çekilecek kura çekiminde Norveç, İsviçre veya Slovakya'dan biriyle eşleşecek 


18. Dünya Kupası Avrupa elemelerinde 2. Grup'taki maçlarını 2. sırada tamamlayarak baraj maçı oynama şansı yakalayan Türkiye rakibini beklemeye koyuldu. 
İsviçre'nin Zürih kentinde Joseph Blatter'in de katılımıyla bugün saat 13.00'te gerçekleştirilecek kura çekiminde Türkiye, Slovakya, İsviçre veya Norveç'ten biriyle eşleşerek finallere katılabilmek için 12 ile 16 Kasım tarihlerinde 2 maç yapacak. 
Ay - yıldızlı ekibimiz bugüne kadar İsviçre ile yaptığı 12 maçın 6'sını kazandı. Üç karşılaşmadan yenik ayrıldı, üç maçta da berabere bitti. 
A Milli Takım, Norveç ile de yedi kez karşı karşıya geldi. Üç galibiyet, üç yenilgi, bir beraberlik aldı. Türkiye, Slovakya'ya ise hiç kaybetmedi. Oynadığı dört maçta üç galibiyet aldı, bir karşılaşma ise berabere bitti. 

İsviçre karnemiz Tarih Yer Organizasyon Sonuç 01.06.1952 Ankara Özel 1 - 5 25.05.1953 Bern Özel 2 - 1 24.09.1969 İstanbul Özel 3 - 0 26.09.1971 Zürih Özel 0 - 4 09.05.1973 Basel Dün.Kup.Ele.Gru. 0 - 0 19.11.1973 İzmir Dün.Kup.Ele.Gru. 2 - 0 01.12.1974 İzmir Avr.Şam.Ele.Gru. 2 - 1 20.04.1975 Zürih Avr.Şam.Ele.Gru. 1 - 1 28.08.1985 St.Gallen Özel 0 - 0 12.03.1986 Adana Özel 1 - 0 14.12.1994 İstanbul Avr.Şam.Ele.Gru. 1 - 2 26.04.1995 Bern Avr.Şam.Ele.Gru. 2 - 1 

Norveç karnemiz Tarih Yer Organizasyon Sonuç 03.08.1936 Berlin Olim.Oyu. 0 - 4 01.06.1961 Oslo Dün.Kup.Ele.Gru. 1 - 0 29.10.1961 İstanbul Dün.Kup.Ele.Gru. 2 - 1 28.04.1993 Oslo Dün.Kup.Ele.Gru. 1 - 3 10.11.1993 İstanbul Dün.Kup.Ele.Gru. 2 - 1 23.02.2000 İstanbul Özel 0 - 2 15.08.2001 Oslo Özel 1 - 1 

Slovakya karnemiz 24.03.2001 İstanbul Dün.Kup.Ele.Gru. 1 - 1 01.09.2001 Bratislava Dün.Kup.Ele.Gru. 1 - 0 07.09.2002 İstanbul Avr.Şam.Ele.Gru. 3 - 0 07.06.2003 Bratislava Avr.Şam.Ele.Gru. 1 - 0 



</TEXT>
</DOC>
