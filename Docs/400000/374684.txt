<DOC>
<DOCNO> 374684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun34.html </URL>
<DATE> 2005/09/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Stern, 'İslamiyet'te aşkı' kapak yaptı 
</HEADLINE>
<TEXT>

     Alman Stern dergisi, İslamiyet'te aşkı ''İslam dünyasında aşk'' başlığıyla kapak konusu yaptı. 
     Derginin haberinde, Arap dünyasında gençlerin dini kurallara gittikçe daha az uydukları, cinsellik konusunun bireysel özgürlüklerin ölçütü haline geldiği görüşüne yer verildi. 
     Gençlerin birbirlerini tanıma imkanlarının cep telefonları ve internet aracılığıyla arttığı ve eskisi gibi kontrol edilemediği belirtilen haberde, Suudi Arabistan ve İran gibi ülkelerde bile gençlerin ahlak polisine yakalanmadan flört etme imkanları bulduğu belirtildi. 
     Mısır ve Lübnan'daki bazı üniversitelerde en çok gidilen kursların cinsellik hakkında düzenlenenler olduğu, özellikle Lübnan'ın cinsellik konusunda en liberal Arap ülkelerinden biri olduğu kaydedildi. 
     Haberde, Mısır'da Hind El Hinnavi adlı bir kadının evlilik dışı hamile kaldığı kızını kürtajla aldırmayı reddetmesinin, kadınların cinselliği konusunda ülkede büyük bir tartışma başlattığı, Hinnavi'nin böyle bir sorunla kamuoyuna çıkan ilk kadın olduğu ifade edildi. 
     Sevgilileriyle yalnız kalmak isteyen gençlerin genelde çölde buluştuğu belirtilen haberde, İslamiyet'in cinselliği yasaklamadığına, yasak olanın evlilik dışı cinsel ilişkide bulunmak olduğuna dikkat çekildi. 
     
</TEXT>
</DOC>
