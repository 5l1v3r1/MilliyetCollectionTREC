<DOC>
<DOCNO> 382150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yasam/yas01.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul felç oldu 
</HEADLINE>
<TEXT>


Yol çalışmaları İstanbulluları çileden çıkardı. 300 noktadaki çalışmalar trafiği arapsaçına çevirdi 

ŞENOL DEMİRCİ - M.AKİF ERDEM İstanbul 

Kilometrelerce kuyruk 
KIŞ mevsiminin yaklaşması ve okulların açılmasından sonra başlatılan yol yapım, bakım ve onarım çalışmaları İstanbulluları adeta çileden çıkardı. Özellikle sabah ve akşam saatleri kilometrelerce uzunluktaki araç kuyruğuna takılan vatandaşlar, 'Bu çile ne zaman bitecek ' diye soruyor. Büyükşehir Belediyesi'nin 49 noktada yol yapımı, 300 noktada bakım-onarım çalışması sürdürüyor. 

Trafik kilitleniyor 
AVRUPA yakası Maslak ve Ayvansaray'da bağlantı yolları ve kavşak düzenlemesi çalışmaları trafik yoğunluğuna sebep oluyor. Sarıyer'den Beşiktaş istikametine gitmek isteyenler, kavşak çalışmaları sebebiyle 10 dakikalık yolu ortalama 35 dakikada alıyor. Ayvansaray tünelinde süren bağlantı yolları inşaatı da Topkapı ve Bağcılar istikametine trafiği zaman zaman kilitliyor. 

Anadolu yakası şantiye alanı 
BAĞDAT Caddesi'nde yaklaşık 2 yıl önce başlayan yol çalışması sürüyor. Ayrıca Anadolu Yakası'nda tamamlanamayan kazı çalışmaları da tepki çekiyor. Kazı çalışmaları nedeniyle Anadolu Yakası adeta şantiye alanına döndü. İBB Fen İşleri Daire Başkanlığı, son rötuşların atıldığını kaydetti. 3 aydır süren Maltepe minibüs yolu İSKİ kazı çalışması nedeniyle tek şeritten gidiş-geliş yol veriliyor. 



</TEXT>
</DOC>
