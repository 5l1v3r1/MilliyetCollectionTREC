<DOC>
<DOCNO> 365626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yazar/cemal.html </URL>
<DATE> 2005/07/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Silahlara veda 
</HEADLINE>
<TEXT>


Kuzey İrlanda'da İngiliz yönetimine karşı 36 yıllık silahlı mücadele... 3600 terör kurbanı... 
Yirmi yıl önce Başbakan Thatcher'la bütün bir İngiliz kabinesini tek bir eylemle havaya uçurmaya ramak kalan şiddet politikası... 
Ve bunların altındaki imza 
İrlanda Cumhuriyetçi Ordusu 
Bilinen kısa adıyla IRA... 
Perşembe günü silah bıraktı. 
Silahları bir daha eline almamak üzere gömeceğini ilan etti. Katolik ve Protestan kiliselerini IRA'nın silahsızlanmasına resmi tanık olmaya çağırdı. 
Silah değil siyaset dedi IRA. 
Barışçı yöntemler dedi. 
Demokratik süreç dedi. 
Başbakan Blair, gelişmeyi tarihi olarak nitelerken, "Barış savaşın yerini alıyor siyaset terör ve şiddetin yerini alıyor" diye açıklama yaptı. 
Birleşik İrlanda için silahlı mücadele 86 yıldır sürüyordu. Son 36 yıldır IRA'nın yeraltında devam ettirdiği terör ve şiddet politikası geçerliydi. 
Ama bir noktaya geldi tıkandı. 
Sonuç alamadı silah. 
IRA'nın inandırıcılığı özellikle 11 Eylül dünyasında ölümcül darbeler yedi. 
El Kaide terörünün son Londra saldırılarıyla da davanın şiddet ve terör yöntemleriyle sürdürülemeyeceği, silahlı mücadelenin artık savunulur bir yanı kalmadığı, anlaşılan, kafalara iyiden iyiye dank etti. 
Yıllar boyu IRA'nın boy hedefi olan Londra artık El Kaide ve terörünün görev alanı haline geliyordu belki de. Bir İngiliz meslektaşımın deyişiyle, bir savaş biterken öbürü başlıyordu, kim bilir... 
IRA'nın da böylesi koşullarda hiçbir şey değişmemiş gibi aynı yolda yürümeye kalkışması, kendi davasını kendi eliyle öldürmesi anlamına gelecekti. 
Kendi kamuoyunda, İngiliz ve Avrupa kamuoyunda, daha önemlisi 'İrlanda davası'na öteden beri sempatiyle bakmış olan Amerikan kamuoyunda İRA'nın bundan böyle kendini anlatabilmesi tümüyle imkansızlaşacaktı. 
IRA böylece silahtan vazgeçiyor. 
Terör ve şiddeti reddediyor. 
Demokratik süreçten, barışçıl yöntemlerden ve silahtan değil siyasetten yana olduğunu açıklıyor. 
Bu noktaya elbette kolay gelinmedi. Yaşanan bir geçmiş, çekilen acılar var. 
Üstelik bu acılar çok taze. 
Ama artık acıların üzerine siyaset inşa edilemeyeceği anlaşılmış durumda. Acıların tutsağı olmak yerine yüzler geleceğe döndü. 
Çünkü bilinmekte 
Geçmişin esiri olmakla barış yapılamıyor. 
Avrupa eğer geçmişin esiri olsaydı, İkinci Dünya Savaşı sonrasının barışı olmazdı. Savaş sonrasının büyük liderleri geçmişin esiri olsalardı, tarihin belki de en büyük barış projesi olan Avrupa Birliği gerçekleşemezdi. 
Acılar tabii unutulmayacak. 
Ama acıların esiri olunmayacak. 
Önemli olan, acılardan ders alıp birlikte barış içinde yaşamanın yollarında yürümeyi öğrenmektir. 
Zaman aldı, çok kan ve gözyaşına neden oldu IRA'nın silahlara veda noktasına gelmesi... 
Darısı, dünyanın başka yerlerinde hala şiddet ve terörün çıkmaz sokaklarında yürüyerek masum insanlara acı çektirmeye devam eden örgütlerin başına.. 



</TEXT>
</DOC>
