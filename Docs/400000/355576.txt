<DOC>
<DOCNO> 355576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yasam/axyas02.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile hayatımıza at eti girecek 
</HEADLINE>
<TEXT>


AB Uyum Yasaları kapsamında yürürlüğe giren kanunlarla, at eti de et ürünleri kapsamına girdi. Bu, özel mezbahalarda kesilip satılan at etinin sofralarımıza da girebileceği anlamına geliyor... 

YALÇIN İREŞ Konya DHA 

Konya Tarım İl Müdür Yardımcısı Veteriner Hekim Ali Ergin, AB Uyum Yasaları kapsamında yürürlüğe giren Hayvan Sağlığı Zabıtası Kanunu ile özel mezbahalarda at kesilebileceğini ve etinden elde edilen ürünlerin satılabileceğini söyledi. 

Mezbahalar kurulacak 
Ergin, 5179 sayılı Gıda ve 3285 sayılı Hayvan Sağlığı Zabıtası kanunlarının yürürlüğe girdiğini, at etinin de et ürünleri kapsamında büyükbaş hayvan sınıfına dahil edildiğini belirtti. 
At kesiminin kurulacak özel mezbahalarda yapılabileceğini aktaran Ergin, Türkiye'de halen at kesimi yapılacak mezbaha bulunmadığını ifade etti. 

'Rahatlıkla yenir' 
Selçuk Üniversitesi Veteriner Fakültesi Öğretim Üyesi Prof. Dr. Behiç Serpek de, at etinin insan sağlığı açısından hiçbir zararı bulunmadığını söyledi. Serpek, "At eti rahatlıkla yenebilir, çok da sağlıklıdır. Türk Cumhuriyetleri'nde h l at eti yeniliyor" dedi. 

'At eti yemek dinen caiz' 

Selçuk Üniversitesi İlahiyat Fakültesi İslam Hukuku öğretim üyesi Prof. Dr. Orhan Çeker, at eti yemenin dini sakıncası bulunmadığını kaydetti. At etinin İslam dinine göre caiz ve hel l olduğunu belirten Çeker, "At etinin dana, inek veya koyun etinden farkı yoktur. Ancak eşek ve katır eti yenmez" diye konuştu. 


</TEXT>
</DOC>
