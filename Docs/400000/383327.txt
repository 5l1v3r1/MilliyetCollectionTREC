<DOC>
<DOCNO> 383327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko10.html </URL>
<DATE> 2005/10/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ramazan alışverişine yorgun çıkmayın... 
</HEADLINE>
<TEXT>

     Ramazan ayı öncesi alışverişler yoğunluk kazanırken, uzmanlar, alışveriş listesi hazırlamadan, aç ve yorgun bir şekilde alışverişe çıkılmaması konusunda uyarıyor. 
     Milli Prodüktivite Merkezi MPM tarafından hazırlanarak vatandaşlara dağıtılan broşürde, alışverişte dikkat edilecek konular, alışveriş sırasında izlenmesi gereken adımlar ve evrensel tüketici haklarıyla ilgili bilgiler yer alıyor. 
     Broşürde, gelişmiş ekonomilerin ardında bilinçli tüketiciler olduğu belirtilerek, bilinçli tüketicinin, bir mal ya da hizmeti satın alırken, gerçek gereksinimlerini göz önünde tutarak ondan en üst düzeyde yarar sağlamayı amaçlayacağına dikkat çekildi. 
     Bunun için planlı alışveriş yapılması önerilen broşürde, sağlıklı, güvenli, çevreye saygılı olduğu kadar benzerleri arasında yerli olan malların tercih edilmesi gerektiği bildirildi. 
     Yüksek kalitedeki mal veya hizmetin en uygun fiyata alınarak para, zaman, enerji gibi kaynaklardan üst düzeyde yararlanılması tavsiye edilen broşürde, bir ayıplı mal ya da hizmet satın alan üreticinin ise mutlaka hakkını araması gerektiği vurgulandı. 
     Bilinçli bir alışveriş için ilk olarak plan hazırlanması önerilen broşürde, şu ifadelere yer veriliyor 
     ''Öncelikle gerçek gereksinimlerinizi belirleyin. Bu gereksinimleri en önemliden en önemsize doğru sıralamalıyız. Satın alınacaklarımızın çeşit, fiyat, kalite gibi özellikleri hakkında ön araştırma yapmalı, alışveriş yapacağımız bütçemizi gözden geçirmeliyiz. İhtiyacımız olan ürünü talebin en az olduğu dönemlerde almaya dikkat etmeliyiz. Alışveriş sırasında mutlaka fiş ya da fatura almalıyız ki ayıplı çıkan mal veya hizmete karşı hakkımızı arayabilelim. Alışveriş için en uygun zamanı belirleyerek gün içinde en tenha saatleri tercih etmeli, ay başı yerine ay sonunda alışveriş yapmaya özen göstermeliyiz.'' 
     
     ALIŞVERİŞE AÇ VE YORGUN ÇIKMAYIN 
     Alışverişe yorgun ve aç çıkılmaması gerektiği vurgulanan broşürde, şunlar kaydedildi 
     ''Aç olarak alışverişe çıkan kişi ihtiyacından daha fazlasını satın almaya meyillidir. Yorgun olan kişinin ise ürünler arasında karşılaştırma bile yapamadığı için, bilinçli bir alışveriş yapma ihtimali son derece azdır. Alışverişe mutlaka liste hazırlayıp çıkınız. Alışverişinizi, geriye dönmeden hafif ürünleri önce, ağır ürünleri ise en sona bırakacak şekilde planlayınız. Alışveriş sırasında kredi kartı kullanılacaksa, mutlaka ayın başında harcama tutarının hepsini birden ödeyip ödeyemeyeceğine dikkat ediniz. Alışverişinizi makul ölçüde çeşit bulunan market, mağaza ve pazarlardan yaparak 'seçme hakkı'nızı rahatça kullanmaya dikkat ediniz.'' 
     
</TEXT>
</DOC>
