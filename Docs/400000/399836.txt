<DOC>
<DOCNO> 399836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/axspo03.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da ihtilal 
</HEADLINE>
<TEXT>


Teknik Direktör Gerets, Ankaraspor deplasmanında formsuz Hakan Şükür'ü kulübeye çekmeyi planlıyor. Belçikalı hoca dünkü idmanda radikal bir kararla tecrübeli golcüyü yedeklerle çalıştırırken forveti Necati-Ümit Karan ikilisinden oluşturdu 

VEDAT DANACI 


Galatasaray'da Hakan Şükür'e kulübe yolu gözüktü. Sarı - kırmızılı takım, dün sabah yaptığı tek antrenmanla Ankaraspor'la yarın akşam deplasmanda oynayacağı zorlu maçın hazırlıklarını sürdürürken, Teknik Direktör Eric Gerets sürpriz bir kararla Hakan'ı yedeklerin arasına yolladı. Gerets'in bu tercihi tecrübeli golcüyü adeta şoke etti. Bir anda neye uğradığını şaşıran deneyimli forvetin büyük moral bozukluğu yaşadığı gözlendi. Hakan'ın bu sürpriz gelişme üzerine antrenör Erdal Keser'le saha ortasında bir süre hararetli bir şekilde konuşması dikkat çekti. 
Teknik Direktör Gerets, taktik ağırlıklı çift kale maçta önce haftalardır kulübeden çıkamayan genç golcü Hasan Kabze'yi as takımla birlikte çalıştırdı. Belçikalı hoca daha sonra Ümit Karan'ı, yedeklerin arasından çıkararak Necati Ateş'in yanına gönderdi. Hakan Şükür ise idmanın sonuna kadar yedek takımda kaldı. Gerets cezalı Orhan Ak'ın yokluğunda genç Ferhat'ı, sakatlığı süren Hasan Şaş'ın yerinde Sabri'yi denedi. Sezon başından beri 11'de forma bulamayan Ayhan'ın da aslarla birlikte çalışması dikkat çekti. Gerets'in, Ümit Karan, Sabri, Ayhan ve Ferhat'ı, Ankaraspor maçında ilk 11'de sahaya sürmesi bekleniyor. 

Hasan Şaş yetişmiyor 

Sakatlığı süren yıldız, Ankaraspor maçında yok. Aslan, bugün Başkent'e gidiyor 

Galatasaray, Başkent'e Hasan Şaş'tan yoksun olarak gidecek. Fenerbahçe derbisinde belindeki eski sakatlığı nükseden yıldız futbolcu yoğun tedaviye rağmen düzelemedi. Hasan'ın yarın oynanacak Ankaraspor maçına yetişmesinin mümkün olmadığı bildirildi. Aslan'da derbi maçta ikinci sarıdan kırmızı kart gören Orhan Ak da takımdaki yerini alamayacak. Hafif sakatlığı yüzünden dünkü idmana katılmayan Ergün'ün ise durumunun ciddi olmadığı açıklandı. Kulüp doktoru Murat Çevik, tecrübeli futbolcunun büyük bir olasılıkla hazır duruma geleceğini söyledi. 
Sarı - kırmızılı ekip bugün yapacağı son antrenmanla Ankaraspor maçı hazırlıklarını tamamlayarak Başkent'e gidecek. 

Ankaraspor umutlu 

Ankaraspor, Galatasaray'ı gözüne kestirdi. Kulüpler Birliği Vakfı seçiminde, iki kulüp başkanı Hilmi Gökçınar ile Özhan Canaydın'ın karşı karşıya gelmesi, yarınki maç öncesi ilginç bir rastlantı olarak dikkat çekerken Başkent ekibinde tek hedef galibiyet olarak belirlendi. Başkan Gökçınar, "Toparlanmak için üç puan şart. Futbolcular maçı kazansın gerisini bize bıraksın" dedi. 

Aranıyor 

VOLKAN KARSAN 

Kim ne derse desin, Galatasaray için Pazar'ın ertesinde yeni bir dönem başladı. Hesaplaşma ve yeniden yapılanma dönemi... Bu zor dönemi geride bırakmak için bakalım neler lazım, yüksek sesle sayalım. Aranıyor 
İlk rütbe alacağı, ilk madalyayı takacağı maçta orta saha kurgusuyla ve taktik hatalarıyla intihar etmeyecek bir TEKNİK DİREKTÖR... 
Şahsının değil, takımın öneminin bilincinde olacak, saha içinde egoist, dışında laf ebesi olmayacak, mesleğine saygılı FUTBOLCU... 
Ali Sami Yen'in görüp görebileceği en kalabalık sayıya ulaşıp, bin dolayında rakip fanatiğin şarkılarına esir olmayacak... Maç başında veya sonunda slogan olarak'yönetim istifa'dan daha iyilerini bulabilecek TARAFTAR... 
Geçmişten ders almış, tribün, kongre anarşistlerinden, üç beş Florya baskıncısından medet ummayacak MUHALEFET... 
Çıkış tüneli zorbalarıyla, tahkim kurulunu basanlarla, hakemleri korkutanlarla mücadele edebilecek ve de hem zafer şarkıları söyletip, hem de kulübü borç batağına yürütmeyecek bir BAŞKAN ADAYI... 
Bilenler, bilmeyenlere haber versin... 


</TEXT>
</DOC>
