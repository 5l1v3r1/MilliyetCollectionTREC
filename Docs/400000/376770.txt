<DOC>
<DOCNO> 376770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy15.html </URL>
<DATE> 2005/09/08/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Meclis, 'terör' gündemiyle olağanüstü toplanmayacak 
</HEADLINE>
<TEXT>

     AK Parti Grup Başkanvekili Salih Kapusuz, terör olayları nedeniyle TBMM'nin olağanüstü toplantıya çağrılmasına gerek görmediğini söyledi. 
     Kapusuz, CHP'nin terör olayları nedeniyle TBMM'yi olağanüstü toplantıya çağırma isteği konusunda, ''Terör olayları nedeniyle Meclis'in olağanüstü toplantıya çağrılmasına gerek görmüyorum. Güvenlik bürokrasisi ve Hükümet görevinin başında. İstenmeyen ve üzücü terör olayları olmuyor mu, oluyor. Ama Meclis'i olağanüstü toplantıya çağıracak bir durum yok'' dedi. 
     Hükümet'in bütün ağırlığını vererek konu üzerinde hassasiyetle çalıştığını belirten Kapusuz, CHP'nin istemesi halinde TBMM'nin nasıl toplanacağının İçtüzük'te belli olduğunu hatırlattı. 
     TBMM'nin 1 Ekim'de yeni yasama yılına başlayacağını belirten Kapusuz, açılışın ardından AK Parti milletvekillerinin Kızılcahamam'da kampa gireceklerini, 4 Ekim'den itibaren yasama çalışmalarına hız vereceklerini kaydetti. 
     Kapusuz, yeni yasama yılında, Cumhurbaşkanı Ahmet Necdet Sezer'in geri gönderdiği yasalar ile Sosyal Güvenlik Yasa Tasarısı'nın öncelikle ele alınacağını sözlerine ekledi. 
     
</TEXT>
</DOC>
