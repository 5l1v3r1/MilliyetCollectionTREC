<DOC>
<DOCNO> 376094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy10.html </URL>
<DATE> 2005/09/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Anayasa Mahkemesi Başkanvekili'nden Arslan'ın sözlerine tepki 
</HEADLINE>
<TEXT>

     Anayasa Mahkemesi Başkanvekili Haşim Kılıç, Yargıtay Başkanı Osman Arslan’ın Anayasa Mahkemesi’ne yönelik sözlerini "Anayasa Mahkemesi’ne yapılmış bir saldırı" olarak nitelediğini söyledi. 
     Kılıç, Arslan’ın Yüce Divan’da yargılama sürerken yaptığı açıklamaları "talihsizlik" olarak niteledi. 
     Adli yılın başlaması dolayısıyla Yargıtay’da düzenlenen törenin ardından çıkışta, Yargıtay Başkanı Osman Arslan’ın Anayasa Mahkemesi’ne yönelik eleştirileri hakkında Anayasa Mahkemesi Başkanı Tülay Tuğcu’ya soru yöneltildi. 
     Tuğcu, bu soruya, "Doğal bir şey. Zamanı gelince yanıtlayacağız. Şimdi söyleyecek bir şey yok" yanıtını verdi. 
     Aynı yöndeki sorular üzerine Haşim Kılıç ise şöyle konuştu 
     "Herkesin olduğu gibi sayın başkanın da düşüncelerini açıklama ve ifade etme özgürlüğü vardır. Ben bu konuyu bu çerçevede değerlendiriyorum. Ancak öncelikle sayın baro başkanının çok sorumlu konuşmasından dolayı kendisine teşekkür ediyorum. 
     Yüce Divan konusunun çok yoğun bir şekilde devam ettiği bir süreçte Sayın Yargıtay Başkanı’nın, sanıkların belki de güvenini, olası bir ihtimalle güvenini sarsıcı birtakım açıklamalarda bulunmalarını çok talihsiz ve sorumsuz bir konuşma olarak niteliyorum. Bu konuşmayı Anayasa Mahkemesi’ne yapılmış bir saldırı olarak niteliyorum ve bunun cevabı da kurumumuz tarafından verilecektir." 
     
</TEXT>
</DOC>
