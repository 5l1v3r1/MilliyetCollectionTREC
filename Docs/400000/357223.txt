<DOC>
<DOCNO> 357223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/spo04.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon huzursuz 
</HEADLINE>
<TEXT>


Bordo - Mavililer'in bir sene içinde 25 futbolcu ile görüşüp, sadece 2 imza atabilmesi başarısızlık olarak yorumlandı. Şenol Güneş'in, "Transferler benim içime sinmiyor" sözleri de kafa karıştırdı 


Şampiyonlar Ligi'ne kalıp, tarihi bir başarı yakalamanın hazırlıklarını yapan Trabzonspor'da transfer operasyonu camia tarafından başarısız olarak yorumlandı. Bordo - Mavililer'in, bir yıl içinde yaklaşık 25 futbolcu ile temasa geçmesi ve yalnızca 2 futbolcuyla anlaşabilmesi yetersiz bulundu. 
Bazı yöneticilerin, transferler konusunda, "Ne ilk planda istenen futbolcular alınabildi, ne de transferler zamanında çözülebildi. Takım 10 gündür kampta ama 2 oyuncu alabildik. Transfer bittiğinde Futbol A.Ş.'nin yapısını masaya yatırıp başarısızlığın nedenini sorgulayacağız" dedikleri öğrenildi. 
Bordo - Mavili yöneticilerin, Futbol A.Ş.'deki isimlerin sürekli ön plana çıkmasından duydukları rahatsızlık ve şikayetleri, Kulüp Başkanı Atay Aktuğ'a da ilettikleri belirtildi. Taraftarların yakınmalarının yanı sıra Teknik Direktör Şenol Güneş'in de, "Ne yazık ki transferler içime sinmiyor" yorumu yapması sıkıntıyı gözler önüne yeniden serdi. 

Gökdeniz'den iş başı 

Gerede kampında kulağından rahatsızlandığı için antrenmanları kaçıran Gökdeniz Karadeniz, dün yapılan çift kale maçta yer aldı. Attığı goller ve paslarla beğeni toplayan yıldız futbolcunun, yeni sezon öncesinde erken form tutması teknik heyetin de yüzünü güldürdü. 
Bordo - Mavili futbolcular bir süredir kondisyon ağırlıklı yapılan çalışmalar sonrasında topla buluşmanın keyfini yaşadı. Teknik Direktör Şenol Güneş, oyuncularını övgü dolu sözlerle motive etti. 

Pinto'ya zam geldi 

Trabzonspor'un anlaşmaya vardığı Rafael Marquez Pinto konusunda Brezilya'nın Botafogo Kulübü'nün kararını değiştirdiği bildirildi. Pinto için daha önce istenen 750 bin dolarlık bonservis ücretinin 3 milyon dolara çıkarıldığı kaydedildi. Bordo - Mavili yönetimin bu nedenle Ponto Prita'nın stoperi Rafael Dos Santos'a döndüğü ifade edildi. Dos Santos ile anlaşma sağlanamazsa yöneticiler diğer alternatifleri gündemine alacak. 

Mangal keyfi 

Kafile Başkanı Orhan Aksu, yoğun programdan bunalan futbolculara antrenmanın bitiminde kamp yaptıkları otelin arka bahçesinde mangal ve kuzu çevirme partisi verdi. Göl kenarında ve açık havada yapılan mangal partisine tüm futbolcular katıldı. Bu arada Trabzonspor, Gerede kampındaki son gününe girerken kafilenin kaldığı Dorukkaya Oteli'nin yetkilileri, dün yeni sezon için kurban kesti. 

Tolga şüphesi 

Ukrayna'nın Shakthar Donetsk Kulübü'ne transfer olan Tolga Seyhan'ın sakatlık riski taşıdığı iddia edildi. Milli futbolcu, geçen yıl hazırlık döneminde adalesinden sakatlanmış ve uzun süre sahalardan uzak kalmış, ikinci yarıda da sakatlığı tekrarlanmıştı. Kulübe yakın çevreler, yıldız futbolcunun sakatlanma riski nedeniyle satışına son anda izin verildiğini iddia ettiler. 


</TEXT>
</DOC>
