<DOC>
<DOCNO> 381583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko41.html </URL>
<DATE> 2005/09/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Garanti Bankası Genel Müdürü Devir işlemleri Kasım'da bitirilecek 
</HEADLINE>
<TEXT>

     Garanti Bankası Genel Müdürü Ergun Özen, bankanın yüzde 25.5'lik hissesinin, General Electric'in GE iştiraki GE Consumer Finance'a GECF devri konusundaki işlemlerin Kasım ayı sonunda bitmesini öngördüklerini bildirdi. 
     Özen, Doğuş Holding'e sağlanan 100 milyon dolarlık sendikasyon kredisinin imza törenin ardından, gazetecilerin sorularını yanıtladı. 
     Ergun Özen, bankanın yüzde 25.5'inin GECF'ye satışıyla ilgili kesin bir tarih veremeyeceğini ifade ederek, ''ancak hisse devriyle ilgili işlemlerin Kasım ayı sonunda bitmesini öngörüyoruz. Bankacılık Düzenleme ve Denetleme Kurumu BDDK ile Sermaye Piyasası Kurulu SPK nezdinde gerekli girişimler için doküman hazırlıklarına başladık'' diye konuştu. 
     Çağrı muafiyetine yönelik soru üzerine Özen, GECF ile başından beri ön şartlarından birinin ''küçük hissedarları korumak'' olduğunu, bu doğrultuda çağrı yapacaklarını söyledi. 
     Özen, ''Sandık, daha önce görüştüğünüz Banca Intesa ile anlaşamadığınız konulardan biriydi. O zaman kabul etmediğiniz unsuru neden şimdi kabul ediyorsunuz '' sorusuna şu yanıtı verdi 
     ''O işin çerçevesi değişti. O zamanlar bir yasa yoktu. Şimdi bir yasa var. Yasada artık Sosyal Sigortalar Kurumu'nun tek çatı altında toplanması söz konusu. Buna kimsenin karşı olduğunu düşünmüyorum. Sayın Cumhurbaşkanımız'ın da karşı olduğunu düşünmüyorum. Zaten gerekçelere baktığınızda gerekçelerde de ortaya çıkıyor. Dolayısıyla biz anlaşmaları bu zeminde götürmek zorundaydık, tek çatı altında toplanması fikri... Geldiğimiz nokta da budur zaten. Bunda da ileriye dönük bir problem görmüyoruz. Intesa zamanında böyle birşey söz konusu değildi. Böyle bir kanun, ortada bir çalışma yoktu. Bir belirsizlik vardı. Onların söylediklerini biz kabul edemezdik. Ama şu anda geldiğimiz noktada General Electric ile çok makul birşey ortaya çıkıyor.'' 
     
</TEXT>
</DOC>
