<DOC>
<DOCNO> 366094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko47.html </URL>
<DATE> 2005/08/01/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Otomotiv ihracatı Temmuz'da frene bastı... 
</HEADLINE>
<TEXT>

     Ekonominin lokomotifi haline gelen otomotiv sektörünün ihracatı, yılbaşından bu yana aylık bazda ilk kez geriledi. Temmuz ayı ihracatı, geçen yılın aynı ayına göre yüzde 6 oranında düştü. 
     Ocak-temmuz döneminde ise yüzde 30 oranında artan ihracat, 7 milyar 688 milyon dolara ulaştı. İhracat, aylık bazdaki gerilemeye rağmen 7 aylık dönemde, 2003'ün tamamında yapılan 7 milyar 191 milyon dolarlık ihracatı geride bıraktı. 
     Uludağ İhracatçı Birlikleri UİB verilerinden derlenen bilgiye göre, ocak-temmuz döneminde, ihracat kalemleri arasında, 2 milyar 638 milyon 9 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     
     İHRACAT, AYLIK BAZDA İLK KEZ GERİLEDİ 
     Ocak-temmuz döneminde yüzde 30 artarak 7 milyar 688 milyon 172 bin dolara ulaşan ihracat, geçen yılın aynı döneminde 5 milyar 913 milyon 855 bin dolar olarak gerçekleşmişti. 
     Otomotiv sektörünün ihracatı, aylık bazda ise yılbaşından bu yana ilk kez geriledi. 
     Temmuz'da yüzde 6'lık düşüşle 1 milyar 52 milyon 673 bin dolara gerileyen ihracat, geçen yılın aynı ayında 1 milyar 115 milyon 2 bin dolarda kalmıştı. Bu yıl ihracat, Ocak'ta yüzde 37, Şubat'ta yüzde 92, Mart'ta yüzde 48, Nisan'da yüzde 25, Mayıs'ta yüzde 35 ve Haziran'da yüzde 15 oranında artış kaydetmişti. 
     
     ALMANYA İLK SIRADA 
     Sektör, yılın 7 ayında 13 serbest bölgenin yanı sıra 165 ülke ve özerk bölgeye ihracat yaptı. 
     Yoğun olarak Avrupa ülkelerine yapılan ihracatta, Almanya 1 milyar 96 milyon 295 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Romanya izledi. 
     Sektör, bu dönemde Antigua ve Bermuda, Mozambik, Hollanda Antilleri, St. Kitts ve Nevis, Tacikistan, Fransız Guyanası, Nijer, Moğolistan, Orta Afrika Cumhuriyeti, Nikaragua, Filistin, Kongo ve Zaire, Doğu Timor, Ruanda ve Fiji ile Mardin Serbest Bölgesi'ne ilk kez ihracat yaptı. 
     
</TEXT>
</DOC>
