<DOC>
<DOCNO> 389279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo20.html </URL>
<DATE> 2005/10/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hasan Şaş, PFDK'ya veriliyor... 
</HEADLINE>
<TEXT>

     Galatasaray ile Denizlispor arasında yapılan ve 1-1 tamamlanan karşılaşmadan sonra hakemlere küfür ettiği öne sürülen Hasan Şaş’ın tedbirli olarak PFDK’ya sevk edileceği öğrenildi. 
     Hakem Selçuk Dereli’nin raporunda, hafta sonu İstanbul’da yapılan ve berabere biten karşılaşmadan sonra sarı-kırmızılı futbolcu Hasan Şaş hakkında "Yüzümüze karşı ana avrat küfür etti" yazdığı ve küfürlere de detaylı bir şekilde yer verdiği ifade edildi. 
     Dereli’nin raporu doğrultusunda, Hasan Şaş’ın tedbirli olarak PFDK’ya sevk edileceği bildirildi. 
     
     MHK BAŞKANI SELÇUK DERELİ ÇOK DAHA İYİ OLMALIYDI 

     Merkez Hakem Kurulu MHK Başkanı Ufuk Özerten, Galatasaray-Denizlispor maçındaki yönetimiyle eleştirilerin hedefi olan hakem Selçuk Dereli'ye sahip çıktı. 
     Futbol Federasyonu'nun Levent'teki binasında haftalık olağan basın toplantısını düzenleyen Ufuk Özerten, konuşmasına eski Beşiktaşlı futbolcu Ahmet Özacar'ın vefatıyla ilgili üzüntüsünü belirterek başlarken, geride kalan haftada da hakemlere karşı birtakım olaylar yaşandığını kaydetti. 
     Türkiye'nin futbolda bir marka olmak için çabaladığı dönemde yaşanan hakem tartışmalarının daha fazla genelleştirilmesinden ve kamuoyu önünde şov haline getirilmesinden duyduğu rahatsızlığı anlatan Özerten, "Bu şekilde netice almak yerine, birinci dereceden yetkilileriyle konuyu konuşarak toptan ve kökten problemin halledilmesinden yana olduğumuzu daha önceden de bildirmiştik. Hakemlik bir uzmanlık işi ve saygı duyulması gerekir. Görüyorum ki yeteri kadar bu kardeşlerimize saygı gösterilmiyor" dedi. 
     
     "SELÇUK DERELİ DAHA İYİ OLMALIYDI" 

     Ufuk Özerten, Galatasaray-Denizlispor maçının hakemi Selçuk Dereli'nin gösterdiği yönetimle 7.8 puan aldığını hatırlatarak, "Bu fena bir puan değil. Çok daha iyi olmalıydı" diyerek, sözlerini şöyle sürdürdü 
     "Selçuk Dereli 3 senedir FIFA hakemliği yapıyor ve son 3 senedir de 2. klasmana çıkan tek Türk hakemi. 350 tane FIFA hakemi içinde umut vaat eden 14 hakem içinde. Tahmin ediyorum 10-15 senedir bu işte emeği vardır. Bana sık sık şu soruluyor. Avrupa'da hakemimizi göremeyecek miyiz. Bu şartlarda Avrupa'da nasıl hakemimizi göreceğiz. Biz bu hakemimizi saha içinde ve dışında bir takım polemiklerle bu kadar yerden yere vurmaya kalkarsak, herkes ağzına geleni düşünmeden konuşursa nereye varabiliriz." 
     
     BÜLEN TULUN'A TEPKİ 

     Ufuk Özerten, Galatasaray-Denizlispor maçı sonrası yaptığı açıklamalar nedeniyle isim vermeden sarı-kırmızılı kulübün sportif direktörü Bülent Tulun'a tepki gösterdi. 
     Hafızasının çok kuvvetli olduğunu ifade ederek yine Selçuk Dereli'nin yönettiği Ankaragücü-Galatasaray maçında Ümit Karan'ın faul yapıldığı iddialarına neden olan golünü hatırlatan Özerten, şöyle devam etti 
     "Şimdi dönüyoruz İstanbul'a ve bu kez söylenen sözler, 'İnce ince alt oymalar', 'Art niyetli olmalar'. Bunlar ayıptır ve günahtır. Biz hiçbir zaman kendi hatalarımızı başkalarının hatalarıyla örtme cihetine gitmiyoruz. Gerektiğinde çıkıp hakemin kötü maç yönettiğini de söylüyoruz. Gayemiz hakemlerimizi iyi maç yönetmeye hazırlamaktır. Bu tek başına ve sadece hakem unsurlarıyla yapılacak bir şey değildir. Futbol bir ailedir. Futbolun temel unsurları vardır. Biz bunlardan da yardımcı olmalarını istiyoruz. Bu, 'Planlı programlı alt oyma' laflarını çok ağar buluyorum ve şiddetle kınıyorum. Yakıştıramıyorum her şeyden önce. Benim Galatasaraylı dostlarım da var. Onların hakem hakkında söyledikleri kanaatleri çok daha farklı." Hakemlerin hatalarıyla kabul edilmesi gerektiğini söyleyen Özerten, "Çünkü futbolun doğası bu şekilde. Biz reyting sağlamak ve kendimizi bir takım kişiler karşısında aklayabilmek için sahadaki 3 hakemin üzerinde tüm problemleri çözmeye kalkarsak bu gidişat hiç iyiye gitmez. Yarın sahalarda maç yönetecek hakem bulamayız. Bu işler yavaş yavaş dışarılara taşar. Hakemlerimizin onurunu kırmaya, onları darp ve taciz etmeye vardığı taktirde bu işlerin önünü almamız mümkün değildir" şeklinde konuştu. 
     
     "HASAN ŞAŞ KÜFÜR ETMİŞTİR" 

     Ufuk Özerten, Galatasaray-Denizlispor maçı sonrası sarı-kırmızılı futbolcu Hasan Şaş'ın hakemlere yönelik küfür ettiğini ve bunun raporlara da girdiğini söyledi. 
     Böyle bir raporun ve küfür hadisesinin doğru olduğunu dile getiren Özerten, "Selçuk Dereli ile hakem arkadaşları tarafından duyulmuştur. Maçın temsilcisi tarafından duyulmuştur. Yaşanan küfür olayı yadsınamaz bir gerçektir ve hiç kimse de inkar yoluna gitmesin. Çünkü hiçbir hakemimiz olmayan bir şeyi, yalan bir şeyi yazmaz. Olay koridorda hakem soyunma odasının orada olmuştur" dedi. 
     Özerten, Hasan Şaş'ın "Hakemin yüzüne karşı asla küfür etmedim" sözlerinin hatırlatılması üzerine ise "Hakemin yüzüne veya arkasından küfür edilmiş olması fark etmez. Hakemler veya temsilcinin duymuş olması bunun için yeterlidir. Bu konuda hem temsilcinin, hem de hakemlerimizin tespit ettiği bir küfür var. Başlangıcı da 'Emeğimizin karşılığın verin ..." cevabını verdi. 
     
     "HATALAR SIFIRA İNDİRİLEMEZ" 

     Futbolda hataların sıfıra indirilmesinin mümkün olmadığını kaydeden Ufuk Özerten, "Futbolun hiçbir unsurunun hatası sıfıra indirilemez. Bunu yapacağım diyen biri varsa ben bugün MHK'yı ona teslim etmeye hazırım. Biz yanlışı sıfıra indireceğiz. Şu anda da yanlış yok. Hakemin de insan olduğunu kimse unutmamalıdır. Biz Türk hakemliği olarak hata yapan tüm futbolculara başarılar diliyoruz. Bir takım insanlar şov yapmak adına bu hakemlere çamur atmasınlar. Bu hakemlerimizin dışarıda başına bir şey gelirse de sorumluluğunun altından kalkamazlar" diye konuştu. 
     Ayrıca Özerten, PAF Ligi'nde oynanan Galatasaray-Denizlispor maçında eliyle attığı golü daha sonra hakeme giderek iptal ettiren sarı-kırmızılı oyuncu Özgürcan'a da gösterdiği dürüst davranıştan dolayı teşekkür etti. 

     
</TEXT>
</DOC>
