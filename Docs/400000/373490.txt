<DOC>
<DOCNO> 373490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/gun10.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Katil zanlısı eski baldız çıktı 

ELVAN EZBER 
Zeytinburnu'nda boş arazide cesedi bulunan Hakan Küçük'ü, eski baldızı Ayşe Doğan'ın öldürdüğü ortaya çıktı. Gözyaşları içinde cinayeti işlediğini itiraf eden Doğan, Küçük'ün kendisine tecavüze yeltendiğini, bu sırada yere düşen silahını alarak bir el ateş ettiğini söyledi. 

Hırsızlar, savcının otomobilini çaldı 

İZMİR DHA 
İzmir'de Karşıyaka Adliyesi'nde görev yapan Cumhuriyet Savcısı Sedat Bacaksız'ın Renault 19 marka otomobili, Bostanlı'daki evinin önünden kimliği belirsiz kişiler tarafından çalındı. Otomobilin bulunması için polis, tüm telsiz kanallarından anons yaptıysa da otomobili bulamadı. 

Gurbetçi işçiye 24 bıçak darbesi 

Almanya'da çalışan Nurettin Ceylan 53 , tatilini geçirdiği Balıkesir'in Avşa beldesindeki yazlığının bahçesinde ölü bulundu. Komşularının haber vermesi üzerine olay yerine gelen jandarma ekipleri, ceset üzerinde yaptıkları incelemede, 24 bıçak darbesi tespit etti. 

130 kiloluk kilise çanı ele geçirildi 

BOLU DHA 
Bolu'da jandarmanın yaptığı tarihi eser operasyonunda, 130 kilogram ağırlığında bir kilise çanı ele geçirildi. Olayla ilgili 5 kişi gözaltına alındı. Jandarmaya verdikleri ilk ifadelerinde çanı hurdalıkta bulduklarını iddia eden sanıklar, mahkemeye sevk edildi. 

Rasathane müdürü Erdoğan'la görüştü 

İSTANBUL Milliyet 
Başbakan Erdoğan, Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu'nu dün saat 15.00'te kabul etti. Dolmabahçe Sarayı'ndaki Başbakanlık Çalışma Ofisi'nde yapılan görüşme bir saat sürdü. Barbarosoğlu çıkışta, bir açıklama yapmadan ayrıldı. 



</TEXT>
</DOC>
