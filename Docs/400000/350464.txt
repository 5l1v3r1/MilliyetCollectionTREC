<DOC>
<DOCNO> 350464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur43.html </URL>
<DATE> 2005/06/09/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Polisin "dur" ihtarına ateşle karşılık verdiler... 
</HEADLINE>
<TEXT>

     Yalova’da denetim yapan polisin, şüphe üzerine durdurmaya çalıştığı otomobildeki 2 kişi, "dur" uyarısına ateşle karşılık vererek kaçtı. 
     Polisleri yaklaşık yarım saat peşinden koşturan, bu sırada araçlarından inerek 2 otomobili gasp eden zanlılar, kaza yapınca yaralı olarak yakalandı. 
     AA muhabirinin aldığı bilgiye göre, Yalova-Bursa karayolunda denetim yapan polis ekibi, İstanbul yönünden Bursa yönüne gitmekte olan T.P. ve M.R.K’nın içinde bulunduğu 34 UL 5947 plakalı otomobili şüphe üzerine durdurmak istedi. 
     Polisin uyarısını dikkate almayarak Bursa yönüne doğru devam eden zanlılar, Soğucak mevkiinde önlem alarak "dur" uyarısında bulunan ikinci ekibe de ateşle karşılık verdikten sonra kaçmaya devam ettiler. 
     Kovalamaca sırasında otomobillerini Soğucak mevkiinde terk ederek 16 ES 025 plakalı otomobili gasp eden zanlılar, bu kez yönlerini 
     Yalova kent merkezine çevirerek Kirazlı Sanayi Sitesi’ne girdiler. 
     Polis araçlarının etraflarını sarmaları üzerine ikinci aracı da terk edip bir süre yaya olarak kaçan ve bu sırada yine polise ateş açan zanlılara polis de karşılık verdi. Sanayi sitesinde 77 AY 379 plakalı otomobili gasp ederek bir kez daha izlerini kaybettirmeye çalışan zanlılar Yalova kent merkezine yönelince polis, Tonami Meydanı yakınında yolu kapattı. 
     
     KAZA YAPINCA YARALI YAKALANDILAR... 
     İçinde bulundukları otomobilin refüjdeki aydınlatma direğine çarpması sonucu yaralı olarak yakalanan zanlılar, ambulansla Yalova Devlet Hastanesi’ne kaldırıldılar. 
     Yalova Emniyet Müdürü Ahmet Çokgüler, zanlıların sağlık durumlarının iyi olduğunu belirterek, kovalamacada şans eseri emniyet mensuplarından ve vatandaşlardan yaralanan olmadığını söyledi. 
     Yalova’da, 5 gün önce iki grup arasında alacak meselesi yüzünden çıktığı iddia edilen ve 1 kişinin ölümü, 4 kişinin yaralanmasıyla sonuçlanan kavganın ardından kentte geniş güvenlik önlemleri aldıklarını hatırlatan Çokgüler, şunları kaydetti 
     "Geçmişte yaşadığımız olaylar nedeniyle tedbirlerimiz sürüyor. 
     Arkadaşlarımız yolda çalışmalarını sürdürürken Bursa yönüne giden otomobili durdurmak istemiş ama araçtakiler ateşle karşılık verince kovalamaca başlamış. 
     Ekiplerimiz takiplerini sürdürünce zanlılar, aracı terk ederek 2 aracı gasp ettiler ancak ekiplerimizin yolu kapattığı bölgede kaza yapınca yaralı yakalandılar." Olayla ilgili soruşturmanın sürdürüldüğünü, olaya karışan 3 otomobilde arama yapıldığını belirten Çokgüler, zanlıların başka olayla bağlantıları olup olmadığının araştırıldığını söyledi. 
     
</TEXT>
</DOC>
