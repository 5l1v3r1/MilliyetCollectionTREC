<DOC>
<DOCNO> 383049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/yazar/altan.html </URL>
<DATE> 2005/10/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şişirilmiş balonlar, patlamaya başladığında... 
</HEADLINE>
<TEXT>


Önceki akşam Galatasaray-Tromso maçını NTV kanalında izlerken, az fırlamadım ayağa oturduğum yerden 
- Hadi ulan, vur ulan, diye... 
Gönlümün dürtüsü, Norveç'in yenilgisini görmekten çok, Galatasaray'ın gol zaferlerini paylaşmaya göre ayarlanmıştı. 
Tromso kalesine yapılan onca atakta, çekilen şutların fasaryayla sonuçlanması, torunum Kerem gibi tepemi attırıyor 
- Ulan, diyordum onca antrenmanda golün nasıl atılamayacağını mı talim ettiniz yoksa 

Nostaljik özlemlerin tespih taneleri dökülüyordu ağzımdan 
- Ah şimdi şurada bizim Şahap olacaktı ki ah şimdi o şutu bizim Metin Oktay çekecekti ki ah şimdi o topa Tanju Çolak vuracaktı ki... 
Kaçırılan gollere bakarken Maradona'nın, neden Maradona olduğunu düşündüğüm bile oldu... 
Şans faktörüne ise, bir iki kez kancalandı mırıltılarım... 
Kale önünde ortalanmış topa, saniyenin 20'de biri şimşeklenmesinde vurma refleksi, nasip olmuyor her futbolcuya... 

Nereden nereye... Sarı-kırmızı bayrakların dalgalanırken açtıkları kaybolmuş ufuklarda babası Recaizade Mahmut Ekrem gibi, kendisi de aynı kuluçkalıktan yetişmiş olan Ercüment Ekrem görünür gibi oldu... 
Ercüment Ekrem'in kahkahalı romanı "Bizim Mahalle"... 
Mahallenin hem büyümüş, hem de kesece serpilmiş çocukları bir vefa borcu olarak bir hayrat yapmak istiyorlardı mahallelerine bir okul, bir hastane falan... 
Ne var ki paraları yetişmiyordu o kadarına ve bir "umumi apteshane" yapmaya karar veriyorlardı. 
Apteshane bittiğinde bir tören düzenleniyor, nutuklar söyleniyor ve kurdelesi kesilerek açılıyordu giriş kapısı... Alayı vala ile alkışlar arasında ilk olarak mahallenin kodamanları işiyorlardı tuvalete... 

Hafta başında, Çorum'un İskilip ilçesinde, Ercüment Ekrem'in 60 yıl önce yazmış olduğu "Bizim Mahalle" romanı, gerçeğe dönüştü. 
Müftü efendinin, ayakta çiş yapmanın günah olduğu fetvası üzerine, genel tuvaletteki pisuarlar önce sökülmüş yükselen tepkiler üstüne de, yeniden yapılmıştı. 
Tekrar onarılan genel tuvaletlerin açılışı için de, bir tören düzenlenmişti. Törene gönderilen çelenkler arasında konuşmalar yapılmış ve tazelenen tuvaletlerin kapısı, kurdele kesilerek açılmıştı... 

Ercüment Ekrem sağ olsaydı da, bir mizah fantezisi olarak yazdığı romanın 60 yıl sonra, AB üyeliği için müzakerelerin başlama arifesinde, noktası noktasına gerçekleştiğini görseydi, bilemem ne yapardı. 
Belki de 
- Çağdaşlaşma balonlarını şişirmek için ıkınmak en sonunda alayı gerçeğe, gerçeği de alaya dönüştürür, derdi... 

1839'da Tanzimat Fermanı'yla birlikte sokaklarda tellallar bağırtılmıştı 
- Duyduk duymadık demeyin bundan böyle, g vura "g vur" demek yoktur ha... 
Faytonlarda hoca, papaz, haham yan yana bindirilerek dolaştırılmıştı İstanbul'da... 

Yine hafta başında, Hatay'daki "Medeniyetler Buluşması" sempozyumunda değişik dinlerin liderleri, yani hoca, papaz, haham bir araya geldiler karşılıklı dostluk konuşmaları yapıldı. Başbakan Tayyip Bey, demeçler verdi dinlerin insancıllığı hakkında... 

"Benim oğlum bina okur, döner döner yine okur" diye eski bir deyim vardır. 
170 yıl önceki tabloların yeniden canlanması yarım yüzyıldan önceki mizah romanlarının gerçeğe dönüşmesi, bir hayli afallatıcı değil mi 

Bendeniz için değil... 
Salt imaj yaratmakla çağdaşlaşma olmuyor. Yüzeysel bir sıvanın altındaki gerçek, sırıtarak ortaya çıkıyor. 
III. Selim'den bu yana, çağdaşlaşma çabalarının hepsi de, ekonomik köklerden yoksun yüzeysel bir taklitçiliğe dayanmada... 
Oligarşik bir yapının iskeletini oluşturan "kışla" ise, "çağdaşlık imajı"nı bozacak tarihsel, toplumsal ve ekonomik bir saydamlaşma merakını "ihanet" saymaya eğilimli... 
Ne var ki, küresel bir değişim ister istemez ortaya çıkarıyor Türkiye'nin de sütrelenmiş gerçeklerini... Olayların tekrarındaki gariplik bundan... 

Yazı adamlarını, alfabe bilen arzuhalciler olarak görmek ve onları, yaratılmış imajların propagandasını yapmakla yükümlü saymak da, "çağ dışılığın" dibe vurmuş barometresi... 
Kırsal kesimin gerçeklerine eğilmiş kalemlerle hümanist bir açının sosyo-ekonomik ve psiko-sosyolojik analizlerini, evrensel bir değişim doğrultusunda değerlendirmeyi özümsemiş kalemler durmadan iğdiş edilmek istenmeseydi AB üyeliği için müzakerelerin pazartesi günü başlayıp başlamayacağı sorusu da, bu kadar keskin dikilmezdi karşımıza... 

Geçenlerde eski Hava Harp Akademisi Komutanı, Em. Hava Tümgeneral Mustafa Tuncer ile eşi Saadet Tuncer Köyceğiz'e uğramışlardı. 
Beyin buzlanmalarının bittiği yerden başlayan bir dostluk sohbetinin kahkahalarını paylaştık... 
Vaktiyle Deniz Kuvvetleri Komutanı Oramiral Erkaya ile de aynı minvalde, geniş kanatlı konuşmalarımız olurdu. 
"Anti-militarizm"in de, bir yeryüzü gerçeği ve bir yazı perspektifi olduğunu dile getirmek başka kalem sevgisiyle de bütünleşmiş militer dostlarla içtenlik bağlarında zevkli anılar yaşamak başka... 
Değişen kuşaklarla aynı bağları sevenlerin sayısı da artar inşallah... 

Galatasaray-Tromso maçıyla başladık, bir yığın geçmiş ve güncel olayı takırdatmaya kalktık bizim pancar motorunda... 
Cimbom'un atamadığı goller, içimizde kaldığı için herhalde... 



</TEXT>
</DOC>
