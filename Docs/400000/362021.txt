<DOC>
<DOCNO> 362021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun22.html </URL>
<DATE> 2005/07/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Haitang yaklaşıyor, 600 bin kişi evinden oldu... 
</HEADLINE>
<TEXT>

     Çin'de, yaklaşan Haitang tayfunu yüzünden güneydoğu sahil bölgeleri Fujian ve Zeciang'da 600 binden fazla kişinin tahliye edildiği bildirildi. 
     Yeni Çin Haber Ajansı'nın bildirdiğine göre, Fujian ve Zeciang bölgesindeki yetkililer, 17 bin balıkçı ve ticari tekneyi limanlara geri çağırdı. Teknelerde 300 binden fazla kişinin bulunduğu belirtildi. 
     Çin'in, yardım ve kurtarma operasyonlarına hazırlık için 5 bin kadar polisi seferber ettiği belirtilen haberde, tayfunun yolu üzerinde bulunan karada ise yüzbinlerce kişinin evlerinden tahliye edildiği kaydedildi. 
     Tayvan'da 22 kişinin yaralanmasına, okulların, resmi dairelerin ve finans pazarının kapanmasına neden olan, ancak gücünü kaybetmeye başlayan Haitang tayfununun bugün geç saatlerde ya da yarın Çin'i vurması bekleniyor. 
     Zeciang bölgesine yaklaşan Haitang tayfunu yüzünden, bu bölgede 122 binden fazla kişinin tahliye edildiği, 13 binden fazla teknenin de güvenli bir limana çekildiği bildirilmişti. 
     Tayvan meteoroloji müdürlüğü, Haitang'ın hızının saatte 184 ile 227 kilometreye ulaştığını bildirmişti. 
     Çin'de geçen yıl çıkan Rananim tayfunun da en az 164 kişi hayatını kaybetmişti. 
     
</TEXT>
</DOC>
