<DOC>
<DOCNO> 384185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko25.html </URL>
<DATE> 2005/10/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Abalıoğlu Grubu'ndan piliç etinde iddialı yatırım... 
</HEADLINE>
<TEXT>

     Abalıoğlu Şirketler Grubu, Manisa'nın Turgutlu İlçesi'nde yıllık 75 bin ton kapasiteli piliç eti işleme tesisi kurdu. 
     Abalıoğlu Grubu Yönetim Kurulu Üyesi Ender Abalıoğlu, giderek büyüyen gıda sektöründe iddialı pozisyonda olmak amacıyla bir dizi yatırıma girdiklerini kaydetti. 
     Grubun, ana iş kolu olan yem sanayiinde yatırımlarını sürdürürken piliç etinde de büyüme kararı aldığını ifade eden Abalıoğlu, Turgutlu İlçesi'nde alan bazında Türkiye'nin en büyük, kapasite bazında da ilk 4 içinde yeralan piliç işleme tesisini kurduklarını belirtti. Tesisin inşaat çalışmalarının devam ettiğini, yılbaşından itibaren ''Lezita'' markasıyla ürünlerini pazara sunacaklarını kaydeden Abalıoğlu, yatırımla piliç eti sektöründe önemli değişiklikler yaşanacağını kaydetti. 
     Hijyen kontrolü ve otomasyon bakımından Avrupa'nın iddialı tesislerinden birini oluşturduklarını ifade eden Abalıoğlu, şu bilgileri verdi 
     ''Tesis tam kapasiteye ulaştığında anlaşmalı 150 çiftlikten saatte 10 bin, günde 150 bin piliç, üretim hattına girecek. Bu da yıllık 75 bin tonluk bir kapasite demektir. Yemdeki uzmanlığımızı da kullanarak rakiplerimize göre daha lezzetli ve farklı ürünlerle pazarda iddialı konuma geleceğiz. Tesisten 150'ye yakın çeşitte işlenmiş, pişmiş ve yarı pişmiş ürün çıkacak. Sadece piliç değil hindi eti ve kırmızı etten yapılan şarküteri ürünleri üretimine de başlayacağız. 
     Bu avantajlarımızı kullanarak 3 yılda sektörde ilk üç arasına gireceğiz. Piliç etinde 10 yıllık süreçte pazar liderliğini hedefliyoruz.'' 
     
     KUŞ GRİBİ VE KASIRGA 
     Türkiye'de kişi başına 14 kg olan piliç eti tüketiminin 10 yılda 30 kg'ye çıkacağını ve üretim kapasitelerinin iki kat artacağını tahmin ettiklerini belirten Abalıoğlu, Avrupa ülkelerinin de piliç eti üretiminden uzaklaşmaya başladığına dikkati çekti. 
     Rusya, Suudi Arabistan ve AB ülkeleri gibi dünyanın en büyük piliç eti alıcılarının Türkiye'nin çevresinde olmasına rağmen, sadece Uzakdoğu'ya tavuk ayağı ihracatı yapılabildiğine dikkati çeken Abalıoğlu, bu pazarlara ABD ve Brezilya'dan ürün gönderildiğine işaret etti. 
     Abalıoğlu, Rusya ile kanatlı eti ihracatı konusunda görüşmelerin sürdüğünü, yakın bir dönemde ihracatın başlamasını beklediklerini kaydederek, şöyle konuştu 
     ''Tesisin kurulması sonrası ihracat için gerekli başvuruları yapacağız. İlk etapta Rusya pazarını hedefliyoruz. Rusya kuş gribi hastalığı ve ABD'deki kasırga nedeniyle Türkiye'den ithalata daha sıcak bakmaya başladı. Kasırga ABD'deki tavuk çiftlikleri ve piliç işleme tesislerini vurdu, birçok siparişin yerine ulaşmaması nedeniyle Rusya'da sıkıntı yaşandı. Bu gelişmeler Rusya'ya ihracat şansımızı artırdı. Avrupa ülkelerine ise özellikle Türkiye'de az tüketilen göğüs etini ihraç etmek istiyoruz.'' İlk etapta 650 kişinin tesiste çalışacağını, anlaşma yapılacak çiftlik sayısının da zaman içinde 150'den 600'e çıkarılacağını kaydeden Abalıoğlu, bölgedeki girişimcileri, kümes yatırımı yapmaya davet etti. 
     
</TEXT>
</DOC>
