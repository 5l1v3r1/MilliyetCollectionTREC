<DOC>
<DOCNO> 355737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/siyaset/axsiy01.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te küfre kadınlardan tepki 
</HEADLINE>
<TEXT>


AKP Milletvekili Semiha Öyüş, TBMM'deki küfürlü tartışma için, "Maalesef duymak zorunda kaldım" derken, Öztoprak ve Arıtman da tepki gösterdi 

Günseli Önal - Ankara 


DYP Hatay Milletvekili Mehmet Eraslan'ın, RTÜK üyelerine ilişkin Anayasa değişikliğine destek veren CHP'lileri "AKP'nin altına yatmakla" suçlamasının ardından TBMM Genel Kurulu'nda yaşanan küfürlü tartışma, kadın milletvekillerinin tepkisini çekti. 
AKP Aydın Milletvekili Semiha Öyüş, "DYP'li arkadaşın bir an kendini kaybettiğini düşündüm, ağzından çıkanı kulağı duymadı" dedi. 

'Kadınlar kendini tutuyor' 
Semiha Öyüş, şunları kaydetti 
"Ama oradaydım, maalesef duymak zorunda kaldım. Ümit ederim ki, bir daha yaşanmaz. CHP'yi AKP ile birlikte hareket etmekten dolayı eleştirebilir, ama bunu daha seviyeli sözcüklerle yapabilirdi. Edebiyatımızın çok zengin ifade tarzları var." 
CHP İzmir Milletvekili Canan Arıtman da, TBMM Başkanı Bülent Arınç'ın medyanın önünde bir gazeteciye "Şeyini şey ettiğimin şeyi" diyerek milletvekillerine kötü örnek olduğunu anımsatarak, "Küfretmek, bir insanın söyleyecek sözünün olmamasından kaynaklanır" dedi. 
Arıtman, şöyle konuştu 
"İnsan kendini daima kontrol altında tutabilmeli. Kadınlar kendilerini daha rahat kontrol edebiliyorlar. Davranış özelliği bakımından kadının bir üstünlüğü bu. Biz kadınlar dilimizin ucuna gelince, içimizden söylüyor, dışımızdan söylemiyoruz." 

Çocuklar görüyor 
Tartışma sırasında salonda olmadığını söyleyen AKP Ankara Milletvekili Remziye Öztoprak da küfredilmesini doğru bulmadığını belirterek, "Bu görüşmeleri 70 milyon insan televizyondan canlı izliyor. Kürsüdeki arkadaşların ekran başındaki kadınları da düşünmeleri lazım" diye konuştu. Öztoprak, "Çocuklar büyükleri, özellikle de siyasetçileri örnek alıyor" şeklinde konuştu. 
Seçimleri gözlemci olarak izlemek için Bulgaristan'da bulunan CHP Ankara Milletvekili Gülsün Bilgehan ise yaşananları Milliyet'ten öğrendi. Bilgehan, "Oooo, çok da ağır sözmüş. O ortamın dışında olduğuma, orada bulunmadığıma sevindim" dedi. 

İşte o sözler 

RTÜK'e üye seçimine ilişkin uyum yasasının görüşmeleri sırasında yaşanan tartışmadan bazı ifadeler tutanaklarda şöyle yer aldı 
Mehmet Eraslan "...CHP'yi kınıyorum... RTÜK Üst Kurulu'na 3 tane adam vereceksiniz diye, Adalet ve Kalkınma Partisi'nin altına yattınız. 
Başkan İsmail Alptekin Derhal sözünüzü geri alınız. AKP ve CHP sıralarından ayağa kalkmalar kürsü önünde toplanmalar 
Erdal Karademir CHP Altına yatmak ne demek Çık lan dışarı O.... çocuğu 
Bülent Baratalı CHP Çık dışarı. Sen her şeyin altına yatıyorsun 
Karademir Kimin altına yattın şimdiye kadar Sen her şeyin altına yattın, o.... çocuğu CHP sıralarından "çık dışarı" sesleri 

Keşke hep böyle olsa 

Fotoğraf MUSTAFA İSTEMİ 

Kimi zaman küfürlü sert tartışmaların yaşandığı Meclis'te, her zaman sadece gerginlik h kim değil. Kadın milletvekilleri, özellikle havaların ısındığı şu günlerde, zarafetleri ve şıklıklarıyla TBMM'nin "erkek" ortamına taze bir soluk getiriyorlar. Kadın milletvekilleri en güzel renklere bürünürken, erkek milletvekilleri koyu renk takım elbiselerini giymeye devam ediyor. Geçtiğimiz günlerde objektiflerimize takılan AKP İstanbul Milletvekili İnci Özdemir canlı sarı, AKP Adana Milletvekili Zeynep Tekin de narçiçeği renkli giysileriyle görenlerin içini açtı. 


</TEXT>
</DOC>
