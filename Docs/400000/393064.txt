<DOC>
<DOCNO> 393064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko15.html </URL>
<DATE> 2005/11/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Vergi iadesinde dikkat Sahte fiş kullanana 3 yıla kadar hapis var 
</HEADLINE>
<TEXT>

     Yılın sonlarına yaklaşılırken vergi iadesi için hazırlıklarını hızlandıran çalışanlar, naylon faturalara karşı uyarılıyor. 
     Konya Vergi Dairesi Başkanı Erhan Ökmen, çalışanların yıl boyunca mal ve hizmet karşılığında aldıkları fiş ve faturalara vergi iadesi hakkı kazanabildiğini söyledi. 
     Yıl sonu yaklaştıkça çalışanların vergi iadesi için hazırlıklarını hızlandırdığını ifade eden Ökmen, birçok kişinin daha fazla gelir elde etmek için tanıdıklarından fiş topladığını, bazı kişilerin ise yasal olmayan yollara başvurduğunu bildirdi. 
     Özellikle bu dönemlerde sahte fiş ve fatura düzenleyenlerin sayısının inanılmaz oranda arttığını vurgulayan Ökmen, şunları kaydetti 
     ''Düzenlemek kadar sahte fişleri kullanmak da suçtur. Birçok çalışan bunu bilmeden belli komisyonlar karşılığında sahte fiş satın alabiliyor. Öncelikle vergi iadesi için sahte fiş ya da fatura kullanıldığını tespit ettiğimizde, iade edilen paranın tamamını faiziyle birlikte geri alıyoruz. Bir de o dönemde belirlenecek oranlara göre para cezası veriyoruz. Bununla da bitmiyor. Para cezalarının yanı sıra sahte fiş kullananlar hakkında Cumhuriyet Savcılığı'na suç duyurusunda bulunuyoruz.'' 
Ökmen, naylon fatura kullananların her an kendisini hakim karşısında bulabileceğini belirterek, bu suçun 6 aydan 3 yıla kadar hapis cezasının olduğunun unutulmaması gerektiğine işaret etti. 
     Bir fişin, mal ve hizmet karşılığı yoksa sahte olacağını ifade eden Ökmen, ''Aslında çalışan elindeki fişin sahte olduğunu anlayabilir. Örneğin, 500 YTL'lik ekmek ya da makarna fişinin gerçek olduğunu kimse söyleyemez. 'Verdim kurtuldum' diye bir şey yok. Biz sürekli geriye dönük incelemeler yapıyoruz. Tespit etmemiz durumunda geri adım atmayız. Birkaç milyon lira fazla alabilmek için para cezasına ve hapis yatmaya değmez'' dedi. 

     
</TEXT>
</DOC>
