<DOC>
<DOCNO> 361137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur15.html </URL>
<DATE> 2005/07/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Malatya Doğanşehir'de bir kişi şarbona yakalandı 
</HEADLINE>
<TEXT>

     Malatya Sağlık İl Müdürü Sezai Demirel, Doğanşehir İlçesi Örencik Köyü’ne bağlı Kurudağ Mezrası’ndan bir kişinin deri şarbonuna yakalandığının belirlendiği bildirdi. 
     Demirel, yaptığı yazılı açıklamada, şarbonun deri, sindirim sistemi ve akciğer olmak üzere 3 şekilde görüldüğünü belirtti. 
     Antibiyotik tedavisine iyi cevap verebilen hastalıkta erken tanının önemine dikkat çeken Demirel, şunları kaydetti 
     "Doğanşehir İlçesi’nin Örencik Köyü’ne bağlı Kurudağ Mezrası’nda bir kişinin deri şarbonuna yakalandığı tespit edildi. Geçen hafta yüzünde şişme ve gözünde kapanma şikayeti olan bir kişi şarbon şüphesiyle İnönü Üniversitesi Özal Tıp Merkezi Enfeksiyon Bölümü’ne sevk edildi. Laboratuvar tetkikleri sonucu deri şarbonu tanısı konulan kişi, hastanede tedavi altına alındı. Bunun üzerine 2 gezici ekip kuran Doğanşehir Sağlık Grup Başkanlığı’nın mezrada yaptığı taramada, başka kimsede şarbon görülmedi." İlçe Tarım Müdürlüğü’nce bölgedeki hayvan giriş çıkışlarının yasaklandığını, mevcut hayvanların sağlık taramasıyla aşılarının yapıldığını belirten Demirel, vatandaşların endişe etmesini gerektirecek bir durum bulunmadığını kaydetti. 
     
</TEXT>
</DOC>
