<DOC>
<DOCNO> 383007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/guncel/gun02.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanından tespit 'Böyle proje olmaz' 
</HEADLINE>
<TEXT>


1 - Uyarı işaretleri yetersiz kalıyor. 2 - Trafik polisleri meydanda yok. 3 - Şantiyenin sınırları belirsiz. 4 - Geçici sinyalize kavşak gerekli. 

GÜRKAN AKGÜNEŞ İstanbul 

İstanbulluları çileden çıkaran trafik sıkışıklığına neden olan eksiklikleri tespit etmek için, üst yapı ve trafik uzmanı Yıldız Teknik Üniversitesi Ulaştırma Anabilim Dalı Öğretim Üyesi Yard. Doç. Dr. Halit Özen'le çalışmaların yapıldığı bölgeleri gezdik. Trafik sıkışıklığının en çok yaşandığı yerlerin başında gelen Maslak'taki Atatürk Oto Sanayi Kavşak Düzenlemesi ve Bağlantı Yolları İnşaatı'nda Özen'in ilk dikkat çektiği eksiklik, trafiği düzenleyecek ve yönlendirecek işaretlerin yetersizliği oldu. Özen'in bu durumun kazalara ve uzun kuyruklara yol açtığını söylediği sırada, şantiyenin içinden geçen ve sürücülerin dönüş yapmasını sağlayan yolda meydana gelen kaza dikkatimizi çekti. Sıkışık olan trafiği düzenlemesi gereken polis, kazanın bildirilmesinin üzerinden yarım saat geçmesine rağmen bir türlü gelmedi. 

'Uygunsuzluk var' 
İnşaat sırasında her aşamaya ilişkin olarak Ulaştırma Koordine Merkezi UKOME kararı alınması gerektiğini belirten Özen, "Bu aşamalarda trafik sirkülasyonunu yönlendireceğiniz projeler hazırlarsınız. Burada bir yönlendirme yapılmadığı açık. Çünkü o projelerde böyle bir durum olmaz. Bildiğim kadarıyla İstanbul'da böyle bir proje olmaz. Burada büyük ihtimalle projeye uygunsuzluk söz konusu" dedi. 
Özen, bu noktadaki düzensizliği de şöyle değerlendirdi "Sürücüleri yönlendirecek uyarılar yetersiz. Şantiyenin sınırları belirsiz. Trafik polisinin olmaması düzensizliği artırıyor. Sıkışıklığın önlenmesi için alternatif bir geçici sinyalize kavşak yapılabilir." 

Vatandaş metro ve tramvaya yöneldi 

İstanbul'un birçok noktasında sürdürülen yol yapımı ve bakım onarım çalışmaları sebebiyle yoğunlaşan trafik sebebiyle vatandaşlar, dün toplu ulaşım araçlarına yöneldi. Yetkililer, vatandaşların metro ve tramvaya yönelmesi sebebiyle, istasyonlarda yoğunluk yaşandığını belirttiler. 


</TEXT>
</DOC>
