<DOC>
<DOCNO> 384781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko16.html </URL>
<DATE> 2005/10/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çin'in dış ticaret fazlası başına dert oldu... 
</HEADLINE>
<TEXT>

     Çin'in geçen yıl 32 milyar dolar olan dış ticaret fazlasının bu yıl 100 milyar dolara ulaşabileceği bildirildi. 
     Şinhua ajansının haberine göre, bu denli hızlı artan dış ticaret fazlasının, diğer ülkelerle ticari sorunlar yaşanması yanında finansal riskler yaratmasından da korkuluyor. 
     Ticaret Bakanlığı'nın verilerine göre Çin'in dış ticaret fazlası, ocak-ağustos döneminde 60 milyar dolara ulaştı. İhracat artışının aynı şekilde sürmesi halinde yıl sonunda 100 milyar dolara ulaşması beklenen fazla, geçen yıl rakamını da 3'e katlayacak. 
     Merkez Bankası Başkanı Zhou Xiaochuan'a göre ise artan dış ticaret fazlası karşısında Çin'in yapması gereken kur politikasını gözden geçirmek. Bir dergiye konuşan Zhou, ''döviz kurunun mantıklı ve dengeli bir seviyede olup olmadığının bir an önce araştırılıp gereğinin yapılmasını'' istedi. 
     Zhou, Çin'in dış ticaret fazlasını eritmek için alması gereken diğer bir önlemin ise, ithalatı teşvik için ''iç tüketimini artırmak'' olduğunu kaydetti Çin, 21 Temmuz'da, Asya finansal krizinin ardından yıllar boyu değerini dolara endekslediği para birimi yuende yaklaşık yüzde 2 revalüasyon değerlendirme gerçekleştirmiş, buna rağmen ihracat artışı hız kesmemişti. 
     Yılbaşında kotaların kaldırılmasının ardından Çin'in hızlı artan tekstil ve konfeksiyon ihracatı karşısında AB ve ABD, koruma önlemleri arayışına girerek bazı ürünlerde kota uygulaması başlatmıştı. 
     
</TEXT>
</DOC>
