<DOC>
<DOCNO> 373027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun13.html </URL>
<DATE> 2005/08/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Özbekistan, ABD askerlerinin tahliyesine karar verdi... 
</HEADLINE>
<TEXT>

     Özbekistan hükümetinin, ülkenin güneyinde bulunan Hanabad hava üssündeki Amerikan askerlerinin tahliye edilmesine dair aldığı karar parlamentoda onaylandı. 
     Parlamentonun üst kanadının bugünkü oturumunda oya sunulan karar, 93 üyenin tamamının desteğiyle kabul edildi. 
     Karar uyarınca ABD, Hanabad hava üssünü, hükümetin karar aldığı 29 Temmuz'u izleyen 6 ay içinde boşaltacak. 
     Gözlemciler, kararın, ABD'nin Andican kentinde mayıs ayında çıkan kanlı olayların ardından bağımsız soruşturma açılmasına destek vermesiyle bağlantısı olabileceğini söylüyorlar. 
     Hanabad hava üssünün, ABD'nin Afganistan'da yürüttüğü terörle mücadele operasyonları açısından büyük önemi bulunuyor. 
     
</TEXT>
</DOC>
