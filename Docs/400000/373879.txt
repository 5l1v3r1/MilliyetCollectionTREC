<DOC>
<DOCNO> 373879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur11.html </URL>
<DATE> 2005/08/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mola yerinde eşini terk eden gelin, 'dayak' sözü alınca eve döndü 
</HEADLINE>
<TEXT>

     Taylan YILDIRIM DHA 

      İZMİR'de kaçarak evlendiği Sinan Yücesan'ı, 26 gün sonra Gebze'den dönerken otobüsün mola verdiği Balıkesir'de terk eden Münevver Yücesan, kayınvalidesi Nermin Yücesan'la aynı evi paylaşmayacağı sözünü alınca eşine döndü. Münevver Yücesan, eşinin dayaklarına, kayınvalidesinin de baskılarına devam etmesi durumunda yeniden kaçağını söylerken, eşi Sinan Yücesan Erkekler lütfen eşlerini dövmesin'' çağrısı yaptı. 
     Alüminyum doğrama atölyesinde çalışan 28 yaşındaki Sinan Yücesan, üç yıl önce iş gezisi için gittiği Gebze'de 20 yaşındaki Münevver Yücesan'la tanıştı. Aklından hiç çıkmayan genç kızı, 6 ay önce tekrar gittiği Gebze'de bulan Sinan Yücesan, bu kez evlenme teklifinde bulundu. Münevver Yücesan, ailesinin ilişkilerine karşı çıkması üzerine geçen 29 Mayıs'ta kaçıp Sinan Yücesan'la İzmir'de evlendi. 
     Genç çift, düğünlerinin ardından Münevver Yücesan'nın ailesiyle barışmak için Gebze'ye gitti. Eşinin ailesiyle aralarındaki buzları eriten Sinan Yücesan, geçen 24 Haziran'da Gebze'den İzmir'e gelmek için yola çıktı. Yol boyunca evliliklerinin geleceğiyle ilgili planlar yapan, çocuk hayalleri kuran Münevver Yücesan, Balıkesir'de otobüsün otogara girip mola vermesiyle hava almak için dışarı çıktı. Eşini otobüsün yanında bırakıp tuvalete giden Sinan Yücesan, döndüğünde büyük şok yaşadı. Eşini bulamayan Yücesan, tek tek dolaştığı yazıhanelerden birisinin güvenlik kamerasından eşinin başka bir otobüse bindiğini belirledi. Dört gün otogardaki banklarda yatıp eşini bekleyen Sinan Yücesan, umutlarını yitirince İzmir'deki evine döndü. Eşini evlendiği gibi yine kaçarak terkeden Münevver Yücesan ise, İstanbul'daki bir arkadaşının evinde bir süre saklandıktan sonra kaçtığı haberlerinin gazetelere yansıması üzerine ortaya çıkıp ailesinin yanına yerleşti. 
     
     ŞARTLARI KABUL EDİLİNCE DÖNDÜ 
     Ayrı kaldıkları süre içinde barışma teklifleri sürekli geri çevirilen Sinan Yücesan, eşi Münevver Yücesan'ın şartlarını kabul edince mutluluğu yeniden yakaladı. Eşinden kayınvalidesiyle aynı evi paylaşmayacağı ve dayağa son sözünü alan Münevver Yücesan, İzmir'e döndü. Başka bir eve taşınan Münevver Yücesan mutlu olduğunu söyleyerek, Kayınvalidem ve ailesi aynı evi paylaştığımız günlerde sürekli bana baskı yapıyorlardı. Düğün sabahı benimle tartışmaya başladılar. Eşimin de beni nedensiz yere dövmelerine daha fazla dayanamayıp kaçtım. Aradan geçen sürede eşimi sevdiğimi anladım. Ancak şartlarımı kabul ettirene kadar bekledim. Sonunda eşim babamın evine gelip annesinden ayrı eve taşınma ve dövmeyeceği sözünü verince geri döndüm. Şimdi evimde eşyalarım az olmasına rağmen mutluyum. Aşkımızın doruklarındayız'' dedi. 
     Tekrar tekrar sarılarak özür dilediği eşinin eve dönmesiyle hayatında yepyeni bir yaşama başladığını söyleyen Sinan Yücesan ise, Erkekler her ne sebeple olursa olsun eşlerini dövmesinler. Terk edilmek acı veriyor. Ben bunu öğrendim, başka erkeklerin de yaşamasını istemiyorum'' diye konuştu. 
     
</TEXT>
</DOC>
