<DOC>
<DOCNO> 385184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/magazin/yazdud.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte gizlediğim gerçekler 
</HEADLINE>
<TEXT>


Ünlülerin hayatından yola çıkarak yazdığım 'Yüreğim Hala Biten Aşkımıza Ağlıyor', 'Yasak Sevdalar', 'Satılmış Bedenler', 'Ölüm Bizi Ayırana Kadar', 'Mazi Kalbimde Bir Yara', 'Gri Hayatlar', hepsi yaşanmış hikayeler... 



Efendim, dört ayda 45 binlik tiraj yakalayan ikinci kitabım 'Yüreğim Hala Biten Aşkımıza Ağlıyor -Yaşanmış Şehir Hikayeleri -2' ile ilgili bilgileri okuyacaksınız bugün. Kitapta yer alan öykülerdeki çıplaklığı, kapak ve promosyon için yapılan profesyonel çalışmalarda yaşananları anlatacağım size. Bugüne kadar başka gazete, dergi ve televizyonlarda değerlendirmedim. Çünkü önce benim okuyucularım öğrensin istedim. 10 yıldır sizler beni bugünlere taşıdınız. Sık sık kitabımın imza gününü ne zaman yapacağımı soruyordunuz. O gün geldi. Bugün, saat 14.00 -16.00 arasında TÜYAP'taki Kitap Fuarı'ndayım. Alfa Yayın Standı'nda olacağım. 3'üncü Salon, 508 numarada. Bu, İstanbul'da ilk kitabım dahil olmak üzere TÜYAP Kitap Fuarı'ndaki ilk imza günüm. O nedenle hepinizi bekliyorum. Efendim, önce kapak çekimleri sırasında yaşananlara geçelim. Türkiye'nin en iyi fotoğraf sanatçılarından, Elizabeth Hurley çekimleri sayesinde ünü dünyayı dolaşan Nihat Odabaşı ve 15 kişilik bir ekip çalıştı. Ritz Carlton Oteli'nin kral dairesi bir günlüğüne tutuldu. Bu konuda otel idaresi, başarısı uluslararası boyutlarda olan halkla ilişkiler müdürü Sedef Baran ve 5 kişilik ekibi, sağolsunlar, çekim boyunca odayı bize tahsis etti. O kapak 19 saatte çekildi. Uluslararası koreograf ve mankenlik ajansı sahibi olan sevgili dostum Uğurkan Erez, kapak için tescilli güzellerden Burcu Çağrı, Burak Özçivit ve Bülent Çetinaslan adlı profesyonel mankenleri bir kuruş ücret almadan gönderdi. Üç manken tamı tamına 25 saat boyunca 'gık' demeden sayısız kez objektif karşısına geçti. Amaç, şöhretler dünyasında yaşananları fotoğraf olarak da kapağa aktarmaktı. Yani kimin elinin kimin cebinde olduğunun bilinmediği sosyete, sinema, müzik, spor, iş dünyasında yaşananları tek karede özetleyebilmekti. Çekimlerde 120 fincan çay ve kahve, 50 karışık tost, bir kasa cola, 3 kilo tatlı-tuzlu kurabiye, 5 paket sigara tüketildi. Bittiğinde hepimiz de bitmiştik. Saçım Türkiye'nin tanınmış kuaförlerinden M M'den Metin Mehmet Bahçecik Kardeşler sevgili Kadir tarafından hazırlandı. 8 pantolon -ceket, 2 smokin, 14 bluejean giyip çıkardım. Yani olağanüstü bir emek harcandı. Tanıtım, her geçen gün büyüyen WMC Group Grup Ajans Medya Reklamcılık ve İletişim Hizmetleri Sanayi Başkanı Hakan Yangın ve ekibi tarafından yapıldı. Billboardlar da 25 yıllık arkadaşım olan İletişim Açıkhava Reklamcılık'ın patronu Cengiz ve güzel karısı Gülay Yüksek tarafından hazırlandı. Elinizde tuttuğunuz 'Yüreğim Hala Biten Aşkımıza Ağlıyor -Yaşanmış Şehir Hikayeleri -2'nin sadece kapağına harcandı bu emekler. İçinde yer alan 6 öykü ise, birinci kitabımdaki 12 öykü ile birlikte 3 yılımı aldı. Aralıksız 6 ay boyunca, iki kitabımda da asistanlığımı üstlenen Özgür Köylü ile çalışmalarımız sürdü. Ve başta annem olmak üzere tüm kadınlara armağan ettiğim kitabım ortaya çıktı. 'Ben Evleniyorum', 'Biri Bizi Gözetliyor', 'Popstar' gibi sanal şöhretlerin yaratıldığı programları, Ata Türk'ün feci sonunu andıran öyküleri ve çığ gibi büyüyen uyuşturucu alışkanlığını işleyen bir kitap bu. O nedenle hayat dersleri de veriyor. İlk kitabım 'Yaşanmış Şehir Hikayeleri-1'in geliri İzmir-Alsancak Devlet Hastanesi'nde üç yataklı bir koğuşun yapımına gitti. Bu kitabımın geliri ise Adana, Konya ve İzmir'deki kadın sığınma evlerine bağışlanacak. O nedenle bugünkü imza günüme gelmelisiniz. Şimdi dilerseniz öykülerdeki yaşanmış gerçekleri birer birer görelim. Kahramanlarımın kim ya da kimler olduğu konusunu sizin geniş hayal gücünüze bırakıyorum 

4 Yüreğim Hala Biten Aşkımıza Ağlıyor Sosyetenin ünlü bir ismi. Şu an yaşamını güneydeki bir tatil kasabasında sürdürüyor. Sahnelerin assolistlerinden biri, yine sosyetede bir kaç güzelle yaşadığı hızlı, sıradışı ilişkileriyle de tanınıyor. 
Bir kez evlenip ayrıldı. Bu evliliğinden doğan kızını babası hala bilmiyor. 

4 Yasak Sevdalar Geçmişin ünlü iki solistinin birbirine benzeyen ve aynı sonla kesişen yaşamları. Ankara'da ünlü bir iş adamının sekreteriydi. Üç kuşağı sahnede tanıdı. Güneyde bir tatil kasabasında yaşamını sürdürüyor. Solistliği süresince sosyete, spor, siyaset, iş dünyasında ensesi kalın, cebi dolu, medyanın gündeminde olan pek çok isimle aşk yaşadı. Evli bir iş adamından hamile kaldı. Kızına baba olarak gay bir işletmeci seçti. 
Bir kocasını uyuşturucu yüzünden kaybetti. Gençler, onun yaşamından pek çok ders alacaktır. 

4 Satılmış Bedenler Yaşayan bir ölü. Onun gibileri çok geldi geçti sahne ve sinema dünyasından. Genç sevgililere ve evli erkeklere düşkünlüğüyle tanınıyor. Hırsları, yuva yıkması, uyuşturucuya olan düşkünlüğü kendi sonunu hazırladı. Pekçokları gibi o da varoşlarda doğdu, milyarlık arabalar, kürkler, mücevher ve evler ağır geldi, taşıyamadı. 

4 Ölüm Bizi Ayırana Kadar Halen podyumlarda olan bir kaç top modelin ortak yaşamı. Uyuşturucu batağına saplanmış ünlü bir erkek şarkıcının ve çevresinin entrika, çirkinliklerle dolu yaşantısı... 

4 Mazi Kalbimde Yara Öykü, çok zengin olan toprak ağasının kısır olması nedeniyle yaşadığı acı yüzünden köyünden şehre göç edişini işliyor. Ünlü bir assolist ile yaşadığı yasak aşk da var bu kitapta. Canı gibi sevdiği, oğlu gibi gördüğü ve hayatının sırrını açtığı en yakın dostunun aynı assoliste aşık olduğunu öğrenince yıkılıyor. Onunkisi entrika, tuzaklarla dolu bir hayat... 

4 Gri Hayatlar Çok ünlü gay modacının sırlarla dolu yaşam öyküsü ve hazin bir son. Modacının annesinin ve ona aşık olan şarkıcının babasıyla olan sıradışı ilişkisi tüylerinizi ürpertecek. 

Evet efendim, dilerim kitabımı beğenirsiniz. Sevinçleriniz okyanuslar, üzüntüleriniz kum tanesi, Ramazan ayınız kutlu olsun. Hoş kalın. 




</TEXT>
</DOC>
