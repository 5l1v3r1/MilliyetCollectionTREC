<DOC>
<DOCNO> 394314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/yazar/pulur.html </URL>
<DATE> 2005/11/12/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ticarette el etek öpme var mı 
</HEADLINE>
<TEXT>


AVRUPA yolunda bir kazaya uğranırsa, herhalde bunun suçu bazılarına yüklenmek istenecektir "Onlar şöyle dediler de, bunlar böyle dediler de " diye... 
Bizce haksızlık ederler... 
Hele hele "Canım daha ne istiyorlar Kıbrıs dediler, verdik. Asker, sivillerin işine karışmasın dediler, kolunu kanadını kırdık. Heybeliada Papaz Okulu'nu açın, dediler, açacağız. Ermeni konferansına izin verdik, hem de milleti arkadan hançerliyorlar diyen Adalet Bakanı Cemil Çiçek'e rağmen..." 
Daha ne istiyorlar 
Eksik varsa onları da tamamlarız, Ermenilerin gönlünü alır, zamanı gelince İmralı'daki Apo'yu bandoyla uğurlar, siyasi hayata da kabul ederiz. 
Yetmez mi 
Yetmez 

HİÇ onda bunda Avrupa'da kabahat filan aramayın... 
Eğer kabahat varsa kendinizde arayın 
Hangi kabahat mi 
Hangisini sayalım... 
Bir Fransız'ı düşünün, Paris'in ve başka şehirlerin varoşları yanıyor, olay çıkaranlar göçmenler, Fransa'nın eski sömürgelerinden gelen gençler... 
İşsizlikten, sefaletten, horlanmaktan, dışlanmaktan, eşitsizlikten, patlamalarına bir kıvılcım yetmiş. 
Lakin Başbakan Erdoğan'a göre bunların sebebi, Fransa'da okullardaki türban yasağı... Sanki ayaklananların hepsi Müslümanmış gibi... 
Her ne kadar daha sonra, "Ben öyle demedim " dese de, ayaklanmayı mazur göstermek için, türbanı bahane yapıyor. 
Şimdi, siz Fransız olsanız, ilerideki referandumda, Türkiye'nin Avrupa'ya tam üye olması için oy verir misiniz 
Mösyo Jan'la Madam Jülyet, "Madem bu olayları çıkaranlar türbanlılar, o halde onlara arka çıkan ülkenin benim aramda yeri yok " demez mi 
Der, demiştir bile... 

YA da son ortaya atılan "helal gıda" işi... 
Bakkallar, marketler, kasaplar, tabela asacak, içerideki bütün malların İslami kurallara uygun olduğunu, içinde domuz yağı, eti bulunmadığını, kasapların da besmele çekip bıçağı hayvanın boğazına dayadıklarını, kanını akıttıklarını yazacaklarmış... 
Hatta gerekirse, yemin billah edeceklermiş... 
Sonra da "Avrupalı beni niye almıyor " diyeceksiniz... 
Siz akıllısınız, Avrupalı aptal 

NEYSE, Avrupalı ne der, ne demez bilemeyiz ama, Başbakan Tayyip Erdoğan'ın "İster Arap, ister Yahudi, ister Batı sermayesi olsun, ne olursa olsun gelsinler, öpüp başımın üstüne korum " lafı sanırız ileride onun başını ağrıtacak. 
Onun öpüp başına koyduklarını dava arkadaşları bile pek kaldırmaz. 
Hatta onun "Değiştim, değiştim " lafını bile anlayışla karşılayan "Milli Görüş" kökenliler bile, bu lafı kolay kolay hazmedip yutamazlar. 
Yabancı sermaye buraya niye geliyor 
Parasıyla, para kazanmak için geliyor... 
O halde, niye öpüp başımıza koyacakmışız 
Ticarette el etek öpme var mı 
Tayyip Erdoğan, bu gidişle, "Bülbülün çektiği dilinin belasıdır" lafının önemini anlayacak ama... 
Sırtında da yumurta küfesi yok ya 
Yine "Ben değiştim " der, çıkar içinden... 
Bakalım, çekirge kaç kere sıçrar 



</TEXT>
</DOC>
