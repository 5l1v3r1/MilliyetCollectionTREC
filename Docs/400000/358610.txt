<DOC>
<DOCNO> 358610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sondun46.html </URL>
<DATE> 2005/07/06/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
İran'da 3 kişi idam edildi... 
</HEADLINE>
<TEXT>

     İran’ın Meşhed şehrinde, çeşitli suçlardan idama mahkum edilen 3 kişinin asıldığı bildirildi. 
     İRNA ajansının haberine göre, 1998-2004 yılları arasında işledikleri soygun, hırsızlık ve adam öldürme suçlarından hakim karşısına çıkarılan Ali Adilzade, Areşi Gulamiyan ve Davudi Deliran, mahkeme tarafından idam cezasına çarptırıldı. İdam cezaları, bugün Meşhed’in Kasımabad bölgesinde açık alanda infaz edildi. 
     İran’ın İsfahan şehrinde de dün, bir mühendisi öldürmekten idama mahkum edilen genç bir çift asılmıştı. Bu idamlarla yıl başından bu yana idam edilenlerin sayısı 30’a ulaşan İran, dünyada Çin’den sonra en çok idam infazı uygulayan ülke durumunda. 
     İran’da geçen yıl da 97 kişi idam edilmişti. İran’da, vatana ihanet, cinayet, silahlı soygun, uyuşturucu kaçakçılığı ve tecavüz suçları idamla cezalandırılıyor. 
     
</TEXT>
</DOC>
