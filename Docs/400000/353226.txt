<DOC>
<DOCNO> 353226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sondun16.html </URL>
<DATE> 2005/06/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
KKTC'de Şubat ayında genel nüfus sayımı yapılacak... 
</HEADLINE>
<TEXT>

     Kuzey Kıbrıs Türk Cumhuriyeti'nde KKTC 2006 yılı Şubat ayında genel nüfus sayımı yapılacak. 
     Sokağa çıkma yasağı uygulanarak yapılacak nüfus sayımında, konutların da sayılacağı belirtildi. 
     İçişleri Bakanı Özkan Murat'ın verdiği bilgiye göre, hükümetin aldığı kararla düzenlenecek nüfus sayımında, vatandaş olmayıp KKTC'de yaşamını sürdürenler de sayılacak. 
     Murat, ''sokağa çıkma yasağının son kez zorunlu olarak uygulanacağını'' belirterek, ''doğum ve ölümlerin kayıt altına alınmasıyla bu sayımdan sonra sokağa çıkma yasağına gerek kalmayacağını'' kaydetti. 
     KKTC'deki konut sayısına ilişkin ellerinde sağlıklı veri olmadığını ifade ederek, konut sayımının önemini vurgulayan İçişleri Bakanı Özkan Murat, konut sayısı yanında her konutta kaç oda bulunduğunun, ne zaman inşa edildiğinin ve mülkiyete ait bilgilerin bu sayım sonunda ortaya çıkacağını kaydetti. 
     KKTC'de 15 Aralık 1996'da yapılan ve sonuçları 27 Kasım 1997'de açıklanan son nüfus sayımına göre, ülke nüfusu 200 bin 587. Aynı sonuçlara göre, nüfusun yüzde 82'si KKTC, yüzde 15'i Türkiye ve yüzde 3'ü de yabancı bir ülke uyruklu. KKTC uyrukluların da yüzde 83'ü Kıbrıs, yüzde 15'i Türkiye ve yüzde 2'si de diğer ülkelerde doğmuş. 
     
</TEXT>
</DOC>
