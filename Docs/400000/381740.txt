<DOC>
<DOCNO> 381740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/dunya/axdun02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Bu gidişle AB Rumları tecrit eder 
</HEADLINE>
<TEXT>


KKTC Cumhurbaşkanı, 'Kaybettiğimiz Kıbrıs davası şimdi yeniden oluşuyor. Rumlar Türkiye'yi köşeye sıkıştırmayı umarak hesap hatası yapıyor' dedi 

OSMAN SABIRLI Lefkoşa DHA 


Kıbrıs sorunuyla ilgili son gelişmeleri değerlendiren KKTC Cumhurbaşkanı Mehmet Ali Talat, Kıbrıs davasının şu anda yeniden şekillendiğini, çözüm için Rum tarafının AB'den tecrit edilmesine bağlı gelişmeler olabileceğini söyledi. KKTC Cumhurbaşkanı, Kıbrıs Türkleri için ciddi tehlikelerin azaldığını ve Türkiye'nin AB sürecinin Kıbrıs Türklerini ciddi anlamda mahvedecek bir süreç olmayacağını açıkladı. DHA'nın sorularını yanıtlayan Talat, şunları söyledi 

Dava yeniden şekilleniyor 
"AB'nin, Rumlar ve Yunanistan dışındaki 23 üyesi, 700 bin nüfuslu, Kıbrıs Rum tarafının esiri olmayacak ve süreç içerisinde Kıbrıs Rum tarafının olumsuz tutumu, AB'de tecrit edilmelerine yol açacak. Belli bir zamana ihtiyaç var. AB üyeliğini lehine kullanan Rum tarafının tecrit edilmesine bağlı olarak gelişmeler olacak. Kaybettiğimiz Kıbrıs davası şimdi yeniden oluşuyor. Bizim için ciddi tehlikeler azalmıştır. Türkiye'nin AB süreci bizi ciddi anlamda mahvedecek bir süreç olmayacaktır, o bakımdan bir endişem yok. Sorunlarımızın siyasi yanı çok da büyük ve çok riskli değildir. Önümüzdeki süreç içinde tehlikeler olacak, fırsatlar da olacak, imk nlar da olacak." 

Türkiye muhatap almaz 
"Rum tarafı, Türkiye'nin AB süreci içinde Türkiye'yi muhatap alabileceğini, Türkiye'yi köşeye sıkıştıracağını hesaplıyor. Olay böyle değil, teorik olarak, böyle görünse bile, uygulamada böyle olmayacak. Çünkü AB sürecinde Rum tarafının yarattığı rahatsızlık ve usanç belli bir limiti zorladığı zaman artık Rum tarafıyla birlikte hareket etmek yerine Rum tarafına yönelik tepkiler gelecek. O yüzden Rum tarafının hesabı doğru değil. Türkiye ve 'Kıbrıs Cumhuriyeti'nin ilişkilerinin normalleşmesi ancak ve sadece çözüm ve çözüm yolunda adım atılmasıyla mümkün." 

3 Ekim sonrası tehlikeli 
"Esas olan 3 Ekim sonrasıdır. O dönem dinamik bir süreç olacağı için, Türkiye'nin 'Kıbrıs Cumhuriyeti' ile karşılaşacağı, takışacağı, Avrupa'yla takışacağı birçok konu olacak. Makul ve doğru hareketlerle AB içinde Rum tarafını izole etmek, bir kenara itmek gibi fırsatlar rahatlıkla ortaya çıkabilecek." 


</TEXT>
</DOC>
