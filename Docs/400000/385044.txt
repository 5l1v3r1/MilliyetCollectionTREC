<DOC>
<DOCNO> 385044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko02.html </URL>
<DATE> 2005/10/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yabancılar, AB beklentisiyle Eylül'de İMKB'de rekor işlem yaptı 
</HEADLINE>
<TEXT>

     Yabancı yatırımcılar, AB’yle müzakerelerin başlatılmasına ilişkin beklentiler çerçevesinde eylül ayında İMKB’de 9.4 milyar dolarla rekor düzeyde işlem yaptı. Net alımları 424 milyon dolar olan yabancıların, hisse senedi portföyleri de 2.8 milyar dolar büyüyerek 26.3 milyar dolarla rekor düzeye ulaştı. 
     ANKA’nın İstanbul Menkul Kıymetler Borsası’ndan İMKB edindiği verilere göre, yabancı yatırımcılar eylül ayında hisse senedi piyasasında 4 milyar 927.2 milyon dolarlık alış, 4 milyar 503.3 milyon dolarlık satış işlemi yaptılar. Net alımları 423.9 milyon dolar olan yabancıların, toplam işlemlerinin tutarı ise 9 milyar 430.5 milyon doları buldu. Bu tutar, aylık bazda bugüne kadarki en yüksek işlem hacmini oluşturuyor. 
     
     DOKUZ AYDA 55.8 MİLYAR DOLARLIK İŞLEM 
     Yabancı yatırımcıların İMKB’de ilk dokuz aydaki toplam işlemleri 55 milyar 829.3 milyon doları buldu. Bu işlemlerin 29 milyar 577.9 milyon dolarını alış, 26 milyar 251.1 milyon dolarını satış işlemleri oluşturdu. Yabancıların dokuz aydaki toplam net alımları 3 milyar 326.8 milyon dolar düzeyinde oluştu. 
     
     PORTFÖY 26.3 MİLYAR DOLAR 
     Yabancı yatırımcıların hisse senedi portföyü de hızla büyüyor. Eylül ayında yabancıların toplam portföyünde 2 milyar 804.4 milyon dolarlık artış gözlendi. Ağustos sonunda 23 milyar 540 milyon dolar olan yabancıların hisse portföyü, eylül sonunda 26 milyar 344.4 milyon dolarla bugüne kadarki en yüksek düzeyine çıktı. 
     Portföydeki artışın 424 milyon doları net hisse senedi alımlarından kaynaklandı. Kalan 2 milyar 380.4 milyon dolarlık artışta ise Borsa’daki hise senedi fiyatlarıdaki yükseliş ve doların YTL karşısında değer kaybetmesi belirleyici oldu. 
     
     EN YÜKSEK İŞLEM TÜPRAŞ’TA 
     Yabancı yatırımcılar eylülde İMKB’de en fazla işlemi özelleştirme ihalesi de aylı ay yapılan Tüpraş’ta yaptılar. Bu hissede 471.5 milyon dolarlık alış, 523.3 milyon dolarlık satış yapan yabancıların, Tüpraş hisselerindeki toplam işlemleri 994.9 milyon dolar oldu. 
     Daha sonra 869.7 milyon dolarlık işlemle İş Bankası, 697.6 milyon dolarla Yapı ve Kredi Bankası, 681 milyon dolarla Garanti Bankası, 574 milyon dolarla Akbank geldi. 
     Yabancıların geçen ay en fazla net alım yaptıkları hisse 104.3 milyon dolarla Yapı Kredi oldu. Yapı Kredi’yi milyon dolarlık net alımla Sabancı Holding, 42.4 milyon dolarla Batıçim hisseleri izledi. 

ANKA 
     
</TEXT>
</DOC>
