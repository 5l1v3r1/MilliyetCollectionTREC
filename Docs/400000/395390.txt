<DOC>
<DOCNO> 395390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun15.html </URL>
<DATE> 2005/11/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kanada'da şeriata geçit yok 
</HEADLINE>
<TEXT>

     Kanada'nın Ontario eyaletinde hükümet, ''ailevi meselelerin çözümünde şeriat ve her türlü dini tahkimin resmen kullanılmasına'' kapıyı kapatan yasa tasarısı hazırladı. 
     Adalet Bakanlığı, tasarıda aile hukukuna ilişkin sorunların, bundan böyle tek Kanada yasası çerçevesinde çözüme bağlanmasının öngörüldüğünü belirtti. 
     Tasarı kabul edilirse, aile meselelerinde isteyen vatandaşlar dini yetkililere danışmaya devam edebilecek, ancak dini tavsiyelerin hukuki geçerliliği olmayacak. 
     Ontario, geçen aralıkta bir hukukçunun resmi raporla Müslümanların dini hakemlik yoluna başvurabileceklerini ifade etmesiyle, şeriatı resmen uygulaması olasılığı ortaya çıkan ilk eyalet olmuştu. 
     Ontario eyaletinde şeriat ihtimali, Kanada'nın Montreal, Toronto ve Ottawa gibi büyük kentlerinin yanı sıra Paris, Londra ve Viyana'da da protesto edilmişti. 
     Hukukçu Marion Boyd, raporunda Hıristiyan ve Yahudilerin Ontario'da 1991 yılında çıkarılan tahkim yasası uyarınca aile, miras ve boşanmayla ilgili anlaşmazlıklarda dini hakemlik müessesesine başvurabildiklerini belirterek, Müslümanların da bu hakka sahip olmaları gerektiğini kaydetmişti. 
     Quebec eyalet parlamentosu da şeriat mahkemeleri kurulmasına mayısta karşı çıkmıştı. ''Quebec ve Kanada'da şeriat mahkemeleri kurulmasına karşı'' sunulan önerge, 27 Mayıs'ta oybirliğiyle kabul edilmişti. 
     Kanada'da 2001'deki son nüfus sayımına göre, 108 bini Quebec'te olmak üzere 600 bine yakın Müslüman yaşıyor, ancak gerçek sayının bundan çok daha fazla olduğu tahmin ediliyor. 
     
</TEXT>
</DOC>
