<DOC>
<DOCNO> 376084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/soneko46.html </URL>
<DATE> 2005/09/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Turizmcilerden Manavgat'a destek... 
</HEADLINE>
<TEXT>

     Antalya’nın Manavgat İlçesi ile ilçeye bağlı Side’de faaliyet gösteren turizm yatırımcıları, bölgenin altyapı sorunları için yaklaşık 7.5 milyon YTL kaynak sağlamayı kararlaştırdı. 
     Antalya Valisi Alaaddin Yüksel, Manavgat ve Side’deki turizm yatırımcılarıyla Xanadu Otel’de bir araya geldi. 
     Basına kapalı gerçekleşen ve yaklaşık 2.5 saat süren toplantının ardından gazetecilere açıklama yapan Vali Yüksel, sektör temsilcileriyle bölgenin altyapı sorunlarının çözümlerini ele aldıklarını söyledi. 
     Toplantının, Kültür ve Turizm Bakanı Atilla Koç’un 29 Ağustos 2005’te Manavgat Ticaret ve Sanayi Odası’nda yaptığı bölgenin altyapı 
     sorunlarıyla ilgili toplantının devamı niteliğini taşıdığını belirten Yüksel, "Belirlenen altyapı projelerini en kısa zamanda hayata geçireceğiz. Sektör temsilcileri de kendilerine tekabül eden projelere verecekleri katkı paylarını önümüzdeki günlerde yatıracak" dedi. Antalya turizminin inanılmaz şekilde büyüdüğünü ifade eden Yüksel, sözlerini şöyle sürdürdü "Hepimiz ittifak ederiz ki bundan sonra Antalya’da genel anlamda turizmimizi 2 konu zorlayabilir. Bunlardan birincisi küresel terör, ikincisi çevre meselesidir. Çevreden para kazanan bir şehiriz. Çevrenin bu şekilde bozulmasının otellerimizi olumsuz etkilemesine asla izin vermeyiz. Bu bölgenin, öncelikle arıtma sistemleri, ardından da enerji ve ulaşım sorunlarıyla ilgili hareket tarzını çok süratli şekilde belirleyeceğiz." 
     
     YATAK BAŞI 50 AVRO 
     Side Manavgat Turizm İşletmecileri Derneği Side TUDER Başkanı Cengiz Haydar Barut da nitelikli 100 bin yatak kapasitesi bulunan bölgenin çevre sorunlarının çözümü için Türkiye’de örnek olacak devlet ve yatırımcı işbirliğini yapma kararı aldıklarını bildirdi. 
     Altyapı sorunlarının çözümü için bölgedeki tesislere yatak başına 50 avro katılım payı öngörüldüğünü belirten Barut, yatırımcıların 
     Manavgat’ın çevreyle ilgili sorunların çözümü için 7.5 milyon YTL katkı sağlayacağını kaydetti. 
     Antalya Valiliği ve belediyelerin katkısının yanı sıra Manavgat’taki turizm yatırımcılarının vereceği parasal destekle, ilçe geneline hizmet verecek ve altyapı sorunlarının çözümünü sağlayacak arıtma tesisleri kurulması planlanıyor. 
     
</TEXT>
</DOC>
