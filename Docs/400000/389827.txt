<DOC>
<DOCNO> 389827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy01.html </URL>
<DATE> 2005/10/26/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
Başbakan Erdoğan Yemen'de... 
</HEADLINE>
<TEXT>

     Başbakan Recep Tayyip Erdoğan, Yemen'in başkenti Sana'da, eski Sana olarak adlandırılan tarihsel mekanları gezdi. 
     Başbakan Erdoğan, Yemen'in başkenti Sana'ya gelmesinin ardından, eşi Emine Erdoğan ve beraberindeki heyetle birlikte ikamet edeceği Cumhuriyet Sarayı'na geldi. Burada, Yemen Başbakanı Abdülkadir Bajamal ile görüşen Başbakan Erdoğan'a, Yemen Başbakanı, ''İsterseniz size güzel bir Yemen akşamı yaşatalım'' önerisinde bulundu. Başbakan Erdoğan'ın bu öneriyi kabul etmesi üzerine, Başbakan Bajamal, Turizm Bakanı ve diğer ilgililere talimat verdi. Bunun ardından Başbakan Erdoğan, eşi Emine Erdoğan, Devlet Bakanı ve Başbakan Yardımcısı Abdüllatif Şener ve eşi Berrin Şener ve heyetin diğer üyeleriyle birlikte eski Sana olarak bilinen şehrin tarihsel mekanına geldi. 
     Başbakan Erdoğan ve beraberindeki heyete tarihi Açıkhava Tiyatrosu'nda Yemen Nağmeleri Derneği tarafından geleneksel Yemen melodileri konseri verildi. Konseri büyük bir zevkle dinleyen Başbakan Erdoğan, konserin ardından grubun üyelerine tek tek teşekkür etti. Erdoğan'a burada Yemen'in geleneksel tatlıları da ikram edildi. Tatlıların tadına bakan Erdoğan, Ankara'dan gelen bazı basın mensuplarına da tatlı ikram etti. 
     Erdoğan daha sonra tiyatro alanında bulunan bir çocuğun kendisini evine davet etmesi üzerine, eşi Emine Erdoğan ile birlikte çocuğun evini ziyaret etti. Erdoğan ziyaretin ardından yaklaşık 700 yıllık geçmişi bulunan ve 200 yıl Türk egemenliğinde bulunan Eski Sana şehrinde gezintiye çıktı. Bu arada Yemenli vatandaşların Başbakan Erdoğan'a sevgi gösterilerinde bulunduğu görüldü. Başbakan Erdoğan da vatandaşlara hal ve hatırlarını sordu. Bu arada tekerlekli sandalyede bulunan bir çocuğun dikkatini çekmesi üzerine Başbakan Erdoğan, eşi Emine Erdoğan ile birlikte çocuğun yanına gitti. Trafik kazası nedeniyle felç olan, yürüme ve konuşma yetilerini kaybeden 12 yaşındaki Cemal Havlen adlı çocuğun durumuna üzülen Erdoğan, çocuğun Türkiye'ye getirilerek tedavi ettirilmesini istedi. 
     Başbakan Erdoğan daha sonra eski şehrin sokaklarında dolaştı ve iki evi ziyaret etti. Sokakta bulunan bazı dükkanlara da uğrayan Erdoğan, deve gücüyle çalışan ve susam yağı üreten imalathaneyi de gezdi. 
     Geceyarısına kadar eski Sana'yı gezen Erdoğan'a, şehrin altın anahtarı da takdim edildi. 
     
</TEXT>
</DOC>
