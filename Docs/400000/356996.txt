<DOC>
<DOCNO> 356996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/soneko25.html </URL>
<DATE> 2005/06/30/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
BM Raporu Türkiye'nin 2006'da yüzde 6 civarında büyümesi bekleniyor 
</HEADLINE>
<TEXT>

     Birleşmiş Milletler BM tarafından hazırlanan ''Dünya Ekonomik Görünümü ve 2005 Beklentileri'' raporunda, Türkiye'nin yaşadığı finansal krizlerin ardından uyguladığı başarılı ekonomik programla yatırımcıların güvenini artırdığı bildirildi. 
     BM Ekonomik ve Sosyal İşler Bölümü'nün DESA raporuna göre, Türkiye'nin 2004 yılını güçlü bir büyümeyle kapatmasında özel sektör yatırımlarının ve tüketim harcamalarının artması etkili oldu. 
     2003 yılında yüzde 2.8 olan global ekonomideki büyümenin geçen yıl yüzde 4 ile zirvesine çıktığı anlatılan BM raporunda 2005 yılı için, ''Yüksek petrol fiyatları dünya ticaretini de olumsuz etkileyerek büyüme hızını biraz yavaşlattı. Enflasyon tehdidi karşısında birçok ülkenin faiz oranlarını artırma eğilimine girmesi, bu süreci destekleyecektir. Gelişmekte olan ülkeler ise hızlı büyümeyi sürdürüyor. Bu yıl global ekonomideki büyüme hızının yüzde 3.25 olması beklenmektedir'' denildi. 
     Gelişmiş ekonomilerden Kuzey Amerika'nın ''güçlü'' bir performans göstermesine karşın Japonya'nın ''makul'', Avrupa'nın ise ''zayıf'' büyüdüğü anlatılan BM raporunda, global ekonomiyi ilgilendiren en yaygın sorunlardan birisi olarak, ''istihdam artışının istenilen seviyede olmaması ve işsizlik oranının yüksekliği'' gösterildi. 
     Rapora göre, bu durumda yoksullukla mücadele daha da güçleşirken, büyümenin çok hızlı olduğu ülkelerde bile yaratılan istihdam, işsizliğin düşürülmesi kapsamında yeterli etkiyi yaratmıyor. 
     Raporda, dünya ekonomisiyle ilgili şu tespitler yer aldı 
     ''ABD, dünya ekonomisinin itici gücü olma misyonunu artık Çin ile paylaşmaya başladı. Her iki ülkedeki talep artışı, global büyümeyi sürüklüyor. 
     
     PETROL FİYATLARI 
     Petrol fiyatları, geçen yılın ilk yarısında yüzde 50 artsa da, burada istikrarlı talep artışı etkili oldu. Bu yüzden 1970'lerdeki petrol kriziyle farklı bir durum ortaya çıktı. 1970'lerde büyük ihracatçıların üretimi kısmaları söz konusuyken, şimdiki yükseliş talep ağırlıklı gerçekleşiyor. Dünya ekonomisindeki yavaşlamaya bağlı olarak fiyatlar bir miktar gerileyebilir. Fakat bu gerilemenin 2003 yılındaki seviyelerine kadar sürmesi, yakın gelecekte beklenmemeli. Çünkü talepteki artışa arzın yeterli cevabı vermesi olası gözükmüyor. 
     Dünya ekonomisi ciddi bir sorun yaşamadan yüksek petrol fiyatlarına uyum sağlamayı başardı. Gelişmiş ülkelerde çekirdek enflasyonda hızlı bir artış yaşanmadı. Petrol fiyatları karşısında daha korunmasız olan gelişmekte olan ülkeler ise madencilik ihracatlarını artırarak olumsuz etkileri kısmen dengelediler. Petrol fiyatlarının olumsuz etkisinin, 2005 yılı için da sınırlı kalması bekleniyor. Fakat ciddi bir kriz olmasa bile petrol fiyatları dalgalanmayı sürdürecek.'' 
     
     TÜRKİYE EKONOMİSİ 
     BM Dünya Ekonomik Görünümü ve 2005 Beklentileri raporunda, Türkiye coğrafi olarak Bahreyn, Irak, İsrail, Ürdün, Kuveyt, Lübnan, Oman, Katar, Suudi Arabistan, Yemen, Birleşik Arap Emirlikleri ve Suriye ile birlikte ''Batı Asya'' grubunda incelendi. 
     Bölge ülkelerinin petrol fiyatlarındaki yükselişten olumlu etkilendiği anlatılan raporda, Türkiye, Ürdün ve İsrail gibi petrolü bulunmayan ülkelerin ise güçlü ekonomik performanslarıyla gelişmeyi sürdürdükleri ifade edildi. 
     ''Türkiye, 2004 yılının ilk yarısında yüzde 12, tamamında ise yaklaşık yüzde 9 büyüme gerçekleştirdi. Özel sektör yatırımları ve tüketim harcamaları, bu büyümenin itici gücü oldu'' denilen raporda, kredilerdeki artışla Türk Lirası'nın değerlenmesinin alım gücünü artırdığı vurgulandı. 
     2005 yılında Türkiye'nin büyüme hızının yüzde 6'lar seviyesinde beklendiği anlatılan raporda, gelişmekte olan piyasalarla ilgili şu ifadeler yer aldı 
     ''Gelişen piyasalarda istikrarın artmasıyla spekülatif para girişi hızlandı. İhracatlarındaki hızlı büyüme de bu ülkelerin dış borç çevirme olanaklarını güçlendirdi. Meksika ve Brezilya gibi ülkeler, döviz rezervlerini güçlendirerek ve aktif borç yönetimi uygulayarak risklere karşı daha dayanıklı hale geldi. Daha önceki yıllarda finansal krizler yaşayan Türkiye ve Brezilya gibi ülkeler ise uyguladıkları başarılı ekonomik programlarla yatırımcıların güvenini artırdılar. Böylece gelişmekte olan ülkelerin kredi notlarında geçen yıl ilerlemeler kaydedildi.'' 
     
</TEXT>
</DOC>
