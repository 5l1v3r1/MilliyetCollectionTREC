<DOC>
<DOCNO> 358844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/spor/spo04.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geç kaldık' 
</HEADLINE>
<TEXT>


Güneş, transferlerin gecikmesi nedeniyle sitem etti, "Stoper ve forvette son aşamaya gelindiğini öğrendik, ama şu an bile geç kalmış durumdayız" dedi 

ERGUN ATA 


Trabzonspor Teknik Direktörü Şenol Güneş, oynanan ilk hazırlık maçının ardından bir basın toplantısı düzenledi, takımı değerlendirdi. 
Özellikle ilk yarıyı beğendiğini vurgulayan Güneş, "Pozisyon zenginliği üst düzeydeydi. Futbolcular, geçen yılki performanslarından bir şey kaybetmediklerini gösterdi. İkinci yarı ise arayışa girdik, oyuncu değişikliklerini yaptık. Aksayan yerlerimizi belirledik. Skora oynamadık. Buna rağmen kazanmamız sevindirici" diye konuştu. 
Güneş, ortamın gerginleşmesinden şikayet ederek şunları söyledi "Zaman zaman ortamın gerginleşmesi bizi rahatsız etti. Yorgunluk, ilk maç, hazırlık karşılaşması olmasına karşın rakibin kuralları aşan sertliği ve hakemin buna göz yumması ortamın gerginleşmesine neden oldu. Futbolcularım haklıydı ama haklı olmak yetmiyor, haklı kalmak gerekiyor. Biz centilmenliği iyi futbol kadar önemsiyoruz." 
Transfer konusunda serzenişte bulunan Şenol Güneş, "İstediğimiz gibi gitmiyor. Bir kaleci aldık. Santrfor ve stoper arayışlarımızda son aşamaya gelindiğini öğrendik, ama şu anda bile geç kalmış durumdayız. Fiziksel olarak bir sorun yaşamayız, çünkü hazır gelecekler. Ama uyum sorunu yaşayıp yaşamayacağımızı bilmiyoruz. Bunu da aşarsak ön eleme maçlarında kullanabiliriz" yorumunu yaptı. 

Bu Yılmaz hiç yılmaz 

İsviçre Birinci Ligi takımlarından Young Boys'u Mehmet Yılmaz'ın tek golüyle geçen Trabzonspor, daha ilk hazırlık maçı olmasına rağmen göz doldurdu. 
Attığı golün yanında, bir sayısı da ofsayt gerekçesiyle sayılmayan Mehmet, geçen yıl yeteri kadar bulamadığı şansı, bu sezon değerlendireceğini gösterdi. Geçen sezonu boş geçmiş olarak kabul ettiğini söyleyen Mehmet, "Sezonu hiç kapamamış gibiyiz. Takım olarak da iyiyiz. Bu takım ligde de, Avrupa'da da önemli işler başaracak" dedi. 

2 gençten imza 

Trabzonspor Yönetimi, dün Araklıspor'da oynayan 18 yaşındaki Burak Keskin ve 22 yaşındaki Mustafa Beşir ile üçer yıllık sözleşme yaptı. İki yönetici Özer Bayraktar ile Necdet Birinci'nin yer aldığı imza töreninden sonra Mustafa Beşir, hemen Akçabat Sebatspor'a kiralandı. Burak Keskin ise PAF takımı kadrosuna alındı. 

'Paramızı vermeyiz' 

Trabzonspor Başkanı Atay Aktuğ, yeni havuz sisteminde kendi ceplerinden alınıp, başka takımlara verilmesine karşı olduklarını ifade etti. Süper Lig'deki her takımın gelirlerinin artırılması gerektiğini belirten Aktuğ, İstanbul, Anadolu takımı ayrımı yapılmasına da karşı olduklarını söyledi. 

Vugrineç davası bugün 

Vugrineç ile Trabzonspor arasındaki dava bugün görülecek. İzin almadan Lecce'ye gittiği için Hırvat oyuncuyu Avrupa Spor Mahkemesi CAS 'a veren Bordo - Mavililer'i, eski genel sekreter Yusuf Ziya Yılmaz temsil edecek. FIFA'nın 180 bin dolarını beğenmeyerek CAS'a başvuran Trabzonspor'un bu davası, yaklaşık üç yıldır devam ediyor. 

Kahe bitti 

Polonyalı Zurawski'yi elinden kaçıran, Deivid de Souza'nın kulübü Bordeaux ile bonservis konusunda anlaşamayan Trabzonspor, Brezilyalı Kahe'nin işini bitirdi. Bordo - Mavililer, Brezilya Ligi'nde lider durumda bulunan Ponte Preta'nın forveti olan 22 yaşındaki sambacı ile el sıkıştı. Bu sezon 9 maçta 1 gol kaydeden genç oyuncunun en geç yarın Türkiye'ye öğrenildi. 
Savunmaya da takviye yapmak isteyen Karadeniz ekibinin Botafogolu Margues ile de prensip anlaşmasına vardığı bildirildi. 
Bu arada Trabzonspor'un anlaştığı Brezilyalı kaleci Jefferson Galvao dün gece geç saatlerde İstanbul'a geldi. Genç file bekçisinin bugün Trabzon'da olacağı açıklandı. 


</TEXT>
</DOC>
