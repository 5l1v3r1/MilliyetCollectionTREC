<DOC>
<DOCNO> 355493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur39.html </URL>
<DATE> 2005/06/25/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Bursa’da bir genç, evinde öldürülmüş olarak bulundu... 
</HEADLINE>
<TEXT>

     Edinilen bilgiye göre Onur Uluçay 23 , bir firmanın dün akşam Mudanya’nın Badebli Mahallesi’ndeki bir restoranda verdiği yemeğe katıldı. İş yemeğinden iki arkadaşıyla birlikte ayrılan Uluçay, arkadaşlarını bıraktıktan sonra Muradiye Mahallesi Beşikçiler Caddesi Petek Apartmanı’nın zemin katındaki evine gitti. 
     Onur Uluçay’dan haber alamayan yakın arkadaşları Ali Ballı ve Uğur Urlu, bu akşam saatlerinde anahtarla kapıyı açtıklarında arkadaşlarının cesediyle karşılaştı. 
     Ballı ve Urlu’nun haber vermesi üzerine olay yerine gelen polis, yaptığı incelemede, Onur Uluçay’ın 3 yerinden bıçaklanarak öldürüldüğünü belirledi. 
     Öldürülen gencin 16 EE 113 plakalı otomobili ile cüzdanı ve cep telefonunun da çalındığı tespit edildi. 
     Olayı duyar duymaz evin önüne gelen anne Nesrin Uluçay, telefonla önce kızı Gizem daha sonra da eşi Zafer Uluçay’ı çağırdı. Eve alınmayan ölen gencin anne, baba ve kız kardeşi, evin önünde uzun süre birbirlerine sarılarak ağladılar. 
     Polis, öldürülen gencin yakın arkadaşlarının ifadelerine başvurdu. 
     Öldürülen Onur Uluçay’ın babasıyla birlikte Elber Deri şirketini işlettiği öğrenildi. 
     
</TEXT>
</DOC>
