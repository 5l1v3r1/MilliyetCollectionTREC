<DOC>
<DOCNO> 357954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo04.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
D'Haene elde kaldı 
</HEADLINE>
<TEXT>


Trabzonspor'un Belçikalı futbolcusu, geçen sezon olduğu gibi, yine kendisine kulüp bulamadı. Karel D'Haene'nin, takımının dün İsviçre'de başlayan ikinci etap kampına katılacağı bildirildi 


Bordo - Mavili ekip, 2. etap kampı için İsviçre'ye giderken, Karel D'Haene'den gelen haber Teknik Direktör Şenol Güneş'in canını sıktı. 
İzinli olarak ülkesine giden ve tecrübeli hocanın takım bulmasını istediği Karel D'Haene hiçbir kulüple anlaşma sağlayamadı. Geçen sezon da satılmak istenen, ancak kulüp bulamayınca takımda kalan Belçikalı futbolcunun, bugün İsviçre kampına katılacağı öğrenildi. 
21 kişilik kafileyle Zürih'e giden Bordo - Mavililer'i havalimanında yaklaşık 50 kişilik taraftar topluluğu karşıladı. Trabzonspor, daha sonra Zürih'e 75 kilometre uzaklıktaki Egerkingen Kasabası'nda Movenpick Otel'e yerleşti. Teknik Direktör Şenol Güneş otele gelişten yarım saat sonra futbolcularını antrenman yapmak üzere aynı kasabanın sahasına götürdü. Yapılan ter antrenmanına sakatlıkları süren Fatih Tekke ve Adem Koçak katılmadı. Avusturya kampı 17 Temmuz'da sona erecek. 

Yepyeni isimler 

Trabzonspor, Brezilya'da futbolcu arayışlarını sürdürürken, yönetimin son bulduğu isim Atletico Mineiro takımının 28 yaşındaki forveti Fabio Junior Pereira oldu. 
Santoslu Souza ve Ponta Pritalı Carlos Eduardo de Souza Floresta'da istediği sonucu henüz alamayan yöneticilerin 1.86'lık Pereira ile prensipte anlaştığı belirtildi. İki yönetici Ömer Sarı ve Murat Bozoğlu'nun diğer oyuncularla ilgili girişimlerini de sonuçlandırmaya çalışacağı bildirildi. 
Defans için de Sao Paulo'dan Lugano, Botafogo'dan Pinto, Ponta Prita'dan Dos Santos'tan bir sonuç elde edemeyen Trabzonspor'un Flamingo'nun 22 yaşında 1.92 boyundaki genç stoperi Carlos Henrique dos Santos'a yöneldiği kaydedildi. Şenol Güneş'in de yöneticileri arayarak, "Üç yabancı oyuncu, İsviçre kampına katılmalı" dediği öğrenildi. 

Alt yapıdan tepki var 

Galatasaray'ı 5-0 mağlup ederek Türkiye şampiyonu olan Trabzonspor B genç takım antrenörü Turgut Kural, "Sponsor firma, bize büyük çoğunluğu şampiyon takımdan olmak üzere, bir karma yapılıp, Amerika'ya götürüleceğini bildirmişti. Ancak açıklanan kadroda Trabzonspor'dan bir kişi bile yok. Böyle adaletsizlik olur mu " dedi. Yönetici Necdet Birinci "Minikler Türkiye finallerinde 12 yaşındaki oyuncularımızın karşısına 16-17 yaşındaki oyuncuları çıkardılar. Türk futbolu böyle mi gelişecek " diye tepki gösterdi. 

Fatih çabası 

Bordo - Mavili takımın İsviçre kamp kadrosunda yer alan kaptan Fatih'in Şampiyonlar Ligi ön eleme ilk maçında oynaması için seferber olundu. Sezon sonunda fıtık ameliyatı geçiren milli golcünün kampın ilk günlerinde düşük tempoyla çalışmalara başlayacağı, kısa süre sonra da topla bulaşacağı bildirildi. Şenol Güneş, doktorlardan tecrübeli yıldızın en azından Şampiyonlar Ligi rövanşında forma giymesini istediği öğrenildi. 


</TEXT>
</DOC>
