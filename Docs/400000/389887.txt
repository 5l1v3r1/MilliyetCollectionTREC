<DOC>
<DOCNO> 389887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo32.html </URL>
<DATE> 2005/10/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Sivasspor'un başarısı kombine satışlarını da artırdı... 
</HEADLINE>
<TEXT>

     Turkcell Süper Ligi'nde Fenerbahçe ve Galatasaray'ın ardından 3. sırada yer alan Sivasspor'un başarısı, kombine bilet satışlarını artırdı. 
     Kuruluşundan 38 yıl sonra ilk kez mücadele ettiği Turkcell Süper Ligi'nin ilk 10 haftasında 6 galibiyet, 3 beraberlik, 1 yenilgiyle 21 puan toplayan ve futbolseverlerin beğenisini toplayan kırmızı-beyazlı ekibin bu başarısı, taraftarlarda büyük sevinç yaşattı. 
     Ligin en az gol yiyen takımı unvanını da elinde bulunduran Sivasspor'un taraftarları, bu sezon 4 Eylül Stadı'nda yapılan Denizlispor ve Diyarbakırspor maçı biletlerine yoğun ilgi gösterdi. 
     AA muhabirinin görüştüğü kulüp yetkilileri, taraftarların Atatürk Kongre ve Etnografya Müzesi bahçesindeki bilet satış gişesinde sezon başından itibaren satışa sunulan kombine biletlere de yoğun ilgi gösterdiklerini söylediler. 
     4 Eylül Stadı'nın maraton tribünü kombine biletlerinin 250, kapalı tribün biletlerinin ise 500 YTL'den satışa sunulduğunu kaydeden yetkililer, maraton tribünündeki 1100 biletten 979'unun, kapalı tribünde ise 359 biletten 278'inin satıldığını bildirdiler. 
     
</TEXT>
</DOC>
