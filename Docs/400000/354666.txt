<DOC>
<DOCNO> 354666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/tamer.html </URL>
<DATE> 2005/06/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İstanbul görücüye çıkıyor 
</HEADLINE>
<TEXT>

Aralarında dünyanın en ünlü 21 mimarının da yer aldığı 5 bin mimar, XXII. Dünya Mimarlık Kongresi için 3 temmuzda İstanbul'a geliyor 

1999 mayısında TMMOB Mimarlar Odası Başkanı Oktay Ekinci'den Kale Grubu Şirketleri İcra Kurulu Başkanı Zeynep Bodur Okyay'a bir telefon gelir 
"2005'te yapılacak Dünya Mimarlık Kongresi için İstanbul'u aday kent yapmak istiyoruz. Tanıtma Fonu'ndan bütçe çıktı, ama yetersiz. İpekyolu'na sponsor olduğunuz için aklımıza siz geldiniz. Bize destek olur musunuz " 
Zeynep Bodur'un karar vermesi için önünde sadece 1 hafta süre vardır. Zira ertesi hafta Pekin'de toplanacak olan 20. Uluslararası Mimarlık Kongresi'nde 2005'in aday kenti belirlenecektir... 

Habitat başarısızdı 
Gerisini Zeynep Hanım'dan dinleyelim 
"Süre çok dardı. Önümüzde bir Habitat deneyi de vardı. İstanbul'da yapıldı, bir sürü para harcandı. Dünyanın dört bir yanından çok sayıda yabancı geldi, aralarında çok önemli insanlar vardı. Ama insanlar İstanbul'un içinde kayboldular. Fuarı gezmediler. Özel sektörün harcamaları yerini bulmadı. Ama öte yandan da böylesi kapsamlı bir toplantı İstanbullular için bir şans, inşaat sektörü için de bir fırsattı. 
Apar topar karar verdik. Halkla İlişkiler Direktörü Asiye Bodur'u Mimarlar Odası yetkilileriyle birlikte Pekin'e gönderdik. Orada hem müthiş bir tanıtım, hem de adam adama markaj şeklinde sıkı bir lobi faaliyeti yapıldı." 

İstanbul'un 2 rakibi 
İstanbul'un diğer 2 rakibi Floransa ve Japonya'nın Nagoya kentiymiş. Floransa'nın sloganı "Dünyadaki sanat ve kültürün merkezine gelin"miş. Nagoya, "Dünyanın en mükemmel kentine gelin" diye çağırıyormuş mimarları. TMMOB, "Dünyanın en sorunlu kentine gelin" diye ortaya çıkmış ve etkili de olmuş. Zira mimarların işinin bir parçası da bu. 
Bu arada Zeynep Bodur'a bir telefon daha gelmiş "800 kritik mimar var. Bunlar aday kentin seçilmesinde çok etkin isimler. Bir davet vermemiz lazım. Pekin'deki büyükelçimiz de rezidansını açıyor..." 
Haydiii... İstanbul'dan THY ile bir gün içinde döner makinesi de dahil 1100 ton malzeme Pekin'e gönderilmiş ve büyükelçilikte imece usulü dört dörtlük bir davet verilmiş. 

İlk tur Nagoya'nın 
İbre yönünü İstanbul'a çevirmiş ama, bu kez de "Kongre salonu yetersiz, aynı anda 3000 kişiyi barındıracak yeriniz yok" türü itiraz sesleri yükselmiş. Ve seçimlerin ilk turunda Nagoya birinci olmuş, ama neyse ki üçte iki çoğunluğu sağlayamamış. Bu arada bizimkiler lobi faaliyetlerinde daha da ileri giderek, aday kentin belirlenmesinin ardından yapılacak yönetim kurulu seçimleri kulisinde de aktif rol almışlar... Ve Zeynep Bodur'a yeni bir telefon daha gelmiş İstanbul'u seçecekler, ama bugünkü hükümet gider, başkası gelir, işler yarıda kalır. 500 bin dolar kaparo istiyorlar " 

500 bin dolar kaparo 
Bodur düşünmüş - taşınmış "İstanbul bir metropol, fakat yeterince tanınmıyor. İstanbul'u her fırsatta eleştiriyoruz ama, dönüştürülmesini hep tepeden birilerinden bekliyoruz. Bu şehirde yaşıyorsak, iyi bir yurttaş olarak bu şehre sahip çıkmamız lazım. Dünyada sınırötesi gayrimenkul yatırımları 10 şehre gidiyor New York, Londra, Paris... İstanbul bu listede yok. Nasıl yabancı yatırımları çekemiyorsak, gayrimenkul yatırımlarını da çekemiyoruz. Belki bu çapta bir kongre, bu konuda da dönüm noktası olabilir..." 
Ve Kale Grubu 500 bin dolarlık kaparoyu da garanti edince ikinci tur oylamada sandıktan İstanbul çıkmış. 
Lütfi Kırdar'ı da kapsayan İstanbul Kongre Vadisi içinde 3 - 10 temmuz arasında gerçekleşecek XXII. Dünya Mimarlık Kongresi'nin başlangıç öyküsü değil, diplomasında mimar yazan bir gazeteci olarak beni müthiş yakaladı. 
"Kentler Mimarlıkların Pazaryeri" başlıklı bu yılki kongre sergilerin, panellerin, film gösterimlerinin, konserlerin, dans gösterilerinin de yer alacağı bir pazaryeri olarak düşünülmüş ve sadece mimarları değil, dünyanın bu en güzel kenti üzerine kafa yormak isteyen herkesi, tüm İstanbulluları bekliyor. 



</TEXT>
</DOC>
