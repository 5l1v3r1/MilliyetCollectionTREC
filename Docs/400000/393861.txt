<DOC>
<DOCNO> 393861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur16.html </URL>
<DATE> 2005/11/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fener Rum Patrikhanesi önünde protesto 
</HEADLINE>
<TEXT>

     ''Milli Güç Platformu'' üyeleri, Fener Rum Patriği Bartholomeos'un Kıbrıs Rum Ortodoks Kilisesi'ndeki başpiskoposluk sorununu çözmek amacıyla Rum piskoposları İstanbul'a davetini protesto etti. 
     Hukukçular Birliği, MHP İstanbul İl Başkanlığı, İşçi Partisi, Noel Baba Vakfı, Bağımsız Türk Ortodoks Kilisesi, Muharip Gaziler Derneği, Yeniden Kuvayı Milliye ile Şehit Aileleri Derneği'nin de aralarında bulunduğu platform üyeleri, sabah saatlerinde patrikhanenin önünde toplandılar. 
     Çeşitli sloganlar atan gruptakiler, Ulu Önder Atatürk'ün ebediyete intikal ettiği saat 09.05'te saygı duruşunda bulundular. 
     Ardından İstiklal Marşı'nı söyleyen grup adına, Milli Güç Platformu Başkanı Kemal Kerinçsiz açıklama yaptı. 
     Kerinçsiz, Atatürk'ün ölüm yıldönümünü yaşayamadıklarını kaydederek, ''Papaza direnemeyen yetkilileri şiddetle kınıyoruz'' dedi. 
     Patrikhane'de bugün bir toplantı yapılmaması için idari müracaatta bulunduklarını ve bunun kabul edildiğini anlatan Kerinçsiz, ''Sözde Ermeni soykırımı toplantısı vardı. Biz onu iptal ettirdik. İktidar dışarıya söz vermişti. Hile-i şer'iye müracaat edip toplantıyı yaptırdı. Bugün Patrikhane'deki toplantının arkasında da bu hükümet var'' diye konuştu. 
     ''Patrikhane'nin yasallaşarak Vatikan tipi yeni bir devlet kurma gayreti içinde olduğunu'' ileri süren Kerinçsiz, ''Bugün Patrikhane'de bu toplantının yapılmasına izin veren hükümet yetkililerinin Atatürk'ün kemiklerini sızlattığını'' iddia etti. 
     Kerinçsiz, ''İktidar sahiplerine sesleniyoruz bu yaptıklarınızı Türk milleti asla unutmayacaktır. Bu millet, ihaneti de, hizmeti de unutmaz. İhanet eden Ali Kemallerin sonu hüsranla bitecektir'' dedi. 
     Platform olarak 10 gün önce ''Patrikhane'nin Yunanistan'a taşınması'' için bir imza kampanyası başlattıklarını anımsatan Kemal Kerinçsiz, ''Lozan'ı ihlal eden Patrikhane'nin burada kalmasını istemiyoruz. Patrikhane Yunanistan'a taşınsın'' dedi. 
     Açıklamanın ardından sloganlar atan ve tekbir getiren protestocular, daha sonra dağıldılar. 
     
</TEXT>
</DOC>
