<DOC>
<DOCNO> 369583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur28.html </URL>
<DATE> 2005/08/13/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Kapatılıyor Hatay Meclisi'nin toplandığı binada porno film gösterildi 
</HEADLINE>
<TEXT>

     Hatay İl Hıfzıssıhha Kurulu, Hatay Devleti Meclisi'nin, kurulduğu 2 Eylül 1938 yılında ilk kez toplandığı Gündüz Sineması'nın, porno film gösterildiği ve haşere bulunduğu gerekçesiyle kapatılması için gerekli işlemlerin yapılmasına karar verdi. 
     Hatay Valiliği'nden yapılan açıklamaya göre, Vali Yardımcısı Şükrü Çakır başkanlığında toplanan İl Hıfzıssıhha Kurulu'nda, Hatay Devleti Millet Meclisi'nin toplandığı ilk bina olan tarihi Gündüz Sineması'nın kapatılmasıyla ilgili karar alındı. 
     Vali Yardımcısı Çakır, Köprübaşı mevkiindeki Gündüz Sineması'nda sağlıklı hizmet sunulamadığını belirtti. 
     Sinemadaki salonların, haşere üremesi için uygun ortamlar olduğunu ifade eden Çakır, ''Sinemada ayrıca porno film gösterilmektedir. Bu nedenle çocukların muzır neşriyattan korunması yönünde değerlendirilmeler yapılarak, kapatılması için Emniyet Müdürlüğü, Antakya Belediye Başkanlığı, Sağlık Müdürlüğü, Kültür ve Turizm Müdürlüğü'nden kurulacak ekipler tarafından gerekli işlemlerin yapılmasına karar verildi'' diye konuştu. 
     Çakır, İl Hıfzıssıhha Kurulu'nda alınan karar gereği, Tarım Müdürlüğü'nce yapılan gıda kontrol denetim hizmetlerinin ve idari cezaların sıkı şekilde uygulanmaya devam edeceğini de vurguladı. 
     Kurulda Emniyet Müdürlüğü'nün Kurtuluş Caddesi'ndeki motosiklet tamircilerinin taşınması talebinin de uygun bulunduğunu belirten Çakır, Asi Nehri'nde de her yıl sulama mevsiminde yatağın kuruduğunu, bunun halkı rahatsız etmesi nedeniyle, DSİ Şube Müdürlüğü'nün nehre en az 15 günde bir su bırakılmasını sağlamasına ve konunun takip edilmesine karar verdiklerini bildirdi. 
     
</TEXT>
</DOC>
