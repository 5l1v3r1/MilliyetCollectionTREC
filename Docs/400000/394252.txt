<DOC>
<DOCNO> 394252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/axgun02.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadınların yüzde 40'ı şiddeti doğal karşılıyor' 
</HEADLINE>
<TEXT>


"Aile İçi Şiddete Son Dünyadan Örnekler" konferansında konuşan Vuslat Doğan Sabancı, Türkiye'deki kadınların önemli bölümünün şiddet davranışlarını "şiddet" olarak algılamadığını belirtti 

Şakir Aydın 

Birleşmiş Milletler BM İnsan Hakları Komisyonu Kadına Karşı Şiddet Özel Raportörü Yakın Ertürk, Güldünya Töre'nin devlet hastanesinde öldürüldüğünü, Adana'da bir kadının devletin güvenlik güçleri önünde kıyasıya bıçaklandığını belirterek, "Biz nasıl bir toplumuz Bu manzaralarla ne AB'ye girilir, ne de cennete. Bu tür sorunlar ne muhbirlerle çözülür, ne de merhametle" dedi. 
CNN Türk, Hürriyet Gazetesi, Çağdaş Eğitim Vakfı ÇEV , İstanbul Valiliği ve Birleşmiş Milletler Nüfus Fonu'nun işbirliğiyle düzenlenen "Aile İçi Şiddete Son Dünyadan Örnekler" konferansı, dün İTÜ Maçka Kampusu'nda başladı. CNN Türk'ün hazırladığı şiddete ilişkin kısa filmle başlayan konferansta konuşan Hürriyet Gazetesi İcra Kurulu Başkanı Vuslat Doğan Sabancı, şiddeti tanımlamadan şiddete karşı durmanın mümkün olmadığını kaydetti. 

'Tokat şiddet sayılmıyor' 
Türkiye'de kadınların önemli bölümünün şiddet davranışlarını "şiddet" olarak algılamadığını anlatan Sabancı, şöyle konuştu 
"Kadınların yüzde 40'ı kendilerine kötü davranılmasını ve şiddeti doğal karşılıyor. Kimileri birkaç tokadı şiddet bile saymıyor. Sonuç ise yıkılmış kişilikler, özgüvenleri kaybolmuş kadınlar ve onların yetiştirdiği kuşaklar." 
Malatya Çocuk Yuvası'nda yaşanan olayların herkesi çok üzdüğüne dikkat çeken Sabancı, "Şiddetin devlet kapısı arkasında yapılması üzüntümüzü ve öfkemizi daha da artırdı" dedi. 

'Yüzde 65 şiddete maruz' 

Devletin 2010'a kadar "Kadına Karşı Şiddete Son" kampanyası ilan etmesi gerektiğini savunan Birleşmiş Milletler BM İnsan Hakları Komisyonu Kadına Karşı Şiddet Özel Raportörü Yakın Ertürk, dünyadaki kadınların yüzde 65'inin bir şekilde şiddete maruz kaldığını anlattı. Ertürk, bu şiddetin yüzde 95'inin de aile içinde meydana geldiğini söyledi. BM Nüfus Fonu Enformasyon Medya ve Kaynak Oluşturma Direktörü Safiye Çağar da Türkiye'de her 3 kadından birinin şiddete maruz kaldığını vurguladı. Çağar, kadınların yüzde 40'ının kocalarının kendilerini dövmesini kabullendiğini, yüzde 63'ünün de şiddetin bir gerekçesinin olduğunu düşündüğünü kaydetti. 



</TEXT>
</DOC>
