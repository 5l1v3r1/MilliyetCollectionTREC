<DOC>
<DOCNO> 384887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur05.html </URL>
<DATE> 2005/10/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gümbet'te jet- ski faciası 
</HEADLINE>
<TEXT>

     
     Yaşar ANTER BODRUM Muğla , DHA 
     
BODRUM Gümbet'te, bir kadın turistin kullandığı jet- ski denizdeki platforma çarptı. Türk doktorla evli olan Macar asıllı 40 yaşındaki Edina Seven'in, sağ bacağı jet- ski ile platform arasında kalarak koptu. Ameliyata alınan turist kadının kopan bacağı denizden çıkarılarak hastaneye getirildi, ancak parçalandığı için yerine dikilemedi. 
     Ailece tatile geldiği Bodrum'un Gümbet Plajı'nda, Jet- ski Sport Su Sporları Merkezi'nden kiraladığı jet- ski ile denize açılan evli ve bir çocuk annesi Macar asıllı Edina Seven, bir süre sonra deniz ortasında su sporları merkezine ait sürat motorlarının bağlı bulunduğu platforma şiddetle çarptı. Bir Türk doktorla evli olduğu belirtilen Edina Seven'in sağ bacağı çarpma anında jet- ski ile platform arasına sıkıştı ve diz altından koptu. 
     Turist kadın, su sporları personeli tarafından acil olarak Üniversal Hospital Bodrum'a kaldırıldı. Bu arada kopan bacak da denizde bulunarak hastaneye getirildi. Operatör Dr. Muaffak Bağdatlı tarafından acil olarak ameliyata alınan Seven'in kopan bacağı parçalandığı için yerine dikilemedi. 
     
</TEXT>
</DOC>
