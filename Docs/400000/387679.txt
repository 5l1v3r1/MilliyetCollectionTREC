<DOC>
<DOCNO> 387679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sonsiy25.html </URL>
<DATE> 2005/10/18/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Başkanlık Divanı'nda ANAP'a düşen üyelik üzerinde uzlaşma sağlanamadı 
</HEADLINE>
<TEXT>

     TBMM Danışma Kurulu’nda, Meclis’te grup kurma sayısına ulaşan Anavatan Partisi’ne Başkanlık Divanı’nda verilecek üyelik üzerinde uzlaşmaya sağlanamadı. 
     TBMM Danışma Kurulu, Meclis Başkanı Bülent Arınç başkanlığında toplandı. Toplantıya, AK Parti Grup Başkanvekili Salih Kapusuz, CHP Grup Başkanvekili Kemal Anadol ve Anavatan Partisi adına Genel Başkan Yardımcısı ve Malatya Milletvekili Süleyman Sarıbaş katıldı. 
     TBMM Başkanı Arınç, toplantı öncesinde yaptığı kısa açıklamada, 22. Dönem 4. Yasama Yılı başlangıcında Meclis’te yeni bir grup 
     oluştuğunu hatırlatarak, Anavatan Partisi’nin bugün itibarıyla 22 milletvekiline sahip olduğunu hatırlattı. Arınç, "22. Dönem içerisinde yeni bir siyasi parti grubunun Meclisimizde göreve başlamış olmasından memnuniyet duyuyorum. Anavatan Partisi Grubu’nu kutluyorum, hayırlı çalışmalar yapmasını diliyorum" dedi. Bugünkü toplantının kendisinin davetiyle gerçekleştiğini, İçtüzük gereği Başkanlık Divanı’nda yeni bir siyasi parti grubunun temsili için toplantı yapılması gereğini kaydeden Arınç, hem Başkanlık Divanı hem de komisyonlarda düşecek sayıyı tespit edeceklerini söyledi. 
     
     AK PARTİ’YE BİR ÜYELİK DAHA... 
     Yaklaşık 1 saat süren toplantıda uzlaşmaya varılamadı. 
     AK Parti Grup Başkanvekili Salih Kapusuz, toplantı sonrasında yaptığı açıklamada, Danışma Kurulu’nda uzlaşma sağlanamadığını, grupların önerilerini ayrı ayrı Genel Kurul’a getireceklerini söyledi. 
     Anavatan Partisi’ne Başkanlık Divanı’nda bir üye verebilmek için 15 olan sayının 17’ye çıkarılması gerektiğine işaret eden Kapusuz, bu 
     durumda Anavatan Partisi’ne ve AK Parti’ye birer üye düştüğünü kaydetti. Danışma Kurulu’nda üyelerin dağılımı üzerinde mutabakat sağlanamadığını vurgulayan Kapusuz, şöyle konuştu "Arkadaşlar kendilerine göre bir yorum yaptılar. Bu yoruma, biz de CHP de katılmadı. Meclis başkanvekilliği 4 ile sınırlıdır. Ancak katip üyelik ve idare amirliği sayısı, Genel Kurul kararıyla artırılabiliyor. Biz bu 4 üyenin, Anayasa’daki ’milletvekilleri oranına göre görev dağılımı yapılır’ ifadesine göre mevcut durum korunurken, meclis başkanvekilliğinin 3’ü AK Parti’ye, 1’i CHP’ye düşmektedir. Başkanlık Divanı’nda katip üyelik veya idari amirliğinden biri Anavatan Partisi’ne verilebilir." Kapusuz, getirecekleri öneride Anavatan Partisi’ne verilecek üyenin, idare amirliği olmasını önereceklerini, bunun kendi istekleri olduğunu söyledi. 
     
     CHP’NİN SAYISI DEĞİŞMİYOR 
     CHP Grup Başkanvekili Kemal Anadol da Anayasa gereği partilerin gücü oranında TBMM Başkanlık Divanı’nda temsil edildiğini belirterek, yapılan puanlamaya göre Başkanlık Divanı’nın sayısının 15’ten 17’ye çıkarılması gerektiğini, bu konuda 3 partinin de anlaştığını söyledi. 
     Anadol, "Ancak Anavatan Partisi, İçtüzüğü kendisine göre yorumlayarak başkanvekilliklerinden birinin kendisine ait olmasını istedi. O nedenle uzlaşma sağlanamadı. Biz CHP olarak sayının 17’ye çıkarılmasını, AK Parti’ye katip üye, Anavatan Partisi’ne ise idare amirliği verilmesini, CHP’nin sayısında değişme olmaması yönündeki grup önerimizi Genel Kurul’a getireceğiz" dedi. 
     Anavatan Partisi Genel Başkan Yardımcısı Sarıbaş da kendi grup önerilerini Genel Kurul’a getireceklerini söyledi. 
     Sarıbaş, yarın yapacakları grup toplantısı için CHP’nin kullandığı salonu bu haftalık ödünç olarak aldıklarını belirterek, "inşallah Meclis Başkanı, Anayasa’nın kendisine verdiği görevi haftaya kadar yerine getirir ve bize bir yer tahsisi yapılır" dedi. 
     
</TEXT>
</DOC>
