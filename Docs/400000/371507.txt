<DOC>
<DOCNO> 371507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur05.html </URL>
<DATE> 2005/08/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yeni müfredatın başarısı iyi öğretmene... 
</HEADLINE>
<TEXT>

     Türkiye Bilimler Akademisi TÜBA ’nın raporunda, Milli Eğitim Bakanlığı’nın yeni İlköğretim müfredat uygulamasının başarılı olabilmesi için daha çok eğitim fakültelerinin yeniden yapılandırılmasına önem verilmesi gerektiği vurgulandı. 
     TÜBA, yeni İlköğretim Müfredatına ilişkin bir rapor hazıladı. Raporda, öğretmen merkezli bir eğitimden öğrenci merkezli bir eğitime geçileceği belirtilerek, bunun için öğretmenlerin eski alışkanlıklarını bırakarak dönüşüm geçirmesi gerektiği vurgulandı. İlk ve orta öğretimde 600 bin düzeyinde öğretmen olduğu hatırlatılan raporda, böyle bir kitlenin dönüştürülmesinin zorluğuna dikkat çekilerek, "Reformun başarıya ulaşması için öğretmenlerin reformu benimsemesi gerekir" denildi. 
     Eğitimin uygulamasındaki en önemli unsurun öğretmenler olduğu vurgulanan raporda, "Türkiye’de öğretmenlerin eğitimi, eğitim fakülteleri tarafından yürütülmektedir. Öğretmen eğitimi yeniden yapılandırılmalı, eğitim bilimlerinin amaç değil araç oldukları unutulmamalıdır. Öğretmenler, öğrenci merkezli bir eğitimde yeterli donanıma sahip olabilmek için, mutlaka ilgili fakülteler tarafından verilen fen, sosyoloji vb, alan derslerini de almalıdırlar" denildi. 
     Raporda, "Öğretmenlerin karşılaşacakları sorulara yetkin cevaplar verebilmeleri, öğrencileri gereği gibi yönlendirebilmeleri, uygun etkinlikler planlayabilmeleri için konularında çok daha bilgili olmaları gereklidir" vurgusu yapılarak, öğretmen eğitiminin öğretmenin alanına göre yapılması ve belli sınıflarla sınırlandırılmaması gerektiği kaydedildi. 
     Raporda ayrıca, fen-edebiyat fakültesi mezunlarının pedagoji derslerini alarak öğretmen olmasının yolunun açılması gerektiği kaydedildi. 

ANKA 
     
</TEXT>
</DOC>
