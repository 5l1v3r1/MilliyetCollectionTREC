<DOC>
<DOCNO> 383359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonspo13.html </URL>
<DATE> 2005/10/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AKP Konya Milletvekili Işık Fener maçı yeniden oynanmalı... 
</HEADLINE>
<TEXT>

     AK Parti Konya Milletvekili Ahmet Işık, Konyaspor-Fenerbahçe maçının yeniden oynanması için Bakanlık ve Futbol Federasyonu'nu telefonla arayarak, harekete geçilmesini istediklerini söyledi. 
     Işık, Konya'nın Çumra İlçesi'ne bağlı Alemdar Köyü'ne yaptığı ziyaret sırasında, AA muhabirine yaptığı açıklamada, hakemlerin verdiği kritik kararların, futbolun bu kadar büyük ilgi görmesindeki en önemli nedenlerden biri olduğunu belirtti. 
     Buna karşın, Konyaspor-Fenerbahçe maçında, Konyaspor 2-0 üstün durumdayken, Anelka'nın eliyle oynayarak attığı gölün geçerli sayılmasının bir hakem hatası olarak bile kabul edilemeyeceğini ifade eden Işık, şunları kaydetti 
     ''Onca fedakarlık, onca alın teriyle bir yerlere gelmeye çalışan Anadolu takımlarının ne denli büyük haksızlıklara uğrayabileceğini hepimiz üzülerek gördük. Yanlış hesap Bağdat'tan döner. Bu karar düzeltilmeden Türkiye'de hiç kimse gönül rahatlığıyla profesyonel futbol izleyemez. Hiç bir vicdan sahibi bu duruma seyirci kalmamalıdır. Maçın yeniden oynanması için Bakanlık ve Futbol Federasyonu'nu telefonla arayarak, harekete geçilmesini istedik. Maç yeniden oynatılmalı, hatta maça Konyaspor haklı olarak 2-0 üstün olarak başlamalıdır.'' Işık, geçerli sayılan gol olayının Türk futbolundaki kanayan yaraya neşter vurulması için de iyi bir fırsat olabileceğini belirterek, ''Fenerbahçe gibi maddi olanakları büyük takımlar aleyhine de düdük çalınabileceği günleri görmek istiyoruz. Hakemlerin üzerindeki, Büyük takım aleyhine düdük çalarsam halim ne olur tarzı ağır psikolojik baskının ortadan kaldırılması, Türk futbolunun ihtiyacı olan en önemli şeyi yani güveni geri getirecektir'' diye konuştu. 
     
</TEXT>
</DOC>
