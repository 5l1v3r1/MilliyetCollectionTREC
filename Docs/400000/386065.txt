<DOC>
<DOCNO> 386065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko29.html </URL>
<DATE> 2005/10/12/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Sanko Holding Potansiyel gördüğümüz için fiyatı yüksek tuttuk 
</HEADLINE>
<TEXT>

     Sanko Holding Yönetim Kurulu Başkanı Abdülkadir Konukoğlu, Tasarruf Mevduatı Sigorta Fonu'nun TMSF 22 milyon dolar muhammen bedelli Bartın Çimento Fabrikası'nın ihalesinde grup şirketlerinden Çimko Çimento'nun 48 milyon dolar teklif vermesi konusunda, potansiyel gördükleri için fiyatı yüksek tuttuklarını söyledi. 
     Konukoğlu, Sepetçiler Kasrı'nda düzenlenen ihalenin ardından basın mensuplarına yaptığı açıklamada, TMSF'nin çimentonun şanslı gününde olduğunu belirterek, ''Hakikaten bu fiyata değil fiyatlar. Memlekete ve millete hayırlı, uğurlu olsun'' dedi. 
     Bartın Çimento'nun, 2. çimento fabrikaları olacağını bildiren Konukoğlu, şunları kaydetti 
     ''Ancak bundan sonra birkaç tane olmaya çalışacağız. Biz TMSF'nin bütün ihalelerine girdik. Ama 2 günden beri lige giremedik, hep geride kaldık. Bu fiyatlar 30 Eylül'de verilmiş fiyatlardır. Sonradan, yeniden fiyat artırma yetkimiz yoktu. Dün 6. olduk, bugün de birinci olarak bitirdik.'' Konukoğlu, bu kadar yüksek fiyat neden verdiklerine ilişkin bir soru üzerine, ''Potansiyel gördüğümüz için fiyatı yüksek tuttuk. Muhammen bedelin 2 katından fazla verdik. Bu ihalede kendimize göre bir hesabımız vardı. Öbür ihalelerde yoktu, bunda hesap vardı'' diye konuştu. 
     
     GAZİANTEP ÇİMENTO İÇİN MUHAMMEN BEDELİN 2 KATI TEKLİF 
     İhalesi 14 Ekim'de yapılacak olan, 47 milyon muhammen bedelli Gaziantep Çimento Fabrikası için de muhammen bedelin 2 katından fazla fiyat verdiklerini açıklayan Konukoğlu, Gaziantep'in kendi bölgeleri olduğunu, bu nedenle daha çok fedakarlıkta bulunacaklarını söyledi. 
     TMSF'nin çimento fabrikaları ihalelerinin hepsinde iddialı olduklarını vurgulayan Konukoğlu, Türkiye'nin her gün büyüdüğünü, Mortgage sisteminin olması ve inşaat sahalarının artmasıyla çimento sektörünün de büyüyeceğini ifade etti. 
     Abdülkadir Konukoğlu, Sanko Holding'in ana amiral gemisinin tekstil olduğuna işaret ederek, ''Biz tekstili yüzde 40'lara doğru çekeceğiz. Şu anda tekstilde büyüyoruz, kaliteyi yükseltiyoruz. Holding'de çimento büyüyecek sektörlerimizden bir tanesi diye karar aldık'' diye konuştu. 
     Konukoğlu, çimentodaki potansiyele ilişkin bir soru üzerine, burada Irak pazarının büyük bir rolü bulunduğunu, nüfus artışı ve göçten dolayı İstanbul'un inşaata çok büyük ihtiyacı olduğunu dile getirerek, ''Yapılan önceki ihalelerin fiyatlarının ana nedenlerinden bir tanesi İstanbul pazarının çok büyümesiydi'' dedi. 
     
     ''İHALELER ŞEFFAF VE DEVLETİN LEHİNE'' 
     Limak İnşaat Sanayi ve Ticaret A.Ş. Yönetim Kurulu Başkanı Nihat Özdemir de, Bartın Çimento Fabrikası ihalesinde Limak Mad. Yapı Çim. Sanayi ve Ticaret A.Ş.'nin elenmesiyle ilgili olarak, en yüksek teklifin yüzde 70 altında kalınması halinde ihaleye girilemediğini hatırlattı. 
     Özdemir, ''Biz 3 ihalede de bir türlü açık artırmaya giremedik. Ama içimiz rahat. Giriyoruz, kapalı tekliflerimizi veriyoruz ve tekliflerimizi verdikten sonra İhale Komisyonu'nun şartnameye göre değerlendirmesi sonucu 5 ya da 3 firma açık artırmaya giriyor ve iyi bir yarışma oluyor. Neticede bir kişi alıyor. Herkesin içi rahat'' diye konuştu. 
     İhalelerin açık, şeffaf ve devletin lehine olduğunu belirten Özdemir, teklifler konusunda, bugünkü 48 milyon dolar ve bundan önceki 2 rakamın da çimento sektörü için yüksek olduğunu vurguladı. 
     Özdemir, bugünkü ihalede 29.5 milyon teklif veren Limak'ın çıkabileceği en yüksek rakamın 32-33 milyon dolar civarında olacağını, 48 milyon dolarlık teklifin çok iyi bir rakam olduğunu ve burada devletin kazandığını söyledi. 
     Verilen bilgiye göre, Bartın Çimento Fabrikası, yıllık 220 bin 968 ton klinker ve 377 bin 520 ton çimento üretim kapasitesine sahip bulunuyor. 
     
</TEXT>
</DOC>
