<DOC>
<DOCNO> 360495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur21.html </URL>
<DATE> 2005/07/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Yağmur geliyor... 
</HEADLINE>
<TEXT>

     Yurdun kuzeybatı kesimlerinin, yarın yeni bir yağışlı havanın etkisine gireceği bildirildi. 
     Meteoroloji Genel Müdürlüğü’nden yapılan yazılı açıklamada, yarın Marmara’nın batısında başlayacak yağışların, öğleden sonra ve akşam saatlerinde Marmara’nın doğusu, Batı Karadeniz’in iç kesimleri, Eskişehir ve Kütahya çevrelerinde sağanak ve gökgürültülü sağanak şeklinde görüleceğinin tahmin edildiği belirtildi. 
     Açıklamaya göre, 14 Temmuz Perşembe günü Marmara ile öğleden sonra ve akşam saatlerinde Kuzey Ege’nin iç kesimleri, İç Anadolu’nun kuzeybatısı ve Batı Karadeniz’in iç kesimlerinde görülecek yağışların, 15 Temmuz Cuma günü etki alanını genişleterek Marmara’nın doğusu, İç Ege, Akdeniz, İç Anadolu ve Karadeniz bölgelerinde, genellikle öğleden sonra ve akşam saatlerinde sağanak ve gökgürültülü sağanak şeklinde devam etmesi bekleniyor. 
     Mevsim normallerinin 3 ila 5 derece üzerinde seyreden hava sıcaklığının, yarın yağışla birlikte kuzeybatı bölgelerde, 14 Temmuz Perşembe gününden itibaren kuzey, iç ve batı kesimlerde hissedilir derecede 4-6 derece azalarak, mevsim normalleri civarında seyredeceği tahmin ediliyor. 
     Açıklamada, yurdun kuzey, iç ve batı kesimlerinde görülecek sağanak ve gökgürültülü sağanak yağışların oluşturacağı olumsuz şartlara karşı, ilgililerin ve vatandaşların tedbirli olmaları gerektiği belirtildi. 

     
</TEXT>
</DOC>
