<DOC>
<DOCNO> 364221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/dunya/adun.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Pakistanlılar 
</HEADLINE>
<TEXT>


Londra'nın ardından Şarm El Şeyh'te düzenlenen ve intihar saldırısı olduğu sanılan saldırıların zanlıları da Pakistanlı çıktı. Mısır polisi 6 Pakistanlıyı arıyor 

DIŞ HABERLER SERVİSİ 


Mısır polisi, cumartesi günü Şarm El Şeyh'te düzenlenen ve 4'ü Türk 88 kişinin öldüğü bombalı saldırılarla ilgili soruşturmada, olayın failleri olduğundan şüphelenilen 6 Pakistanlının izine ulaştı. Londra'da 7 Temmuz'daki intihar saldırılarını düzenleyen köktendinci Pakistan kökenli teröristlerden 3'ünün saldırılardan önce Pakistan'daki medreselerde eğitim gördüklerinin anlaşılmasının ardından, intihar eylemi olduğu sanılan Mısır'daki saldırıların altından da Pakistanlıların çıkması, gözlerin bu ülkeye çevrilmesine neden oldu. 
Mısır polisi, Şarm El Şeyh'te bir otelde kalan ve patlamanın ardından ortadan kaybolan 6 Pakistanlının arandığını bildirdi. Polis, pasaportlarını kaldıkları otelin resepsiyonunda bırakarak ayrılan 6 Pakistanlıdan 5'inin fotoğraf ve kimliklerini yayımladı. Polis, 5 Pakistanlının isimlerini, Muhammed Aktar 30 , Musaddak Hüseyin 18 , Muhammed Arif 36 , Reşid Ali 26 ve Muhammed Enver 30 olarak bildirdi. Diğer yandan Mısır polisinin, Ghazala Gardens Oteli'nde, Pakistanlı bir erkeğe ait olduğu sanılan ceset parçaları bulması, intihar saldırısı ihtimalini akla getirdi. 

İstanbul'daki gibi 
Mısır'ın Güney Sina Eyaleti Valisi Mustafa Afifi, Şarm El Şeyh'teki 3 saldırının büyük olasılıkla patlamalarda ölen intihar bombacıları tarafından düzenlendiğini söyledi. Afifi, düzenlediği basın toplantısında intihar bombacılarına ait olduğu sanılan ceset parçaları bulunduğunu belirterek, Ghazala Gardens Oteli'ne düzenlenen saldırıda teröristin büyük olasılıkla yeşil renkli Isuzu marka bir kamyonetle 2 güvenlik görevlisini ezdikten sonra lobiye daldığını kaydetti. El Kaide, 2003'te İstanbul'da 2 sinagoga düzenlediği saldırılarda da Isuzu kullanmıştı. 


</TEXT>
</DOC>
