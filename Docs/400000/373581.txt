<DOC>
<DOCNO> 373581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy10.html </URL>
<DATE> 2005/08/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Memur hükümete kuşkuyla bakıyor... 
</HEADLINE>
<TEXT>

     Türkiye Kamu-Sen’in yaklaşık 3 bin kamu çalışanı üzerinde yaptığı anket, memurun hükümetin tutumundan rahatsız olduğunu ortaya koydu. Memurların yüzde 90.2’si hükümetin kamu kurumlarına ve kamu çalışanlarına karşı tutumunu olumsuz olarak değerlendirdi. Olumlu bulanların oranı ise yüzde 8.5’te kaldı. 
     Kamu-Sen Arge Merkezi’nin 2 bin 961 üyesi üzerinde yaptığı anket, memurların AKP iktidarına kuşkuyla baktığını ortaya koydu. Ankette memurlara, "59’uncu Hükümetin kamu kurumlarına ve kamu çalışanlarına karşı tutumunu nasıl buluyorsunuz " sorusuna, 2 bin 961 memurun 2 bin 670’i "olumsuz", 252’si de "olumlu" olduğu yönünde görüş bildirdi. 
     Anket sonuçlarına göre 3 yıllık süre boyunca AKP’nin Kamu Yönetiminin Temel İlkeleri ve Kamu Personel Rejimi gibi yasalarla ilgili çalışmaları ve bu süre içinde memurlara yapılan ücret artışlarına olumlu yaklaşanların oranı yüzde 8.5’te kaldı. Hükümetin kamu çalışanlarına karşı tutumunu olumsuz bulanların oranı ise yüzde 90.2 olarak gerçekleşti. 
     Hükümetin kamuya bakışı hakkında bir fikri bulunmayan ya da yorum yapmak istemeyenlerin oranı ise yüzde 1.3 olarak gerçekleşti. 
     
     AKYILDIZ "HÜKÜMET ÖZELEŞTİRİ YAPSIN" 

     Kamu-Sen Genel Başkanı Bircan Akyıldız, anket sonuçlarında ortaya çıkan tablonun nedenlerinin araştırılması gerektiğini söyledi. Akyıldız, "Söz konusu tablo hükümetin kamu çalışanlarına ne denli uzak olduğunu ortaya koymaktadır. Görülen odur ki, kamu çalışanları hükümetten rahatsızdır. 3 yıllık iktidar boyunca yapılanlar kamu çalışanlarını içinde bulunulan zor durumdan kurtarmamıştır" dedi. Akyıldız, hükümetin kamu çalışanlarının bu rahatsızlığını gidermek zorunda olduğunu belirterek, şunları söyledi 
     "Artık özeleştiri zamanı gelmiştir. Çalışanlara ’3 yıl bekleyin rahatlayacaksınız’ diyenler, sözlerinin arkasında durmak zorundadır. Aksi halde kamu çalışanlarının bu rahatsızlığı giderek artacak, sonuçta da siyasi iradeyi rahatsız edecek noktaya gelecektir. 2006 yılı için yapmakta olduğumuz toplu görüşmeler hükümetin memurların gözündeki yerini değiştirmek için bir fırsattır. Siyasi iradenin bu fırsatı iyi değerlendirmesi gerekmektedir." 

ANKA 

     
</TEXT>
</DOC>
