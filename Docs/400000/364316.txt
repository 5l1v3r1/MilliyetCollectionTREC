<DOC>
<DOCNO> 364316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun05.html </URL>
<DATE> 2005/07/26/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Kore Nükleer Görüşmeleri olumlu bir havada başladı 
</HEADLINE>
<TEXT>

     Kuzey Kore’nin nükleer programının ele alınacağı, 6 ülkenin temsilcilerinin katıldığı görüşmeler Çin’in başkenti Pekin’de başladı. 
     Görüşmelerin dördüncü turuna Kuzey Kore, Güney Kore, Çin, Japonya, Rusya ve ABD yetkilileri katılıyor. 
     Dördüncü turun açılışında konuşan Kuzey Kore Dışişleri Bakan Yardımcısı Kim Kye Gwan, görüşmelerin ana konusunun Kore yarımadasının nükleer silahlardan arındırılması olduğunu ve ülkesinin bu amaç için çalışmaya hazır olduğunu söyledi. 
     Bu amaca ulaşılabilmesi için "nükleer savaş tehdidinin sona erdirilmesini isteyen taraflarda bu yönde siyasi irade olması ve stratejik bir karar alınması" gerektiğini belirten Kim, "Biz buna tümüyle hazırız ve hazırlıklıyız" dedi. 
     Görüşmelerde ABD’yi temsil eden Dışişleri Bakan Yardımcısı Christopher Hill ise ülkesinin Kuzey Kore’nin egemenliğini bir vakıa olarak gördüğünü ve "kesinlikle bu ülkeye saldırı niyeti taşımadığını" söyledi. 
     Hill, görüşmelerin açılışında yaptığı konuşmada, "Kore Demokratik Halk Cumhuriyeti’nin KDHC egemenliğini bir vakıa olarak görüyoruz. 
     ABD kesinlikle KDHC’yi işgal etme veya saldırma niyeti taşımıyor. Ve biz KDHC ile bu görüşmeler çerçevesinde ikili olarak görüşmeye de hazırız" dedi. 
     ABD heyetinin ciddi müzakerelere hazır olduğunu ve "görüşmelerden çekilme gibi bir seçeneği" düşünmediğini belirten Hill, "Nükleer silahlar KDHC’nin güvenliğini daha da artırmayacaktır. Aslında, aksine Kore yarımadasındaki nükleer silahlar sadece bölgedeki gerginliği artırır" diye konuştu. 
     Kim ve Hill, Çin televizyonundan canlı yayınlanan konuşmalarında herhangi bir taviz önerisinde bulunmazken, görüşmeler için bir şart da öne sürmediler. 
     Görüşmelerin 3. turu da Haziran 2004’de Pekin’de yapılmıştı. 3 turun bitmesinden sonra Kuzey Kore 13 ay süreyle, ABD’nin kendilerine karşı düşmanca politika izlediği gerekçesiyle görüşmelere dönmeyi reddetmişti. 
     Kuzey Kore, bu ay başında Kim ve Hill arasında yapılan görüşmede, ABD’nin ülkenin egemenliğini tanıdığı yönünde yeniden garanti vermesi üzerine görüşmelere dönmeyi kabul etmişti. 
     
</TEXT>
</DOC>
