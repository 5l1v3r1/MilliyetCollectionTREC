<DOC>
<DOCNO> 377807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo15.html </URL>
<DATE> 2005/09/12/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Sivasspor'dan ilginç penaltı pozisyonuna tepki... 
</HEADLINE>
<TEXT>

     Turkcell Süper Ligi'nin 5. haftasında lider Galatasaray'a yenilen Sivasspor, maçın son dakikalarında yaşanan ilginç penaltı pozisyonu nedeniyle hakem Mustafa Çulcu'ya tepki gösteriyor. 
     Sivasspor Basın Sözcüsü Fikret Ünsal, yaptığı yazılı açıklamada, Galatasaray maçında Sivasspor'un çok iyi mücadele ettiğini ancak maçın son dakikalarında yedikleri 2 golle yenildiklerini söyledi. 
     Galatarasaray'ı galibiyetten dolayı kutladıklarını ifade eden Ünsal, hakem Mustafa Çulcu'nun maç sonrası penaltı kararı ve kaptan Hakkı ile ilgili yaptığı açıklamalara tepki gösterdi. 
     Ünsal, şunları kaydetti 
     "Hakem Mustafa Çulcu'nun, yıllarca Süper Lig'de top koşturmuş kaptan Hakkı Hocaoğlu'ndan acemi bir futbolcuymuş gibi bahsetmesiyle, niyetini ortaya net bir şekilde koymuştur. 82. dakikada yaşanan ilginç penaltı olayında kaptan Hakkı, yan hakemin bayrağını görüyor. Sırtı ise orta hakeme dönük. Orta hakemin, yan hakem bayrağı çekmişken, Hakkı'ya sesli olarak oyna uyarısı yapması gerekirdi. Sanki Hakkı kendini görüyormuş gibi ya da Hakkı'nın arkasında da gözleri varmış gibi, oyna işareti yapmasını kaptan Hakkı'nın o anda görmesi mümkün değildir." Çulcu'nun 90 dakika boyunca tüm avantajları Galatasaray lehine kullandığını iddia eden Ünsal, "Hakem Çulcu'nun 4. hakem Fatih Gökçe'yi maçın başından itibaren Lorant'ın başına gardiyan gibi dikmesi, Lorant'ı sürekli olarak, hatta bir defasında maçı durdurarak, Seni tribüne gönderirim demesi de asıl niyetini açıkça ortaya koymuştur. Böylesi bir hakemin, yılların oyuncusu tecrübeli kaptanımız Hakkı'nın yan hakeme uyarak, topu eline alıp ceza atışı yapmaya gideceğini zannederken, hava atışıyla oyunu başlatmak yerine, penaltı vermesini de Galatasaray'ın 2-0'la oyunu garantiye almasını sağlaması olarak düşünüyorum" diye konuştu. 
     Bugüne kadar hakemler hakkında birşey konuşmadıklarını belirten Ünsal, şöyle devam etti 
     "Galip geldiğimiz Vestel Manisa maçında 3 net penaltımızın, yine galip geldiğimiz Samsunspor maçında 1 net penaltımızın verilmemesi de bir hakem faciası yaşayacağımızın göstergeleriydi. Dikkat edilecek olursa, hiçbir hakem maçtan hemen sonra, çıkışta Mustafa Çulcu gibi uzun bir süre herhangi bir pozisyonu savunmamıştır ve bir usta oyuncuyu kendi hatasını kapatmak için acemilikle suçlamamıştır. Bence futbolun adaleti var, ama gördüğüm kadarıyla hakemlerin adaleti yok." Kulübün İkinci Başkanı Mehmet Oflaz ise AA muhabirine yaptığı açıklamada, tartışmalı penaltı pozisyonunun maçın orta hakemiyle yan hakemininin anlaşamamasından kaynaklandığını ileri sürerek, "İki hakemin anlaşamamasının günahını Sivasspor çekmemeli" dedi. 

     
</TEXT>
</DOC>
