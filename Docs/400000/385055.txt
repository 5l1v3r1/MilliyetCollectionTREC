<DOC>
<DOCNO> 385055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko13.html </URL>
<DATE> 2005/10/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.24 değer kazandı 
</HEADLINE>
<TEXT>

     Hazırlayan Şenol Aydoğan 

İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.24 oranında değer kazandı. 
     İMKB 100 Endeksi, haftanın ilk işlem günü olan 3 Ekim tarihinde, Avrupa Birliği'ne AB ilişkin tedirginlikle 32,412.52 puana kadar gerileyerek, haftanın en düşük seviyesini gördü. Ancak yine 3 Ekim gününün ikinci yarısında AB ile müzakerelerin başlayacağı ve Erdemir özelleştirmesine yönelik beklentilerle hızlı bir yükseliş gerçekleştirdi. AB ile müzakerelere başlanmasının etkisiyle 4 Ekim Salı günü 35,809.90 puana kadar yükselerek tarihi seans içi rekorunu kıran endeks, beklentilerin gerçekleşmesinin ardından kar satışlarına maruz kaldı. Erdemir hisse senedine gelen yoğun satışlarla hızlanan düşüş hareketi uluslararası piyasalardaki olumsuz havanın etkisiyle 33,000 seviyesine kadar sürdü. Haftanın son işlem gününde işlem hacminin gerilemesi ve Avrupa borsalarında ve alternatif piyasalarda gözlenen toparlanma hareketi satışları sınırladı ve endeks tepki alımlarıyla 33,500 seviyesine yöneldi. 
     Borsa uzmanları, önümüzdeki hafta Pazartesi günü Merkez Bankası Para Politikası Kurulu PPK toplantısında alınacak ve Salı sabahı açıklanacak faiz kararının İMKB üzerinde etkili olmasının beklendiğini belirterek, yurtdışı piyasaların ve ABD Merkez Bankası'nın FED faiz politikasına yönelik gelişmelerin de takip edileceği piyasada, alternatif piyasalar, IMF ve AB'ye ilişkin gelişmelerin de izlenmesinin beklendiğini kaydediyor. 
     
     ÖZETLE PİYASALAR 
     Borsa, geçen hafta sert iniş-çıkışlara sahne oldu. İMKB Tahvil ve Bono Piyasası'ndaki ortalama oranlarda yarım puanın üstüne çıkan düşüşler görüldü. YTL karşısında dolar yerinde sayarken, avro yükseldi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 0.24 oranında değer kazandı. 24 ayar külçe altının gram satış fiyatı değişmezken, Cumhuriyet altınının satış fiyatı yüzde 0.36 düştü. Yeni Türk Lirası karşısında dolar değişim göstermezken, avro yüzde 0.62 oranında değer kazandı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.47 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İMKB haftaya ortalama yüzde 2.90'lık bir artışla başladı. Müzakerelerin başlamasının ardından Salı günü de yüzde 3.86'lık keskin bir çıkış gerçekleşti. Beklentilerin gerçekleşmesine bağlı olarak kar satışları yoğunluk kazandı ve İMKB Bileşik Endeksi Çarşamba günü yüzde 2.38, Perşembe günü yüzde 3.64 ve Cuma günü de yüzde 0.29 oranında geriledi. 
     Endeks, geçen hafta boyunca sadece 80.38 puanlık artışla 33,333.23 puandan 33,413.61 puana yükseldi. Hisse senetlerindeki haftalık ortalama artış yüzde 0.24 oldu. 
     İMKB Ulusal-Mali Endeksi 63.61 puan düşüşle 51,305.43 puandan 51,241.82 puana gerilerken, İMKB Ulusal-Sanayi Endeksi 301.96 puan artışla 26,336.25 puandan 26,638.21 puana ve İMKB Ulusal-Hizmetler Endeksi 581.81 puan artışla 15,700.73 puandan 16,282.54 puana çıktı. 
     Böylece, mali grup hisseleri ortalama yüzde 0.12 oranında değer yitirirken, sanayi grubu hisseleri ortalama yüzde 1.15 oranında ve hizmetler grubu hisseleri ortalama yüzde 3.71 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 308 hisse senedinden 214'ü değer kazanırken, 69 hisse senedi değer yitirdi, 25 hisse senedinin değeri de değişmedi. 
     Geçen hafta en yüksek oranlı artış, yüzde 30.00 ile Zorlu Enerji hisselerinde gerçekleşti. Yüzde 28.68'lik artışla Kerevitaş hisseleri ikinci ve yüzde 26.23'lük artışla Beşiktaş Futbol Yatırımları YENİ hisseleri üçüncü oldu. 
     En yüksek oranlı düşüş ise yüzde 11.80 ile Ereğli Demir Çelik hisselerinde oldu. Yüzde 8.15'lik düşüşle Çimbeton hisseleri ikinci ve yüzde 7.11'lik düşüşle de Şekerbank hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 283 milyon 900 bin adet hisse senedi işlem gördü ve karşılığında 8 milyar 451 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında dolar dışındaki döviz türleri değer kazandı. İstanbul serbest döviz piyasasında alınıp satılan ABD Doları Türk Lirası karşısında bir önceki hafta seviyelerini korudu. Avro yüzde 0.62, İngiliz Sterlini yüzde 0.55 ve İsviçre Frangı yüzde 1.63 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı değişmeyerek 1.3500 YTL'de kalırken, avronun satış fiyatı 0.0100 YTL artarak 1.6340 YTL'ye, İngiliz Sterlini'nin satış fiyatı 0.0130 YTL artarak 2.3850 YTL'ye ve İsviçre Frangı'nın satış fiyatı da 0.0170 YTL artarak 1.0570 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.3450 YTL'den, Avro 1.6300 YTL'den, İngiliz Sterlini 2.3700 YTL'den ve İsviçre Frangı da 1.0510 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda değişmezken, Cumhuriyet altınının yüzde 0.36 geriledi. 
     Dünkü kapanış itibariyle külçe altının gram satış fiyatı haftalık bazda değişmeyerek 20.40 YTL'de kalırken, Cumhuriyet altınının satış fiyatı 137.50 YTL oldu. 
     İstanbul Altın Borsası'nda İAB da geçen hafta 24 ayar altının gram fiyatı değişmeyerek 19.39 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.47 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,879 puan artarak 618,403 puandan 621,282 puana yükseldi. 
     Geçen haftanın en çok değer kazanan katılma belgeleri, yüzde 3.90'lık artışla Gedik A Tipi Hisse Senedi Fon, yüzde 3.89'luk artışla Gedik A Tipi Karma Fon ve yüzde 3.58'lik artışla da Evgin A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 5.17'lik düşüşle Nurol A Tipi Değişken Fon, yüzde 2.67'lik düşüşle İş A Tipi Teknoloji Endeks Fon ve yüzde 2.48'lik düşüşle de Kalkınma Menkul A Tipi Hisse Fon oldu. 
     
     HAZİNE İHALESİ 
     Hazine'nin geçen hafta Salı günü düzenlediği 581 gün vadeli Yeni Türk Lirası YTL cinsinden iskontolu tahvil ihalesinde, bileşik faiz yüzde 14.57 oldu. 
     Bu oran ile Hazine, uzun yıllardır ilk kez tahvilde yüzde 15 bileşik faiz oranının altında borçlanmış oldu. İhaleye nominal 3 milyar 190 milyon YTL teklif gelirken, nominal 1 milyar 139.5 milyon YTL, net ise 917.1 milyon YTL'lık satış yapıldı. İhalede, basit faiz yüzde 15.19 oldu. Tahvillerin geri ödemesi 9 Mayıs 2007'de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.30 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.0 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
