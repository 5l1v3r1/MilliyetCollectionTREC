<DOC>
<DOCNO> 381980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo34.html </URL>
<DATE> 2005/09/27/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fenerbahçe'den karaborsa bilet uyarısı... 
</HEADLINE>
<TEXT>

     Fenerbahçe Kulübü, takımlarının yarın FB Şükrü Saracoğlu Stadı'nda PSV Eindhoven ile yapacağı Avrupa Şampiyonları Ligi maçı öncesinde taraftarlarını karaborsa bilet hakkında uyardı. 
     Fenerbahçe Kulübü'nün resmi internet sitesinde yapılan açıklamada, karşılaşma öncesi kulüp ve Biletix gişeleri dışında bilet satmaya çalışan kişilerin olduğu yönünde şikayetler alındığı belirtilerek, şu ifadelere yer verildi 
     ''Güvenlik grubumuzun bu konuda almış olduğu önlemlere ek olarak taraftarlarımızın kesinlikle bu kişilerden bilet almamalarını öneriyoruz. Bu kişilerden alınan biletler ile maç seyretmek isteyen taraftarlarımız, elektronik turnikelerde bu biletlerin okunmaması olasılığı nedeni ile karşılaşmayı izleyemeyebilir. Maçı izlemek isteyen taraftarlarımızın biletlerini Dereağzı Tesisleri ya da Biletix gişelerinden almaları önemle duyurulur.'' 

     
</TEXT>
</DOC>
