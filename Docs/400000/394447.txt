<DOC>
<DOCNO> 394447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/magazin/mag01.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızların okuması için sahnedeydi 
</HEADLINE>
<TEXT>


Haluk Levent, son konserinin 10 bin YTL'lik gelirini de 'Baba Beni Okula Gönder' kampanyasına bağışladı 

BAYRAM KAYGUSUZ 

'Annemin Türküleri' adlı albümünün gelirini, Milliyet'in kız çocuklarının okutulması için başlattığı 'Baba Beni Okula Gönder' kampanyasına bağışlayan Haluk Levent, önceki gece de aynı amaçla sahnedeydi. Levent, yaklaşık bin biletin satıldığı konserden elde edilen 10 bin YTL'yi kampanyaya bağışladı. 

'Desteğim sürecek' 
Zeytinburnu Olivium Outlet Center'da verdiği konserde, hayranlarına kimi zaman kafa sallatıp kimi zaman da horon teptiren Levent, Milliyet'in başlattığı kampanyaya destek konserlerinin süreceğini belirterek şöyle konuştu "Baba Beni Okula Gönder kampanyası için elimden gelen bütün çabayı göstermeye çalışıyorum. Marttan bu yana süren konserlerimin devamı da gelecek. Türkü albümüm 100 bin satmış, umarım satışı bu hızla sürer. Çünkü bu albümümün geliri tamamen çocuklar için bu kampanyaya gidiyor. Yardım konserleri yapıyorum, umarım sıkıştığımda bize de yardım konseri yapacak arkadaşlar olacaktır. Doğa ve insana olan sorumluluğunuzu yerine getirin, onlar da size olan sorumluluklarını yerine getirecektir." 

</TEXT>
</DOC>
