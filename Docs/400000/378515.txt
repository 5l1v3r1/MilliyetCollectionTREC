<DOC>
<DOCNO> 378515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/ekonomi/eko08.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Harvey Nichols, 8 bin metrekare mağazayla geliyor 
</HEADLINE>
<TEXT>


EKONOMİ SERVİSİ 

İngiliz mağaza zinciri Harvey Nichols'un CEO'su Joseph Wan, halen yapımı süren Kanyon Alışveriş Merkezi'nde yaptığı basın toplantısında, "Türkiye'deki mağazacılık anlayışını değiştireceğiz" dedi. Wan, Türkiye'de modayla ilgilenen çok fazla kişi olduğuna dikkat çekerek, "Bu nedenle Hong Kong ve Riyad'tan sonra İstanbul'u düşündük. 15 milyon dolar yatırım yapacağız. Hedefimiz metrekare başına 7 bin dolarlık satış" diye konuştu. 
Markayı Türkiye'ye getiren Unitim AŞ Yönetim Kurulu Başkanı Burç Cemiloğlu da "Harvey Nichols için 120 kişilik ekip kurduk. İngiltere'deki mağazalarda 300'e yakın marka var ama biz daha azını buraya getireceğiz. Atıl Kutoğlu, Hüseyin Çağlayan gibi Türk tasarımcıların ürünlerini de satacağız. Mağaza 8 bin metrekare olacak. Kanyon Çarşı'nın beşte birini Harvey Nichols oluşturacak" dedi. 

Cirosu 360 milyon dolar 
Harvey Nichols, ünlü markalarının bir arada yer aldığı bir moda merkezi özelliğine sahip. 1813 yılında ilk mağazasını açan Harvey Nichols'ın İngiltere'de beş mağazası ve 2 restoranı var. Markanın 2004 yılı cirosu 360 milyon dolar. 


</TEXT>
</DOC>
