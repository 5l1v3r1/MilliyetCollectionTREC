<DOC>
<DOCNO> 382138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/spor/spo04.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Referansı Yıldıray 
</HEADLINE>
<TEXT>


Trabzonspor Yönetimi, milli futbolcuya Topmöller'i sordu. Yıldıray Baştürk olumlu yanıt verince Bordo - Mavililer, Alman hocayla masaya oturdu 

ERGUN ATA 


Şenol Güneş'ten boşalan teknik direktörlük koltuğunu doldurmak için Almanya'ya giden Trabzonspor, ilk olarak Topmöller ile masaya oturdu. Alman teknik adam hakkında bilgi isteyen Yıldıray Baştürk ile konuşan Bordo - Mavililer, olumlu yanıt aldı. 
Milli futbolcunun, B.Leverkusen ve Bochum'da birlikte çalıştıkları usta hocadan çok iyi sözlerle bahsetmesi üzerine yöneticiler Önder Bülbüloğlu ile Metin Akbaşoğlu, Topmöller ile masaya oturdu. Alman çalıştırıcının, Hamburg kulübünden her ay tazminat aldığı öğrenilirken, Karadeniz ekibinden bunu da istediği öğrenildi. 
İki yöneticinin bir araya geldiği Augenthailer'in ise, eşinin ayrılmak istememesi nedeniyle teklife olumsuz yanıt verdiği bildirildi. Bülbüloğlu ve Akbaşoğlu'nun, Topmöller'in yanı sıra Schaefer'la da bugün görüşecekleri ifade edildi. 

Taraftardan tatlı moral 

Bordo - Mavili takım, Galatasaray maçının hazırlıklarını aralıksız sürdürürken, Başkan Atay Aktuğ ve yöneticilerin izlediği akşamki idmanda teknik - taktik çalışma üzerinde duruldu. Cezalı Gökdeniz, sakat Lee Yong ve Szymkowiak dışında tüm futbolcuların katıldığı idmana gelen taraftarların futbolculara destek vermesi ve tatlı ikram etmesi yüzleri güldürdü. 29. yaşına basan Hasan Sönmez için de pasta kesildi. Öte yandan istifa eden Şenol Güneş, dün tesislere gelerek Aktuğ ve yöneticilerle vedalaştı. 


</TEXT>
</DOC>
