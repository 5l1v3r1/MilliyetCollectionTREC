<DOC>
<DOCNO> 381679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur22.html </URL>
<DATE> 2005/09/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ankara'da SSK'lılara özel hastane müjdesi... 
</HEADLINE>
<TEXT>

     SSK’lılar, artık Ankara’da da sevk almadan özel hastanelerde tedavi olabilecek. 
     AA muhabirinin aldığı bilgiye göre, Sosyal Sigortalar Kurumu’nun SSK , İstanbul, İzmir ve Tekirdağ’da başlattığı özel hastanelerden hizmet alma uygulamasına Ankara da dahil edildi. 
     Kurum, Ankara’daki Özel Yüzüncü Yıl ve Özel Çankaya hastaneleriyle anlaşma yaparak, SSK’lı hastalara, sevk şartı aranmaksızın sadece randevu alıp, sağlık karnesi ve vizite kağıdıyla muayene olabilme imkanı sağladı. 
     Anlaşmaya göre, SSK’lılar Özel Yüzüncü Yıl Hastanesi’nde, genel cerrahi, ortopedi ve travmatoloji, kulak burun boğaz, kadın hastalıkları ve doğum, kalp ve damar cerrahisi, kardiyoloji ile çocuk servislerinde 20 YTL ödeyerek, Özel Çankaya Hastanesi’nde ise kalp ve damar cerrahisi, mikrovasküler cerrahi, ortopedi ve travmatoloji, genel cerrahi ve üroloji servislerinde 30 YTL ödeyerek muayene olabilecek. 
     Ayrıca, hastalar, bu hastanelerde muayene sırasında gereken tahlilleri ücretsiz yaptırabilecek. 
     Ameliyat gerektiren durumlarda ise sigortalının ödemesi gereken fark hastaya önceden bildirilecek. Hastaneler, sigortalının onayını almadan yaptıkları işlemler için herhangi bir ücret talep edemeyecek. 
     Sisteme göre, SSK’nın ödediği sağlık harcamasının üstündeki ücreti hastalar ödeyecek. Anlaşmaya göre, hastane, işlemler başlamadan talep edeceği ek ücreti hastaya bildirecek. Hastaya bunu baştan söylemeyen, sonradan para isteyen hastanelerin sözleşmesi, durumun tespit edilmesi halinde, iptal edilecek. 
     
     DİĞER ÖZEL HASTANELER 
     Ayaktan tanı ve tedavi olanağı sağlayan 2 hastanenin yanı sıra Kudret Göz Hastanesi de göz hastalığı bulunan SSK’lıya 25 YTL karşılığında bakıyor. 
     Öte yandan, Bayındır Hastanesi sadece kardiyoloji, kalp damar cerrahisi, Özel Çağ Hastanesi kardiyoloji, kalp ve damar cerrahisi, mikrovasküler cerrahi, ortopedi ve travmatoloji, Güven Hastanesi göğüs cerrahisi, kardiyoloji, kalp ve damar cerrahisi, mikrovasküler cerrahi, ortopedi ve travmatoloji, periferik anjiyografi, Özel Umut Kalp Hastanesi ile Fatih Üniversitesi Hastanesi kardiyoloji kalp ve damar cerrahisi alanlarında SSK’lılara, ücret farkının ödenmesi şartıyla, ameliyat olma imkanı sağlıyor. 
     
     "AYRIMCILIĞA SON VERDİK" 
     SSK Sağlık İşleri Genel Müdürü Sami Türkoğlu, Emekli Sandığı ve Bağ-Kur sigortalılarının uzun zamandır özel hastanelerden yararlanabildiğini hatırlattı. 
     SSK’lıların ise bu imkana pilot uygulamanın yapıldığı illerde son yıllarda kavuştuğunu belirten Türkoğlu, bu uygulama sayesinde Emekli Sandığı, Bağ-Kur ve SSK’lılar arasındaki "ayrımcılığın" ortadan kaldırıldığını ifade etti. 
     Türkoğlu, özel hastanelerden hizmet alımı uygulamasıyla SSK hastaneleri üzerindeki yoğunluğun azaltılmasının hedeflendiğini vurgulayarak, şöyle konuştu 
     "Hastane önündeki kuyrukların azaltılması açısından yeni sistemin yararlı olacağını düşünüyoruz. Anlaşma yaptığımız özel hastane sayısı Türkiye genelinde 100’ü geçti. Bu sistem önümüzdeki günlerde daha da yaygınlaşacak. 
     Anlaştığımız hastaneler 20-30 YTL’lik fark alıyorlar. Bazıları bu ücreti bile almadan hasta kabul ediyor. Bu ücretin alınmasının nedenlerinden biri SSK’dan özel hastanelere doğru oluşabilecek aşırı talebin önüne geçmektir." 
     
     ÖZEL HASTANELERDEN RANDEVU ALMAK İÇİN... 
     SSK’lıların, muayene olmak için özel hastanelerin kapılarını çalmadan önce randevu almaları gerekiyor. 
     Anlaşmalı hastanelerden bazılarının telefon numaraları şöyle 
     -Yüzüncü Yıl Hastanesi 284 08 08 -Özel Çankaya Hastanesi 426 14 50 -Bayındır Hastanesi 287 90 00 -Güven Hastanesi 457 25 25 -Umut Kalp Hastanesi 231 87 88 -Çağ Hastanesi 430 08 08 -Kudret Göz Hastanesi 446 64 64 
     
</TEXT>
</DOC>
