<DOC>
<DOCNO> 392807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy12.html </URL>
<DATE> 2005/11/07/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
2006 Mali Yılı Bütçesi görüşmelerine başlandı 
</HEADLINE>
<TEXT>

     TBMM Plan ve Bütçe Komisyonu’nda, 2006 Yılı Merkezi Yönetim Bütçe Kanunu Tasarısı ile 2004 Mali Yılı Genel ve Katma Bütçe Kesin Hesap Kanunu tasarılarının tümü üzerinde görüşmeler devam ediyor. 
     Maliye Bakanı Kemal Unakıtan, CHP Trabzon Milletvekili Akif Hamzaçebi’nin, "bütçenin Anayasa’ya aykırı olduğu" yönündeki eleştirileri üzerine, kanunların, yürürlük tarihinden sonra geçerli olduğunu anımsattı. Unakıtan, bütçenin yürürlük tarihinin 1 Ocak 2006 olduğunu ve Anayasa değişikliklerine uygun hazırlandığını belirtti. 
     Unakıtan, AB’ye uyumlu, çağdaş ve Batı standartlarına uygun bir bütçe hazırlandığını dile getirerek, Anayasa’ya aykırı olduğu görüşüne katılmadığını bildirdi. 
     Makro ekonomik büyüklüklerin bütçede yer almamasına ilişkin eleştirilere karşılık ise Unakıtan, "Sunuş konuşmam, bütçenin bir parçası gibi algılanmalı. Ben orada bunları anlattım. Ancak makro ekonomik büyüklükleri de sunmaya çalışırız" dedi. 
     CHP İstanbul Milletvekili Kemal Kılıçdaroğlu, kurumların başlangıç ve yıl sonu ödenekleri arasında büyük sapmalar görüldüğünü ifade ederek, Başbakanlık bütçesinde sapmanın yüzde 213, Dış Ticaret Müsteşarlığı’nda yüzde 164, Dışişleri Bakanlığı’nda yüzde 460 olduğunu kaydetti. Kılıçdaroğlu, "Bütçe disiplinine uyduğunu söyleyen Maliye Bakanlığı’nın, bütçe disiplinini ortaya koyduğu tablo bu" diye konuştu. Kılıçdaroğlu, hükümetin birçok ilki gerçekleştirdiğini kaydederek, sözlerini şöyle sürdürdü 
     "Bu ilklerden bazıları emeklilik aylıklarından kesinti yapılması, hapiste yatan bir kişinin yönetim kurulu üyesi olması, 8.5 milyar dolarlık siyasi içerikli kredi anlaşması imzalanması, bir başbakanın, başbakanlık yaptığı sürede şirket kurması, Başbakan’ın kendisine soru soran gazeteciyi, ’terbiyesizlikle’ suçlaması... Gerçi Başbakan’ın üslubuna uygun. Argo sözcük kullanmada, Türkiye Cumhuriyeti başbakanlarının hepsini aşmış durumda." Geçen yıl 677 bin 918 olan kayıtlı işsiz sayısının, bu yıl 915 bin 572’ye çıktığına işaret eden Kılıçdaroğlu, işsizlik olgusu üzerinde 
     ciddiyetle ve özenle durulması gerektiğini belirtti. Kılıçdaroğlu, "İşsizlik sorununu, özel sektöre havale eden başka bir ülke yok" dedi. 
     
     "BAŞBAKAN VERDİĞİ SÖZÜ TUTSAYDI..." 
     ANAVATAN Diyarbakır Milletvekili Muhsin Koçyiğit de bu bütçenin de diğer bütçeler gibi "IMF damgası taşıdığını" savundu. Koçyiğit, çözümün, IMF politikalarında değil, öz kaynaklara dayalı politikalar üretilmesinde olduğunu vurguladı. 
     CHP Aydın Milletvekili Mehmet Mesut Özakcan da işsizlik sorununa değinerek, "1 milyon insana ramazan ayında çadırlarda aş sağlanmış olabilir, ancak nerede iş sağlandı " diye sordu. Özakcan, 3 yıllık AK Parti iktidarı döneminde, Cumhuriyet tarihinin en adaletsiz vergi sisteminin yaşandığı bir ortama sürüklendiğini öne sürerek, bu adaletsizliği giderme niyetinin de olmadığını söyledi. 
     AK Parti’nin, "Ne söz verdiysek tuttuk" sloganının yer aldığı afişlere işaret eden Özakcan, Başbakan’ın, dokunulmazlıkların kaldırılması yönündeki sözünü tutmadığını öne sürdü. Özakcan, milletvekilliği dokunulmazlığı kaldırılmadıkça ve sınırlandırılmadıkça, ne ekonominin ne de siyasi ahlakın düzelebileceğini savundu. Özakcan, "Başbakan verdiği sözü tutsaydı, belki Sayın Unakıtan, Maliye Bakanı olarak karşımızda oturmayacaktı" dedi. 
     
</TEXT>
</DOC>
