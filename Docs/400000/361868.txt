<DOC>
<DOCNO> 361868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun11.html </URL>
<DATE> 2005/07/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mısırlı akademisyen Londra patlamaları büyük bir zafer 
</HEADLINE>
<TEXT>

     İngiltere'nin başkenti Londra'da meydana gelen ve 55 kişinin ölümüyle sonuçlanan patlamaların ardından, ülkede yaşayan Mısır doğumlu bir akademisyenin saldırıyı ''büyük bir zafer'' olarak nitelendirmesi şaşkınlık yarattı. 
     Londra'nın Hammersmith semtindeki evinde El Maqreze Tarih Araştırmaları Merkezi adında bir araştırma ve eğitim kurumunun faaliyetlerini sürdüren Hani El Siba'i, ''bombalı saldırıların G-8 ülkelerinin burunlarını çamura batırdığını, bu nedenle de zafer olarak adlandırılması gerektiğini'' söyledi. 
     El Siba'i'nin bu açıklamayı El Cezire televizyon kanalına yaptığı ortaya çıktı. ''Tony Blair'in yaptıklarının bedelini ödeyeceğini'' de belirten El Siba'i, ''saldırıların İngiltere'den hoşlanmayan Siyonistler tarafından da düzenlenmiş olabileceğini'' söyledi. 
     ''Ama gerçekten de bu El Kaide'nin işiyse bu, örgüt için büyük bir zaferdir'' diyen El Siba'i, ''Örgüt bu işiyle G-8 ülkelerinin burunlarını çamura batırmış oldu. Bu zafer aynı zamanda batı ekonomilerinin de çöküşünün başlangıcı'' diye konuştu. 
     
</TEXT>
</DOC>
