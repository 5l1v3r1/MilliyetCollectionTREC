<DOC>
<DOCNO> 397557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/toruner.html </URL>
<DATE> 2005/11/24/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Abdüllatif Şener'in satır araları 
</HEADLINE>
<TEXT>


Başbakan Yardımcısı Abdüllatif Şener son iki günde verdiği demeçlerle, cevabı zor soruları gayet ustalıkla ve tecrübeli bir devlet adamı ağırlığıyla cevapladı. Sorulardan biri, Merkez Bankası Başkanı Serdengeçti'nin göreve devam ettirilip ettirilmeyeceği, ikincisi ise Sermaye Piyasası Kurulu SPK ile borsa arasındaki gerginliğin nasıl çözüleceği idi. 
Şener, verdiği cevapların satır aralarında kesin olmamakla birlikte Serdengeçti'nin değiştirileceği sinyalini verdi. Merkez Bankası politikalarını en çok tenkit edenlerden birisiyim. Ancak, bu aşamada başkanı değiştirmek yanlış. Çünkü, 
a Her şey iyi giderken, "Bu işi herkes yapar" düşüncesine kapılmak hatalı olur. Serdengeçti, Merkez Bankası'nın Para Piyasaları bölümünden yetişmiş bir bürokrattır. 
Burada yapılan işleri bilmeyen bir başkanın bir küçük kriz anında eli ayağı kilitlenir, hiçbir çözüm üretemez, denileni yapmak ve bunu acizlikle izah etmeye çalışmak zorunda kalır. Daha önce bunun örneklerini gördük. 
Bu işi iyi bilmeyen bir bürokrat, h l daha, Merkez Bankası'nda başkanlık yapamaz. Bu durumda, kolay çözülecek bir kriz büyüyebilir ve hükümetin tırnaklarıyla kazıyarak elde ettiği ekonomik iyi gidişi bir anda yok edebilir. 
b Serdengeçti'nin hükümetle, IMF ile ve iş çevreleriyle zaman içinde oturmuş, dengeli bir ilişkisi vardır. Özellikle IMF ilişkileri, şu andaki ekonomik gidişat bakımından çok önemlidir. 
Bilindiği gibi, IMF anlaşmaları hükümet ve Merkez Bankası tarafından ortaklaşa imzalanmaktadır. 
Serdengeçti'nin görev süresini uzatmak, hükümetin şimdiye kadar ekonomik istikrarı bozmama adına yaptığı her şeyi perçinleyecek bir karar olacaktır. 
c Hükümetin istemediği hiçbir Merkez Bankası başkanı görevde kalmak istemez, kalamaz. Yani, Merkez Bankası başkanı ileride de her zaman kendi isteğiyle görevini bırakabilir. 
Eminim, Serdengeçti şu anda yeni dönemde seçilmemesi için dua etmektedir. Ama, bunu açıklayamaz. Görevi güçtür. Özellikle, cari açık dengesizliği nedeniyle, önümüzdeki süreç içinde önemli bir operasyon gerekecektir. 
Sırf bu nedenle bile, Serdengeçti'nin değiştirilmesi, "Dere geçerken at değiştirmek" anlamında olur. 
Şener, çok haklı olarak SPK - borsa gerginliğinin medya önünde tartışılmasından şik yetçi. Zaten, konunun medya önünde tartışılması bir çözüm getirmez. 
Çözümü, bu aşamada siyasetçiler bulacaktır. Siyasi karar gereklidir. Sorunu medyaya taşıyanlar, siyaset adamlarını etkilemek amacı gütmektedir. Öte yandan, şimdiye kadar görevdeki bürokratik kurumlar arasındaki hiçbir konunun bu denli medya önünde tartışılmadığını biliyoruz. 
Türkiye'de kurumlar arası hiçbir konu bu kadar pervasızca tartışılmadı. Üstelik, tartışmanın terbiye sınırlarını zorladığını da görüyoruz. 
Şener'in konuya el atması ve son noktayı koyacak olması, son derece yerindedir. Hatta, toplantıya iki başkanın teknik adamları da katılmalı, daha sonra üçlü bir görüşme yapılarak karar alınıp, bu konuda kurumları yıpratma noktasına gelen tartışma bitirilmelidir. 



</TEXT>
</DOC>
