<DOC>
<DOCNO> 395364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yazar/guclu.html </URL>
<DATE> 2005/11/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Türk'ün Türk'e yaptığını... 
</HEADLINE>
<TEXT>


Gülsün Sağlamer, eski İTÜ rektörü. Bugüne kadar iki cumhurbaşkanı, 3 başbakan ve yüzlerce bakan yetiştiren İTÜ'nün ilk kadın rektörü oldu. İki dönem görev yaptı ve derin izler bıraktı. Şimdi Avrupa Üniversiteler Birliği EUA'nın yönetim kurulu üyesi. 800 Avrupa üniversitesini temsil eden bu kurula seçilen ilk Türk bilim insanı. Bir ayağı hep yurtdışında. Hemen her hafta, farklı bir Avrupa ülkesinde, yükseköğrenimin sorunlarını ele alan bir toplantıda ya konuşmacı ya da EUA adına onur konuğu... 
Örneğin 17-19 Kasım tarihleri arasında Floransa'da düzenlenecek Avrupa Teknik Üniversiteleri Mühendislik Fakülteleri dekanlarının katılacağı toplantının açılış konuşmalarından birini de EUA adına o yapacak. Ayrıca çeşitli oturumlarda da konuşmacı olarak yer alacak... 
Avrupa'nın değişik ülkelerinde, yükseköğretime yönelik düzenlenen bu toplantılardan biri önceki gün Ankara'da başladı. Düzenleyen YÖK. Adı da Uluslararası Yükseköğretim Konferansı. 
YÖK'ten ve üniversitelerden bilim adamlarının yanı sıra Avrupa'dan da konuşmacılar var. YÖK, bu toplantıya konuşmacı olarak EUA Başkanı George Winckler'i de davet etmiş. Çünkü, EUA, Avrupa yükseköğretiminin en tepe kurumlarından biri. Aynı zamanda Viyana Üniversitesi'nin de rektörü olan Başkan Winckler'in programı öylesine yoğundur ki, bu toplantıya kendisi ve EUA adına katılması için, yönetim kurulu üyesi Gülsün Sağlamer'den ricada bulunur. Sağlamer kabul edince de bu yeni durum, EAU adına YÖK'e bildirilir. Ankara'daki toplantıya, EUA adına Başkan Winckler'in yerine EUA Yönetim Kurulu Üyesi Prof. Dr. Gülsün Sağlamer katılacaktır... 
İşte asıl şok ondan sonra yaşanır. YÖK, toplantıya katılmaya hazırlanan Gülsün Sağlamer'e, bu toplantıya katılamayacağını bildirir. Çünkü, bu toplantıya yabancıların davet edildiği ve onların görüşlerinin alınacağı, EUA Yönetim Kurulu üyesi de olsa, bu toplantıya katılamayacağı ve konuşma yapamayacağı bildirilir. 
Sonuç, Avrupa Üniversiteler Birliği Yönetim Kurulu Üyesi Gülsün Sağlamer, Türk olduğu için, Türkiye'deki bir toplantıya katılamadı. YÖK, Dünya Bankası ile ortak bir toplantı yapsa ve bu toplantı için Kemal Derviş görevlendirilse, bu kafayla onu da kabul etmeyecektir. Nitekim, toplantının ilk günü, medya organlarından bir bölümü açılışa davet edilirken, bir bölümüne davetiye gönderilmedi 
YÖK'ün bu konudaki ayrımcılığı bu kadarla kalsa iyi. Meğerse insanı hayrete düşüren başka icraatları da varmış. 
Van 100. Yıl Üniversitesi Rektörü Yücel Aşkın, apar topar cezaevine atıldığında, haber, toplantı halindeki Avrupa Rektörler Birliği'nde de şok etkisi yaratır. Başkan Winckler hemen o gün üzüntü ve tepkilerini dile getirmek için Türk üye Sağlamer'den YÖK Başkanı'nın mail adresini ya da faksını ister. Sağlamer de hemen YÖK Başkanı'nın özel kalemini arayarak durumu anlatır. Ama şok sırası ondadır. Önce tamam göndereceğiz denilir. Ardından, mesai saati bitti denilerek, mail adresi ve faks numaraları gönderilmez. 
Teziç ile Sağlamer arasında husumet var mı, yok mu Bizi ilgilendirmez. Ancak, insanlar oturdukları koltuklara saygı gösterilmesini istedikleri kadar başkalarının koltuğuna da saygı göstermek zorundadırlar... 

Dünya Bankası da karşı 
YÖK'e herkes karşıydı ama bu kervana katılmadık bir Dünya Bankası kalmıştı. Onlar da katıldı. Dünya Bankası bu işe ne karışıyor demeyin çünkü özellikle meslek yüksekokullarının geliştirilmesi için çok büyük krediler verdi. Elbette takibini de yapacak. Hazırladığı Türkiye'de Yükseköğretim Reformu İçin Politik Seçenekler başlıklı raporda, YÖK'ün yetkilerinin daraltılması ve yükseköğretimin daha özerk ve esnek bir yapıya kavuşturulması önerildi. 



</TEXT>
</DOC>
