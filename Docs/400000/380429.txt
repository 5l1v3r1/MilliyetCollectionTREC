<DOC>
<DOCNO> 380429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/guncel/gun03.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleviler'den 2 bin dava 
</HEADLINE>
<TEXT>


Cemevlerine ibadethane statüsü verilmesi amacıyla Başbakanlık'a yaptıkları başvuruları reddedilen Aleviler 2 bin dava açacak 

ŞAKİR AYDIN İstanbul 

Aleviler, cemevlerine ibadethane statüsünün verilmesi amacıyla Başbakanlık'a yaptıkları başvuruya olumsuz yanıt verilmesi nedeniyle yarın Danıştay'a 2 bin dava açmaya hazırlanıyor. 
Aleviler, Cem Vakfı önderliğinde, cemevlerine ibadethane statüsü verilmesi amacıyla 22 Haziran'da Başbakanlık'a başvuruda bulunmuştu. Başbakanlık'tan 19 Ağustos'ta Cem Vakfı'na gelen yanıtta ise "677 Sayılı Kanun ve diğer mevzuat hukuku gereğince cemevlerine ibadethane statüsünün verilmesinin hukuken mümkün olmadığı, Alevi yurttaşların inançlarını yerine getirebilmeleri için herhangi bir ödeneğin genel bütçeden ayrılmayacağı ve Diyanet İşleri Teşkilatı'nda Alevi inanç önderlerine kadro tahsisi yapılamayacağı" bilgisine yer verilmişti. 

'Tek çare idari yol' 
Pera Palas Oteli'nde dün basın toplantısı düzenleyen Cem Vakfı Genel Başkanı Prof. Dr. İzzettin Doğan, taleplerinin çözüme kavuşturulması için idari yargı yoluna başvurma zorunluluğu dışında bir yol kalmadığını savundu. Doğan, "Başbakanlık'tan gelen kararın iptali için cuma günü Danıştay'a 2 bin dava açacağız. Buradan da olumsuz bir kararın çıkması durumunda ise Avrupa İnsan Hakları Mahkemesi'ne AİHM başvuracağız" dedi. 
Doğan, AİHM'e bir anda açılacak 2 bin davanın, uluslararası kamuoyunda Türkiye'yi de zor durumda bırakacağını kaydetti. 


</TEXT>
</DOC>
