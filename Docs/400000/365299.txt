<DOC>
<DOCNO> 365299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/yazar/sazak.html </URL>
<DATE> 2005/07/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İntihar terörizmi 
</HEADLINE>
<TEXT>


Londra ve Mısır'daki intihar saldırıları ardından başlayan, Batı'da yetişmiş genç Müslümanların 'ölümü göze alarak' giriştikleri terör eylemlerinin Irak işgaliyle ilişkisi konusundaki tartışmalara son dönemde 'kimlik' sorgulaması da eklendi. 
Gündemdeki soru şudur Eğer radikalleşmenin odağında Afganistan, Irak ve Filistin'deki ihtilaflar yatıyorsa, göz önündeki teröristler arasında neden hiç Afgan, Iraklı ya da Filistinli yok 
Ünlü sosyal bilimci Olivier Roy'un yanıtı şöyle "Bombacılar daha ziyade Arabistan Yarımadası, Kuzey Afrika, Mısır ve Pakistan'dan veya Batı'da doğup İslama geçmiş kişiler. Ortadoğulu ya da Güney Asyalı ailelerden gelse de radikal İslama yönelenlerin çoğunu Avrupa'da yaşayan ve doğan Batılılaşmış Müslümanlar oluşturuyor. Dahası, neredeyse tüm Kaide hücrelerinde din değiştirenlere rastlamak. Onlar Irak yüzünden değil, kendilerini Batı toplumundan dışlanmış hissettikleri için kökten dinci oluyorlar. Bunlar evrensel bir ümmetin hayalini kuruyorlar." 
Batılı akademisyenlerin çözmeye çalıştıkları 'yeni terörist profili' konusunda çok daha araştırmacı bir çalışmayı Açık Radyo'da Ömer Madra yayımladı. 
"Dying to Win Kazanmak İçin Ölmek" adıyla bir kitap yazan Chicago Üniversitesi'nden Doç. Robert Pape, 1980-2004 arasında dünyada gerçekleştirilen tüm intihar saldırılarını kapsayan bir küresel arşiv oluşturmuş. 
Pape'e göre intihar-terör saldırılarının ezici çoğunluğu dini nedenlerle değil, açık bir stratejik amaçla gerçekleştiriliyor "Modern demokrasileri teröristlerin kendi anavatanı olarak gördükleri bölgeden çekilmeye zorlamak." 
ABD'li araştırmacı, Irak'taki işgalin, Usame bin Ladin'in ekmeğine yağ sürercesine, 'intihar terörizmi'ni kışkırttığını rakamlarla saptamış "1995-2004 arasında El Kaide adına intihar eylemi gerçekleştiren kişilerle ilgili verilerde görünen o ki, teröristler İslami kökten dinciliğin yoğun olduğu büyük ülkelerden değiller. İranlı yok Bunların üçte ikisi 1990'dan itibaren ABD'nin ağır askeri yığınak yaptığı ülkelerden çıkmış. 
ABD işgalinden önce Irak tarihinde hiç intihar-terörist saldırı olmamıştı. Bir tane bile. Savaştan sonra hızla tırmandı. 2003'te 20, 2004'te 48, 2005'in ilk beş ayında 50 saldırı gerçekleştirildi." 
Irak işgalinin ülkedeki direnişe önemli sayıda 'insan kaynağı' kazandırdığı açık. El Kaide, ABD'nin koalisyon ortağı Batılı ülkelerdeki 'tepkili' Müslümanlara da sızarken aynı 'ideoloji'yi kullanıyor. Haçlılara karşı İslami cihat. Bu uğurda kazanmak için ölüyor, öldürüyorlar 



</TEXT>
</DOC>
