<DOC>
<DOCNO> 397134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonyas08.html </URL>
<DATE> 2005/11/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fransızların yüzde 40'ı şişman... 
</HEADLINE>
<TEXT>

     Fransa'da Ulusal İstatistik Enstitüsü'nün Insee araştırmasına göre, Fransız yetişkinlerin yüzde 40'ı, Dünya Sağlık Örgütü kriterlerine göre çok kilolu, yüzde 25'ine yakını her gün sigara içiyor ve yüzde 7'si aşırı derecede alkol tüketiyor. 
     2003'ten bu yana 18 yaş ve üstü 21 bin kişi üzerinde yapılan araştırmanın sonuçları, bu durumdan erkeklerin daha çok zarar gördüğünü ve yüzde 75'inin erken öldüğünü, kadınlarda ise bu oranın yüzde 56 olduğunu ortaya koyuyor. 
     Erkek nüfusta, başta alkolizm olmak üzere bu kötü alışkanlıklara bulaşma riskinin 45-59 yaşları arasında daha da arttığını gösteren araştırma, üç erkekten birinin her gün sigara içtiğini, iki erkekten birinin aşırı kilolu olduğunu, on erkekten birinin de çok alkol tükettiğini ortaya koyuyor. 
     Araştırma, her beş kadından birinin her gün sigara içtiğini, her üç kadından birinin aşırı kilolu olduğunu ve otuz kadından birinin çok alkol tükettiğini gösteriyor. 
     Cinsiyet ve yaşın dışında, eğitim seviyelerine göre davranışlar farklılık gösteriyor Diplomalıların çoğu daha az sigara içerken ya da aşırı kilo sorunu yaşamazken, içmeye daha meyilli oluyor. 
     
</TEXT>
</DOC>
