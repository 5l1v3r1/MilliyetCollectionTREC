<DOC>
<DOCNO> 364095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy05.html </URL>
<DATE> 2005/07/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Anadolu liselerinde hazırlık belirsizliği 
</HEADLINE>
<TEXT>

     CNNTÜRK 

Bakan Çelik ve Ortaöğretim Kurumları Genel Müdürü Altun'un açıklamaları kafaları karıştırdı Anadolu liselerinin hangilerinde hazırlık sınıfı olup olmadığı konusundaki belirsizlik hala sürüyor. Farklı açıklamalar, Anadolu liselerine kayıt için bekleyen öğrenci ve velileri kaygılandırıyor. 
     Kızılcahamam'da düzenlenen bir etkinliğe katılan Milli Eğitim Bakanı Hüseyin çelik, toplantının ardından gazetecilerin sorularını yanıtladı. 
     'Anadolu liselerinin hangilerine hazırlık sınıfı konulduğu netlik kazanmadığı için velilerin tercih yapmakta zorlandığı' sorusu üzerine Çelik, alınan bir kararla Anadolu liselerindeki hazırlık sınıflarının kaldırılarak yabancı dil derslerinin dört yıla yayıldığını hatırlattı. 
     
     Bir artı dört yıl eğitim 

     Çelik, şöyle devam etti "Ancak, özel öğretim kurumları içerisinde veya devlet liseleri içerisinde altyapısı uygun olan ve bir artı dört yıl süreli eğitim öğretim yapmak isteyen okullar bize müracaatta bulunurlarsa ve biz uygun görürsek izin verebiliriz... 
     "Şu anda Kadıköy Anadolu Lisesi bir artı dört yıl eğitim uygulaması yapıyor. Galatasaray Lisesi'nde de bu uygulama var. Bu okullardaki bu uygulama dört yıl kararı alınmadan önce böyleydi." Bakan Çelik'in sözleri, anadolu liselerine tercihlerin yapıldığı şu günlerde kafaları iyice karıştırdı. 
     
     Altun "Devlette hazırlık kaldırıldı" 

     Geçtiğimiz cuma günü CNN TÜRK'e konuşan MEB Ortaöğretim Kurumları Genel Müdürü Kerem Altun ise, "Galatasaray, İstanbul ve Kadıköy Anadolu liseleriyle, özel liseler hazırlık sınıfı okutabilir. Ancak, devlet okullarında hazırlık sınıfı kaldırıldı" demişti. 
     Bakan Çelik ile Ortaöğretim Kurumları Genel Müdürü Altun'un açıklamaları arasındaki farklılık, hazırlık sınıfı konusundaki belirsizliği pekiştirdi. 
     
     Öğrenci ve veliler kaygılı 

     Öğrenci ve veliler, başta Anadolu liseleri olmak üzere hangi lisede hazırlık sınıfının olup olmayacağının yanıtını arıyor. Bakanlığın bu konuda yapacağı bir açıklama binlerce öğrenci ve velinin tercihlerini de yakından etkileyecek. 
     
</TEXT>
</DOC>
