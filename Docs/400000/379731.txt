<DOC>
<DOCNO> 379731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo30.html </URL>
<DATE> 2005/09/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Çalımbay Taraftar, kötü zamanda takımına sahip çıkmalı 
</HEADLINE>
<TEXT>

     Beşiktaş Teknik Direktörü Rıza Çalımbay, Fenerbahçe maçında kazanmak için her şeyi yaptıklarını, ancak gol atmakta zorlandıklarını söyledi. 
     Çalımbay, Lig TV'deki söyleşisinde, müthiş bir taraftar desteği altında oynadıklarını, kaybettiklerinde de onlar için üzüldüğünü ifade ederek, ''Kötü oynamadık. Oynadığımız maçlarda sahanın yıldızı hep kaleciler oluyor. Demek ki forvette sorunumuz yok. Sadece gol yollarında etkili değiliz'' dedi. 
     Derbi maçın en etkili oyuncularından Anelka için tüm önlemleri aldıklarını, çok süratli olan bu oyuncuyu durdurmak için İbrahim Toraman'ı ve arkasına da Koray'ı koyduklarını anlatan Çalımbay, ''Boş alan buldu mu gidiyor. Gerçekten mükemmel bir oyuncu. Yabancı oyuncu olunca, böyle maç kurtarmalı'' diye konuştu. 
     Taraftarın, Gineli oyuncu Youla'ya gösterdiği tepkiye de değinen teknik direktör Rıza Çalımbay, şunları kaydetti 
     ''Youla genç bir arkadaş, çok etkileniyor. Taraftardan etkilendiğini, elinin ayağının titrediğini söylüyor. Maçta önce konuşup, karşılaşmaya hazırladık, ama daha maça giderken, etrafımızı çevirenler otobüse vurup, 'Youla'yı oynatma' diye bağırıyor. Bu çocuk Türkçe biliyor, söylenenleri anlıyor ve etkileniyor. Maçta bir de burnu kırıldı. Oysa belki de çok iyi bir maç çıkaracaktı.'' 
     
     ELEŞTİRİLER HAKKINDA 
     Büyük bir takımın başında yerli bir antrenör olarak çalışmasının dezavantaj yarattığını belirten Rıza Çalımbay, ''Yerli olunca, çok başarılı olman gerekiyor. Ama yönetime teşekkür ederim, hep arkamızda durup sahip çıktılar'' dedi. 
     Geçen sezon takımın başına gelip 2 gün sonra çıktığı Malatyaspor maçında bile eleştiriye uğradığını hatırlatan Rıza Çalımbay, ''Takım 3 maç kötü gidince böyle şeyler oluyor. Alışmak lazım. Daum 2 yıl Fenerbahçe'yi şampiyon yaptı. Takımı Şampiyonlar Ligi'nde. O'na da yapıyorlar. Ama hepsi hikaye. Her şey skora bağlı. Skor iyi değilse başarısız görünüyorsun. Yoksa Fenerbahçe maçında sahada iyiydik, her şeyi yaptık'' diye konuştu. 
     Çalımbay, maçın 90. dakikasında beraberlik golünü atıp, uzatmalarda ikinci golü yemeleriyle ilgili de ''Türk futbolunun hastalığı bu. 90'da gol atınca, lider oyuncular ortaya çıkacak ve maçı bitirecek. Orada hoca bir şey yapamaz'' değerlendirmesinde bulundu. 
     
     ''TARAFTAR SAHİP ÇIKMALI'' 
     Beşiktaş Teknik Direktörü Rıza Çalımbay, derbi maçta taraftarın olumsuz tezahüratlarına çok üzüldüklerini söyledi. 
     ''Taraftar bilsin ki hiçbir oyuncu sahaya yenilmek için çıkmaz'' diyen Çalımbay, ''Onların yapacağı, futbolculara, takıma kötü zamanlarda sahip çıkmak. Yaptıkları çok yanlış. Beşiktaş taraftarına yakışmaz. Bize, takıma sahip çıkmalılar. Ama taraftar, ne olursa olsun takımına sahip çıkmalı'' dedi. 
     
</TEXT>
</DOC>
