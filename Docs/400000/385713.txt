<DOC>
<DOCNO> 385713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun02.html </URL>
<DATE> 2005/10/11/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Kolombiya'da ilk kuş gribi vakasına rastlandı 
</HEADLINE>
<TEXT>

     Kolombiya'da ilk kuş gribi vakasına rastlandı. 
     Tarım Bakanlığı'ndan yapılan açıklamada, ülkenin batısındaki Tolima eyaletinde üç çiftlikte kuş gribine rastlandığı ve kuş gribinden etkilenen kümes hayvanlarının hastalığın yayılmasını önlemek için karantinaya alındığı bildirildi. 
     Açıklamada, ülkede ortaya çıkan kuş gribi virüsünün, insan için de öldürücü olabilen H5N1 virüsüyle aynı olduğuna dair bir emare bulunmadığı belirtildi. 
     Tarım Bakanı Andres Felipe Arias da gazetecilere yaptığı açıklamada, ''Bu virüs, dünyayı kaygılandıran virüsle aynı tür değil. Bu virüs, Asya'da insanları hastalandıran virüs türü değil'' dedi. 
     Arias, ülke çapındaki tavukların virüs kontrolünden geçirileceğini de belirtti. 
     Ölümcül H5N1 virüsü nedeniyle, Asya'da 2003'den bu yana 65 kişi ölürken, virüs 116 kişiye bulaştı. Kuş gribi 100 milyondan fazla kuşun da ölümüne sebep oldu. 
     
</TEXT>
</DOC>
