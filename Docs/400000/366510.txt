<DOC>
<DOCNO> 366510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur38.html </URL>
<DATE> 2005/08/02/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
İstanbul Büyükşehir Belediyesi'nden gayrimenkul uyarısı... 
</HEADLINE>
<TEXT>

     İstanbul Büyükşehir Belediyesi, vatandaşları, asılsız söylentilerle gayrimenkullerini çok ucuza almaya çalışan kişilere karşı uyardı. 
     Büyükşehir Belediyesi’nden yapılan yazılı açıklamada, kentsel dönüşüm kapsamında belediye tarafından gerçekleştirilen yıkımlarla ilgili olarak bazı kişilerce çıkar amaçlı söylentiler yayıldığı ve vatandaşın tedirgin edildiği belirtildi. 
     Evlerin belediye tarafından yıkılacağı söylentisini yayan meçhul kişilerin, vatandaşları gayrimenkulünü ucuza satmaya zorladığı kaydedilen açıklamada, şöyle denildi 
     "Büyükşehir Belediyesi’nce yapılan yıkımlar belirli bir plan dahilinde gerçekleştirilmektedir. Öncelikle deprem riski taşıyan binalar ile pilot bölgede yeni yerleşim yerleri oluşturmak amacıyla yıkımlar yapılmaktadır. Yine imar planlarında okul, yeşil alan olarak görülen ama zamanla gecekonduyla dolan bölgelerde yıkımlar gerçekleştirilmektedir. Ayrıca, yıkım olacak bölgede vatandaşlara aylar öncesinden haber verilerek anlaşma yoluna gidilmekte, onlara daha iyi şartlarda yaşayacakları, uygun ödeme koşulları olan sosyal konutlar verilmektedir. Böyle olduğu halde basında çıkan birtakım yıkım haberlerini fırsat bilen bazı kişiler, yıkımın gündemde olmadığı bölgelere giderek vatandaşları korkutmakta, ’Sizin de binanız kaçak. 
     Belediye kısa süre sonra burayı yıkacak ve hiçbir hakkınız olmayacak’ söylemleriyle vatandaşların gayrimenkullerini ucuz fiyattan almaya çalışmaktadır." Açıklamada, vatandaşları yanıltmayı amaçlayan bu tür söylentilere itibar edilmemesi, doğru bilgilendirme için Büyükşehir Belediyesi’nin Beyaz Masa birimine başvurulması istendi. 
     
</TEXT>
</DOC>
