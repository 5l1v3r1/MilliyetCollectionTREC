<DOC>
<DOCNO> 383346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sonsiy12.html </URL>
<DATE> 2005/10/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Perinçek'ten ermeni iddialarına yanıt... 
</HEADLINE>
<TEXT>

     İşçi Partisi İP Genel Başkanı Doğu Perinçek, sözde Ermeni soykırımı iddialarına, Ermenistan'ın ilk Başbakanı Hovannes Katchaznouni'nin Kaçaznuni 1923 yılında Bükreş'te yapılan Taşnak Partisi Kongresi'ne sunduğu raporla yanıt verdi. 
     Perinçek, İP İstanbul İl Başkanlığı'nda düzenlediği basın toplantısında, Katchaznouni'nin Taşnak Partisi Kongresi'ne sunulan raporunun, 1927 yılında Tiflis'te bulunan Rusça çevirisinin İstanbul Üniversitesi Atatürk İlkeleri ve İnkılap Tarihi Enstitüsü araştırma görevlisi Mehmet Perinçek'in Rus arşivlerinde yaptığı ve 7-8 ay süren çalışmaları sonucu bulunduğunu kaydetti. 
     Perinçek, Katchaznouni'nin 1923 yılında Bükreş'te parti kongresine sunduğu raporun, 1914-1923 yılları arasında yaşanan gerçekleri bütün çıplaklığıyla ortaya koyduğunu belirtti. 
     Aydınlık Dergisi'nin bugünkü sayısında yayınlanan raporun Ermenistan'da yasaklandığını, batı ülkelerinin kitaplıklarından da yok edildiğini vurgulayan Perinçek, ''Bu belge, Ermenistan Başbakanı Katchaznouni'nin açıkladığı resmi bir rapor. Vicdanlı Ermeni Başbakanı, vicdansız emperyalistlerin yalanını bu raporla çürütüyor. ABD ve Avrupa emperyalistlerinin Ermeni soykırımı yalanlarını Ermeni Başbakanı'nın ağzından yüzlerine çarpıyoruz'' dedi. 
     Perinçek, Katchaznouni'nin İngiliz himayesindeki Ermenistan devleti kurulduğu zaman 1918 Temmuz ayından 1919 Ağustos ayına kadar hükümeti yöneten ilk başbakan olduğunu da ifade etti. 
     
     ERMENİSTAN BAŞBAKANI'NIN RAPORU 
     Perinçek, Katchaznouni'nin 1923 yılında Bükreş'teki Taşnak Partisi Kongresi'ne sunduğu raporda özetle şu ifadelere yer verildiğini belirtti 
     ''Savaştan önce ve savaş koşullarında Rus Çarlığı'na kayıtsız şartsız bağlandık. 
     -Emperyalistlerin önümüze koyduğu 'denizden denize Ermenistan' gibi hayali bir amacın peşine düştük. 
     -Silahlı gönüllü birlikleri oluşturmamız hataydı. 
     -Terör eylemlerimiz batı kamuoyunu kazanmaya yönelikti. 
     -Karşılıklı Müslüman ve Ermeni kırımları oldu. 
     -Güç dengesi Türkler'in lehineydi, macera yaptık. 
     -1915 yılı yazında ve güzünde uygulanan tehcir zorla göç ettirme Avrupalı diplomatların bize söz verdiği bağımsız Ermenistan hayalimizi suya düşürdü. Türkiye ne yaptığını çok iyi biliyordu. Bugün pişmanlık duyması için hiçbir neden yok. 
     -Sevr Antlaşması gözlerimizi kör etmişti. Türkler'in anlaşma önerilerini reddederek vahim hata işledik. Sevr yerine, Türkler'le anlaşsaydık çok şey kazanırdık. 
     -İngilizler karşılıklı katliamları kışkırttı. 
     -Müslüman bölgelerinde düzeni sağlayacak idari önlemler alamadık, silaha sarılmak zorunda kaldık, ordular gönderdik, yıktık ve katliamlar gerçekleştirdik. 
     -Türkler savunma güdüsüyle hareket ettiler. Övünülecek hiçbir işimiz yok. Kendi dışımızda suçlu aramayalım. 
     -Evet, intihar etmeyi öneriyorum. Taşnak Partisi'nin artık yapacağı hiçbir şey yok. Partiyi dağıtalım. Bu kararı almazsak, bizi yıkım ve şerefsizlik bekliyor.'' 
     
     ''HERKES İÇİN İBRET BELGESİ'' 
     Doğu Perinçek, raporda geçen sözlere atıfta bulunarak, ''Bu sözler, olayları bizzat yaşamış, o dönemlerde Taşnak Partisi'nin liderliğini yapmış Ermenistan'ın ilk hükümetini yönetmiş bir politikacının vicdan muhasebesidir. Aynı zamanda kendi halkına borcudur. Bu rapor, herkes için bir ibret belgesidir'' şeklinde konuştu. 
     İstanbul Bilgi Üniversitesi'nde düzenlenen ''İmparatorluğun Son Döneminde Osmanlı Ermenileri Bilimsel Sorumluluk ve Demokrasi Sorunları'' konferansına da atıfta bulunan Perinçek, ''O Soros'un çocuklarına soruyorum, ne diyeceksiniz bu rapora ABD Temsilciler Meclisi ve Avrupa Parlamentosu'na soruyorum, ne diyeceksiniz bu rapora Bu rapor yalnızca tarihsel bir saptama değil, herkese ders olacak bir resmi belge'' dedi. 
     Doğu Perinçek, raporun Türkçe çevirisinin yanı sıra diğer dillerde de çevirisinin yapılacağını ve tüm dünyaya duyurulacağını sözlerine ekledi. 
     
</TEXT>
</DOC>
