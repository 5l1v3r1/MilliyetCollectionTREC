<DOC>
<DOCNO> 353207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yazar/sazak.html </URL>
<DATE> 2005/06/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ermeni atağı 
</HEADLINE>
<TEXT>


ABD Başkanı Bush'a, Ermeni soykırımının dış politikaya yansıtılması konusunda Kongre'nin çağrıda bulunmasını öngören karar tasarısı 54 imzayla Temsilciler Meclisi'ne sunuldu. 
Ağustosta Kongre tatile girmeden Dış İlişkiler Komitesi'nden geçmesi yönünde Ermeni yanlısı üyelerin yoğun lobi yaptıkları karar tasarısının engellenmesi, Bush yönetiminin tutumuna bağlı. Temsilciler Meclisi Başkanı Dennis Hastert, Ermeni tasarısı komisyondan geçse bile genel kurul gündemine alınmayabilir. 
Başbakan Erdoğan ABD'de iken tasarının komisyona gelmesi önlenmişti. 
Ermeni yanlısı Kongre üyelerinin harekete geçmesinde, Almanya Parlamentosu'nun son kararı dahil, AB'nin tutumu etkili oldu. Ermeni lobisi, TCK'da yapılan son değişiklikle Türkiye'de 'Ermeni soykırımı'ndan söz etmenin 'suç' haline getirildiğini, Boğaziçi Üniversitesi'nde akademisyenlerin sorunu tartışmasının engellendiğini savunuyor ve ABD Başkanı Bush'u Kongre kararıyla harekete geçmeye çağırıyor. 
Ermeni atağı, 1999'dan bu yana gerçekleştirilen en ciddi girişim. 
Türkiye ve ABD'nin Irak ve Suriye vizyonundaki örtüşme, Bush yönetiminin tasarıyı gündeme aldırmama konusundaki tutumunda etkili olacak. Tasarı eylüle kalsa bile, 'Demokles'in kılıcı' gibi ilişkileri gölgelemeye devam edecek. 
Washington Büyükelçisi Faruk Loğoğlu ile, Başbakan Erdoğan'ın ABD Başkanı Bush ile görüşmesinin ardından Beyaz Saray'a egemen olan havayı konuştuk. 
Loğoğlu, gezinin olumlu geçtiğini, Bush'un 'stratejik ilişki' söyleminin, 'ortaklığın üzerinde' yorumlanması gerektiğini, Suriye dahil, atılacak adımlarda bazı sıkıntılar yaşansa bile bunların iki ülke arasındaki ortak stratejik hedeflerin önemini azaltmayacağını söyledi. 
İkna mı, izolasyon mu 
Erdoğan ve Bush'un, Beyaz Saray'da Suriye konusunda sergiledikleri yaklaşım farkına karşın Büyükelçi Loğoğlu, Türkiye'nin Esad rejimine gerekli uyarıları yaparak ABD politikalarıyla ters düşmediği görüşünde. Ancak 'Bölge yeterince sıcak olduğu için, hepimizin temennisi askeri yöntemlerden kaçınılması' sözleriyle Türkiye'nin, komşusu Suriye'ye yönelik barışçı duygularını ifade ediyor Loğoğlu. Washington Büyükelçisi, Kuzey Irak'taki son gelişmelerin ABD'nin özellikle Kerkük'ün statüsü ve Türkmenlerin geleceği konusundaki bakış açısını daha dengeli hale getireceği inancında. 
The Washington Post'da ABD Dışişleri Bakanlığı kaynaklı haberler buna işaret ediyor. 
Büyükelçi Loğoğlu, Ermeni tasarısının eylüle ertelenmesi yönünde Kongre'de yoğun uğraş veriyor. 



</TEXT>
</DOC>
