<DOC>
<DOCNO> 386740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur05.html </URL>
<DATE> 2005/10/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Milli maç sonrası "zapping" tartışması kanlı bitti, ölüm ikizleri ayırdı 
</HEADLINE>
<TEXT>

     
     Anıl ERTAN TİRE İzmir , DHA 
     
İZMİR'in Tire İlçesi'nde Türkiye- Arnavutluk milli maçı sonrası televizyon kanalını değiştirme yüzünden çıkan tartışma kanlı bitti. Pompalı tüfekle ateş eden 26 yaşındaki Sezer Ergel, çocukluk arkadaşı 24 yaşındaki İlker Akman'ı öldürdü, ikizi Türker Akman'ı ağır yaraladı. 
     İlçeye bağlı Mahmutlar Köyü'nde büyük üzüntü yaratan olay dün gece oynanan Türkiye- Arnavutluk milli maçının hemen ardından meydana geldi. Maçı köy kahvesinde izleyen İlker Akman ve ikiz kardeşi Türker Akman, daha sonra özet görüntülerini ve maç sonu röportajlarını da seyretmek istedi. Ancak Sezer Ergel, milli maçı seyrettiklerini belirterek televizyonda başka kanalı açması için çocukluk arkadaşları İlker ve Türker Akman'ı uyardı. 
     Bunun üzerine köyde çiftçilik yapan gençler arasında tartışma başladı. Kahvehaneden öfkeyle ayrılan Sezer Ergel evine giderek pompalı tüfeğiyle geri döndü. Ergel, pencereden bağırarak içerideki İlker ve Türker Akman'a ateş etmeye başladı. Kahvehaneyi kan gölüne çeviren Ergel olaydan sonra Mahmutlar Jandarma Karakolu'na tüfeğiyle birlikte teslim oldu. 
     
     İKİZLERİ ÖLÜM AYIRDI 
     Göğsünden vurulan iki kardeşten İlker Akman, Mahmutlar Köyü Muhtarı Çetin Karadış tarafından hastaneye kaldırılırken yolda can verdi. Ağır yaralanan Türker Akman ise Tire Devlet Hastanesi'ndeki ilk müdahalenin ardından Ege Üniversitesi Hastanesi'ne sevk edildi. 
     Jandarma iki aile arasında meydana gelebilecek olası bir gerginliğe karşı köyde yoğun güvenlik önlemleri aldı. Köy sakinleri İlker ve Türker Akman kardeşlerle Sezer Ergel'in çocukluktan beri çok iyi arkadaş olduklarını ve meydana gelen bu acı olaya bir anlam veremediklerini belirtti. 
     İlker Akman köyde gözyaşları arasında toprağa verildi. 
     Olaydan sonra jandarmaya teslim olan Sezer Ergel Bir anlık öfkeme hakim olamadım. Çok pişmanım'' dedi. Nöbetçi Mahkeme'ye sevkedilen Ergel tutuklandı. 
     
</TEXT>
</DOC>
