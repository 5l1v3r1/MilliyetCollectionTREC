<DOC>
<DOCNO> 354690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun20.html </URL>
<DATE> 2005/06/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İran, yarın 9. cumhurbaşkanını seçecek... 
</HEADLINE>
<TEXT>

     İran'da halk, 9. cumhurbaşkanını belirlemek için yarın sandık başına gidecek. 
     Seçimin ikinci turu yarın TSİ 07.30'da başlayacak ve oy verme işlemi 10 saat sürecek. Sandıkların TSİ 17.30'da kapanması öngörülürken, 17 Haziran'da yapılan birinci turda oy verme süresi 3 kez uzatılmış ve sandıklar TSİ 21.30'da kapanmıştı. 
     Propaganda yasağının seçimden 24 saat önce başlaması nedeniyle bugünkü gazetelerde seçim sonuçlarını etkileyecek değerlendirmelere yer verilmedi. Gazetelerde, cumhurbaşkanı, meclis başkanı, yargı erki başkanı, siyasi parti liderleri, birinci turda elenen 5 aday ve din adamlarının halkı seçime katılmaları için teşvik ettikleri belirtilirken, vatandaşların da ''ülkenin tüm gücünü ve sermayesini, iç-dış sürtüşmelere harcamayan bir cumhurbaşkanı'' istedikleri ifade edildi. 
     Yarınki seçimle 1979 İran İslam Devrimi'nden sonra cumhurbaşkanı ilk kez ikinci turda seçilmiş olacak. Daha önce cumhurbaşkanlığı için yapılan 8 seçim, birinci turda sonuçlanmıştı. 
     Katılımın birinci tura oranla yüksek olması beklenirken, birinci turda oy kullanmayanlar ikinci turda oy verebilecek. 
     Oy verme yaşının 15 olduğu İran'da, 1 milyon 750 bin genç ilk kez oy kullanma hakkına sahip oldu ve bunların çoğu birinci turda oy kullandı. Yaklaşık 47 milyon kayıtlı seçmenin 3 milyon 772 binini lise öğrencileri oluşturuyor. 
     Cumhurbaşkanlığı seçiminin 17 Haziran'da yapılan ve katılımın yüzde 62 olduğu birinci turunda, seçime katılan 7 adaydan hiçbiri kullanılan oyların yüzde 50'sinin bir fazlasını alamaması üzerine, seçim ikinci tura kalmıştı. 
     Cumhurbaşkanlığı seçimlerinin ikinci turunda, birinci turda en fazla oy alan Ali Ekber Haşimi Rafsancani ve Mahmud Ahmedinecad yarışacak. İlk turda Rafsancani yüzde 21, Ahmedinecad ise yüzde 19.5 oranında oy almıştı. 
     
</TEXT>
</DOC>
