<DOC>
<DOCNO> 395747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko21.html </URL>
<DATE> 2005/11/17/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
SPK Başkanı Gayrimenkul fiyatları olması gereken fiyatlara geldi 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, kriz döneminde epey baskılanmış olan gayrimenkul fiyatlarının şu anda olması gereken seviyeye geldiğini düşündüğünü belirterek, ''Yoksa herhangi bir köpük yok'' dedi. 
     SPK ve Gayrimenkul Yatırım Ortaklığı Derneği GYODER tarafından düzenlenen ''Konut Finansmanı ve Türkiye 2'' konferansının açılışında konuşan Cansızlar, gayrimenkul sektörünün yavaş yavaş olması gereken yere gelmeye başladığını ifade etti. 
     Cansızlar, konutta imara aykırı bir yapılaşma ve sağlıklı bir finansman modeli olmamak üzere iki önemli sorun bulunduğunu belirterek, sorunun çözümüne katkı sağlamak amacıyla mortgage sisteminin devreye sokulmak istendiğini söyledi. 
     Dizayn edilen geniş kapsamlı mortgage sisteminde yüzde 2'lik erken ödeme tazminatı getirmeye çalıştıklarını, sigorta sektörünün yoğun bir şekilde kullanılacağını anlatan Cansızlar, İcra İflas Kanunu'nda değişiklikler önerdiklerini, vergi kanunlarında da epey bir değişiklik öngörüldüğünü ifade etti. 
     Cansızlar, Türkiye'de vadelerin kısa olduğunu hatırlatarak, ''Bu vadelerle kalkıp 15-20 yıllık konut kredilerini çevirmeniz mümkün değil. Getirdiğimiz sistemde bir takım vergi avantajları olsun ki diğer ülkelerle rekabet edilebilsin. Bu sistem vergi teşvikleri olmazsa çalışmaz mı Elbette ki çalışacak'' diye konuştu. 
     
     BAŞBAKAN'IN İMZASI KALDI 
     Doğan Cansızlar, mortgage sisteminin dizaynını kurduklarını ve kanun taslağını hazırladıklarını anımsatarak, konuşmasını söyle sürdürdü 
     ''Bu taslak tasarı haline dönüşmek üzere. Bakanlar Kurulu'nun imzasına açıldı. Bakanların imzası tamamlandı. Sadece Sayın Başbakan'ın imzasının kaldığını öğrendik. 2005 yılı bitmeden bu kanunun parlamentodan geçmesini bekliyorum. Ve 2006'nın ilk yarısında bu sistemin devreye gireceğini düşünüyorum. 
     İkincil düzenlemelerin yapılması çok önemli. Kanun çıkar çıkmaz bize düşen ikincil düzenlemeleri yapacağız. Diğer kuruluşların da ikincil düzenlemelerini yaparak, bu sistemin komple bir şekilde hayata geçmesini sağlamış olacağız.'' Bu yıl bitmeden uluslararası değerleme standartlarını uygulamaya sokacaklarını bildiren Cansızlar, BDDK'nın konut finansmanı kuruluşları arasında sayılan finansal kiralama şirketleri ve finansman şirketlerinin, banka ve özel finans kurumları ile aralarındaki hali hazırda mevcut olan düzenleme arbitrajının giderilmesinden sonra sistemde yer almaları konusunda çalışma yapılmasında yarar bulunduğunu ifade etti. 
     Cansızlar, Hazine Müsteşarlığı tarafından konut finansman sisteminin gerektirdiği değişik türde sigorta sözleşmeleri ile ilişkili usul ve esasların belirlenmesi, Merkez Bankası tarafından da değişken faizli konut finansmanı sözleşmelerinde kullanılacak endekslere ilişkin usul ve esasların düzenlemeleri gerektiğini bildirdi. 
     Sanayi ve Ticaret Bakanlığı tarafından tüketicilere verilecek sözleşme öncesi bilgi formunun standartlarının belirlenmesi gerektiğini vurgulayan Cansızlar, yapılması gereken diğer düzenlemelere de değindi. 
     
     KONUT FİYATLARI 
     Cansızlar, Mortgage'ın çok ucuz ve daha rahat konut sağlayacak bir sistem olmadığını belirterek, sistemin konut fiyatlarının artmasına tek başına sebep olan bir faktör olmadığını dile getirdi. 
     Cansızlar, konuşmasını şöyle tamamladı 
     ''Bu arada sağlanan ekonomik istikrar çerçevesinde düşen reel faizler, alternatif yatırım araçlarını gündeme getirdi. AB süreci de buna katkıda bulundu. O bakımdan zaten kriz döneminde epey baskılanmış olan gayrimenkul fiyatları, şu anda olması gereken seviyeye geldi diye düşünüyorum. Yoksa herhangi bir köpük yok. Bu sistem tamamen iyi bir zemine oturtulup uygulanmaya konulduğu taktirde orta vadede enflasyonun daha da aşağılara indirilmesine de katkı sağlayacaktır. 
     Hatta enflasyonu çok daha düşük seviyelere düşürülmesine de imkan sağlayacaktır. Mortgage sisteminin yaşaması ve iyi işlemesi için en önemli koşul ekonomik istikrardır. Eğer istikrar bozulursa bu sistemin çalışmayacağını hepimizin bilmesi gerekiyor.'' 
     
</TEXT>
</DOC>
