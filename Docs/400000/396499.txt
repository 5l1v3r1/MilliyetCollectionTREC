<DOC>
<DOCNO> 396499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun19.html </URL>
<DATE> 2005/11/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Heykel içerisinde kokain... 
</HEADLINE>
<TEXT>

     Viyana narkotik polisinin, Schwechat Havaalanı kargo servisinde, Nijerya'dan gönderilen ağaç heykellere gizlenmiş 30 kilo kokain ele geçirdiği bildirildi. 
     Nijerya'dan Oberösterreich eyaletindeki antika eşya galerisine gönderilen ağaç heykellere gizlenen 30 kilo kokainin iki ayrı operasyonda ele geçirildiğini belirten narkotik polis yetkilileri, Nijeryalı uyuşturucu taciri, Avusturyalı galeri sahibi ve olayla ilgisi olan beş kişinin yakalandığını belirttiler. 
     Nijerya'dan Avusturya'ya kokain sevk edildiği yolundaki ilk ihbarın Hollanda narkotik polisinden alındığı belirtilen polis açıklamasında, Viyana'daki operasyon sırasında biri Avusturya vatandaşı olmak üzere 3 Nijeryalının tutuklandığı, şebeke şefinin ise firarda olduğu bildirildi. 
     
</TEXT>
</DOC>
