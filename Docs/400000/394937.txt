<DOC>
<DOCNO> 394937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonyas22.html </URL>
<DATE> 2005/11/14/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Meditasyon, beyin yaşlanmasını yavaşlatıyor 
</HEADLINE>
<TEXT>

     ABD'de yapılan iki araştırma, ''meditasyonun, beyin yaşlanmasını yavaşlattığını ve konsantrasyonu arttırdığını'' ortaya koydu. 
     Harvard Üniversitesi Tıp Fakültesi Nöroloji Anabilim Dalı'ndan Doktor Sara Lazar tarafından yapılan ve yıllık Amerikan Nöroloji Konferansı'nda sunulan araştırma, Tibetli rahiplerin yanı sıra batılılar tarafından da yaygın olarak yapılan meditasyonun, tıbbi yararlarını gözler önüne serdi. 
     Araştırmada, her gün 20 ila 60 dakika meditasyon yapan 20 kişi ile hiç meditasyon yapmayan 15 kişinin beyinlerini, manyetik rezonans MR ile karşılaştırdığını anlatan Amerikalı doktor, beyinde dikkati ve duyguları yöneten bölgelerin, meditasyon yapanlarda, yapmayanlara oranla daha kalın olduğunu söyledi. 
     Sara Lazar, bu bölgelerden biri olan ve yaşlılıkta incelen korteksin, meditasyon yapan yaşlı kişilerde bile, yapmayanlara nazaran daha kalın olduğunun belirlendiğini vurguladı. Lazar, ''Araştırmamızın sonuçları meditasyon, yoga ve diğer zihinsel egzersizlerin, yetişkinlerde bilişsel yetileri, duyguları ve kendini iyi hissetmeyi sağlayan korteksin bazı bölgelerini çalıştırabildiğini ortaya koydu'' dedi. 
     Kentucky Üniversitesi'nden Bruce O'Hara tarafından yapılan araştırma ise meditasyonun, ''iyi bir uyku gibi konsantrasyonu arttırdığını'' ortaya koydu. 
     Meditasyon yapanların, ruhlarının canlılığını sürekli olarak muhafaza edebildiği, kötü duygu ve düşüncelerden uzaklaşmayı becerebildikleri biliniyor. 
     Uzakdoğu öğretisi olan meditasyonun çeşitli yöntemleri bulunuyor. Tüm dünyada gün geçtikçe popüler olan meditasyon, yoga ve reiki gibi teknikler, Türkiye'de de gittikçe daha çok ilgi görüyor. 
     
</TEXT>
</DOC>
