<DOC>
<DOCNO> 370587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko34.html </URL>
<DATE> 2005/08/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Morgan Stanley Müzakereler planlandığı gibi 3 Ekim'de başlayacak 
</HEADLINE>
<TEXT>

     Uluslararası yatırım bankası Morgan Stanley, AB'nin, müzakere için gerekli tüm teknik şartlarını gerçekleştiren Türkiye'nin, AB ile müzakerelerinin planlandığı gibi 3 Ekim'de başlayacağını bildirdi. 
     Morgan Stanley tarafından yayınlanan analizde, Türkiye'nin, AB'nin siyasi hedeflerini içeren Kopenhag siyasi kriterlerini gerçekleştirdiği, Gümrük Birliği anlaşmasını Kıbrıs Rum Kesimi de dahil 10 yeni AB üyesini kapsayacak şekilde genişletecek ek protokolü imzaladığı hatırlatıldı. 
     AB liderlerinin de, 17 Aralık'ta verdikleri karara saygı duyacakları da ifade edildi. 
     
     YAPISAL DEĞİŞİM... 
     Bu arada, analizde, Türkiye'deki yapısal değişimin, bazı piyasa oyuncuları tarafından kaygı konusu olarak görüldüğü hatırlatılırken, AB'deki gelişmelere karşın ekonomik verilerde hiçbir bozulmanın görülmediği, bu değişimin yatırım imkanları açısından bir fırsat olarak görülmesi gerektiği vurgulandı. 
     Analizde, Türkiye ile müzakerelerin başlayacağını öngören piyasa oyuncularının da, 3 Ekim sonrası fırsatlarını şimdiden değerlendirmesi tavsiye edildi. 
     
</TEXT>
</DOC>
