<DOC>
<DOCNO> 366062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko14.html </URL>
<DATE> 2005/08/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Maliye Finansal araçlardaki stopajın indirilmesi yönünde çalışma yok 
</HEADLINE>
<TEXT>

     Finansal yatırım araçlarında 1 Ocak 2006 tarihinde yürürlüğe girecek olan yüzde 15'lik stopaj uygulaması, finans kesiminde yeni bir vergileme tartışmasına neden oldu. 
     Türkiye'de yıllardır ayrıcalıklı bir vergileme rejimine tabi olan finansal yatırım araçlarının 1 Ocak 2006'dan geçerli olmak üzere yüzde 15 oranında stopaja tabi tutulmasına ilişkin yasal düzenleme, 2004 yılı sonunda gerçekleştirildi. 
     İlgili kesimlerle yapılan toplantıların ardından 'Vergi Kanunlarının Yeni Türk Lirası'na Uyumu İle Bazı Kanunlarda Değişiklik Yapılması Hakkında Kanun'a bu yönde bir madde konuldu. Yeni düzenleme ile, bankalar ve aracı kurumlara, 1 Ocak 2006 tarihinden itibaren, takvim yılının 3'er aylık dönemleri itibarıyla, alım satımına aracılık ettikleri menkul kıymetler ile diğer sermaye piyasası araçlarının alış ve satış bedelleri arasındaki fark, bu araçların itfası halinde alış bedeli ile itfa bedeli arasındaki fark ve menkul kıymetlerin ya da diğer sermaye piyasası araçlarının tahsiline aracılık ettikleri dönemsel getirileri üzerinden yüzde 15 kesinti yapma zorunluluğu getirilmişti. 
     Yatırım fonu katılma belgeleri ile yatırım ortaklıklarının hisse senetlerinin satışı aşamasında herhangi bir vergileme yapılmaması öngörülürken, borsa yatırım fonlarının da katılma belgelerinin alım satımı aşamasında vergilemeye tabi tutulması hükme bağlanmıştı. 
     
     BANKACILAR HAREKETE GEÇTİ 

     Ancak ilgili Kanunun yürürlük tarihi yaklaştıkça finans kesiminde stopaj uygulamasına ilişkin itirazlar ortaya çıkmaya başladı. 
     Bankalar ve diğer finans kesimi temsilcileri, Bankacılık Düzenleme ve Denetleme Kurumu ile Hazine Müsteşarlığı nezdinde girişimlerde bulunarak, yüzde 15'lik stopajın mevcut koşullarda uygulanmasının zor olduğunu belirtiyor. 
     Finans kesimi temsilcileri, yatırım araçlarındaki stopaj uygulamasının yeniden gözden geçirilmesini, hiç olmazsa yüzde 15'lik oranda indirime gidilmesini talep ediyor. 
     
     MALİYE NE DİYOR 

     Söz konusu gelişmeler Maliye Bakanlığı ile Gelir İdaresi Başkanlığı'nca da yakından izleniyor. 
     Bu arada bir Maliye yetkilisi, yatırım araçlarına yüzde 15'lik stopaj düzenlemesinin geçen yıl ilgili bütün kuruluşlarla görüşülerek ve mutabık kalınarak gerçekleştirildiğini bildirdi. 
     Yatırım araçlarında farklı kişi ve kuruluşlara göre bir vergileme yapılamayacağına dikkat çeken Maliye yetkilisi, şu değerlendirmede bulundu 
     ''Geçen yıl bu konuları uzun uzun konuştuk, tartıştık ve ardından da mevcut yasal düzenlemeyi gerçekleştirdik. Yürürlük tarihini de 1 yıl sonra olarak belirledik. Bu konuda tereddüt ve sıkıntı yaratan hükümler varsa, Gelir İdaresi Başkanlığı ile bunlar görüşülür ve çözümlenir. 
     Ancak, burada asıl olan bütçe hedeflerinin bundan olumsuz etkilenmemesidir. Bütçe hedeflerine dikkat edilmelidir. Bütçe hedefleri neyi icap ettiriyorsa, o şekilde hareket edilir. Kanunda yüzde 15'lik bir stopaj öngörüldü. Bu oranın değiştirilmesi, siyasi bir karar gerektirir. Bu konuda siyasi irade karar verir. Ancak bizim yüzde 15'lik stopajın indirilmesi konusunda şu aşamada ne bir çalışmamız var, ne de bir düşüncemiz.'' 
     
</TEXT>
</DOC>
