<DOC>
<DOCNO> 376241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/ekonomi/eko03.html </URL>
<DATE> 2005/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'e 'Biz değiliz' yanıtı 
</HEADLINE>
<TEXT>


Erdemir Genel Müdürü Fadıl Demirel'in, şirketin talipleri arasında bir firmanın Türkiye pazarında fiyat kırarak rekabet ettiği iddiasına 'O şirket biz değiliz' açıklamaları geldi 

EKONOMİ SERVİSİ 

Erdemir'in talipleri arasında bir şirketin Türk pazarında fiyatını yüzde 20 - 30 kırdığı iddiası tartışma yarttı. Erdemir Genel Müdürü Fadıl Demirel, önceki gün düzenlenen basın toplantısında bir rakiplerinin ciddi müşterilerine fiyat kırarak gittiğini belirtip, 'Süreci iyi yönetemeseydik bizi zor duruma sokabilirdi' demişti. 
Demirel, Erdemir'in talipleri arasındaki Avrupalı şirketleri özelleştirme ihalesi için ön yeterlilik alan firmalar arasında üç Avrupalı şirket var İngiltere merkezli Mittal Steel ve Corrus ile Lüksemburg merkezli Arcelor işaret etti. 
Mittal Steel iddiaları reddederek, Türk pazarında fiyat indirimi yapılmadığını bildirirken, 15 yıldır Türk pazarında faaliyette bulunan Arcelor'dan da şu yanıt geldi 
"Arcelor ileri teknolojili, üstün kaliteli, katma değeri yüksek ürünler üretmekte ve fiyatlandırma stratejisini bu doğrultuda oluşturmaktadır. Arcelor'un uluslararası pazarlama anlayışı, ürettiği bir ürün için mevcut piyasa koşullarının altında fiyat belirlemeyi öngörmez. Arcelor faaliyet gösterdiği pazarlarda haksız rekabetin kesinlikle karşısındadır. Aynı çerçevede, Arcelor'un Türkiye piyasasında herhangi bir şekilde dampingli fiyat uygulaması söz konusu değildir." 
Öte yandan Corrus firmasından ise olumlu ya da olumsuz bir yanıt alınamadı. 

Soruşturma yerine kararname 
Erdemir yönetimi söz konusu şirketin ismini vermezken Dış Ticaret Müsteşarlığı'na damping soruşturması için başvurdu. Ancak, Müsteşarlığın firmanın bulunduğu ülkeye yönelik damping soruşturması açmak yerine ithal edilen demir - çelik ürünlerinin vergilerini gözden geçirmeyi düşündüğü öğrenildi. Konu Bakanlar Kurulu'na getirilebilir. 


</TEXT>
</DOC>
