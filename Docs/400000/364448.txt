<DOC>
<DOCNO> 364448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo27.html </URL>
<DATE> 2005/07/26/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Rijkaard "Rüştü, benim değil, kulübün problemi" 
</HEADLINE>
<TEXT>

     FC Barselona takımının teknik direktörü Frank Rijkaard, kadrosunda kaleci Rüştü Reçber’e yer olmadığını söyledi. 
     "Rüştü benim değil, kulübün problemi" diyen Rijkaard, Türk kaleciyle ilgili kendisi açısından değişen bir durumun olmadığını ifade etti. 
     Kadroda yer bulamayan ancak bir türlü transferlerini netleştiremeyen Rüştü ve Arjantinli Saviola’nın Japonya ve Çin’de yapılacak hazırlık kampına katılma olasılıklarıyla ilgili İspanyol basınına açıklama yapan Hollandalı teknik adam, "Biz onlara hoşgeldiniz diyeceğiz çünkü kulübün oyuncuları. Ama forma şansı olup olmadıklarını şimdi konuşmak gereksiz olur. Mevcut yeni oyuncuların durumunu muhasebe etmek gerekecek. Daha sonra ne olur görürüz" şeklinde konuştu. 
     Rijkaard, Rüştü ve Saviola’nın Barselona’da kalma olasılığına karşı "Daha çok onlar için problem olabilir" değerlendirmesini yaptı. 
     Öte yandan Barselona Başkanı Juan Laporta’dan sözleşmesinin 2009 yılına kadar uzatılması teklifini aldığını doğrulayan Rijkaard, Asya turundan dönüşlerinde yeni sözleşmesini imzalayacağını duyurdu. 
     
</TEXT>
</DOC>
