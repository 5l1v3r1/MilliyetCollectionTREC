<DOC>
<DOCNO> 381152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko03.html </URL>
<DATE> 2005/09/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Reel faiz beklentisi yeniden azalıyor... 
</HEADLINE>
<TEXT>

     Beklentilerin durağan hale gelmesi nedeniyle ağustos ayında yerinde sayan piyasaların gelecek sir yıla ilişkin reel faiz beklentisi, eylülde yeniden azalmaya başlayarak yüzde 7.3’e indi. Reel faize ilişkin beklentiler, 2004 sonundaki düzeyinin 2.5 puan altında bulunuyor. 
     ANKA’nın Merkez Bankası’nın beklenti anketinden yaptığı hesaplamaya göre, reel faiz beklentisi eylülde yeniden düşüşe geçti. Ağustos ayının ikinci anketinde yüzde 14.6 olan Hazine ihalelerinde yıllık bileşik faiz beklentisi, eylül ayının ikinci anketinde yüzde 14.2’ye indi. Tüketici fiyatları endeksindeki TÜFE artış beklentisi de yüzde 6.5’ten yüzde 6.4’e geriledi. 
     Piyasaların yıllık bileşik faiz beklentisinin, aynı dönem için öngörülen TÜFE artışından arındırılmasıyla hesaplanan reel faiz beklentisi, ağustos ayındaki yüzde 7.6’lık düzeyinden eylülde yüzde 7.3’e indi. 
     
     DOKUZ AYDA 2.5 PUAN AZALDI 
     Reel faiz beklentisi, 2004 yılının sonundaki düzeyinin 2.5 puan altında bulunuyor. Piyasaların reel faiz beklentisinin geçen yılın ağustos ayından bu yana ise 5.4 puanlık gerileme gösterdiği belirlendi. 
     2004 yılının temmuz ayında yüzde 13.7 düzeyinde bulunan reel faiz beklentisi, izleyen dönemde hızla azalmıştı. 2004 sonunda yüzde 9.8’e gerileyen reel faize ilişkin beklenti, bu yıl da düşüşünü sürdürerek haziran ayında yüzde 7.4’yle 
     en düşük düzeyine inmişti. Sözkonusu beklenti temmuzda yüzde 7.6’ya ulaşmış, ağustos ayında da aynı düzeyde gerçekleşmişti. 
     Son bir yıllık dönemde piyasaların yıllık TÜFE beklentisi 3.1 puan azalırken, yıllık bileşik faiz beklentisindeki düşüş 8.1 puanı buldu. 

ANKA 
     
</TEXT>
</DOC>
