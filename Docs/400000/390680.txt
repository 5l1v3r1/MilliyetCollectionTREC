<DOC>
<DOCNO> 390680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun25.html </URL>
<DATE> 2005/10/29/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İtalya'da komünistler dışişleri bakanlığına talip... 
</HEADLINE>
<TEXT>

     İtalya'daki muhalefet partilerinden Yeniden Komünist Yapılanma Partisi YKYP Genel Başkanı Fausto Bertinotti, 9 Nisan 2006'daki genel seçimlerin merkez-solun zaferiyle sonuçlanması durumunda dışişleri ve kültür bakanlıklarının kendilerine verilmesini isteyeceklerini söyledi. 
     Bertinotti, İtalyan gazeteci Bruno Vespa'nın 8 kasımda piyasaya sürülecek olan ''Vincitori e Vinti'' Kazananlar ve Yenilenler adlı yeni kitabında yer alan demecinde, ''Merkez-sol önümüzdeki genel seçimleri alırsa dışişleri ve kültür bakanlıklarının YKYP'ye verilmesini isteyeceğiz'' dedi. 
     Bertinotti, YKYP'nin bu iki bakanlıktan birine parlamento dışından birini atama yoluna başvurabileceğini de belirtti. 
     Dışişleri Bakanlığı'na parlamento dışından birini atamayı yeğlemeleri durumunda, bu görev için Vatikan'a bağlı gruplardan biri olan Aziz Egidio Cemaati Başkanı Prof. Andrea Riccardi'yi önerebileceklerini belirterek, şöyle konuştu 
     ''Riccardi, barış hareketleriyle yakından ilgilenen biri. Onun barış anlayışının benim mensup olduğum ideolojiyle bir alakası yok. Ancak kendisinin İtalya'daki önemli bir kültürel kesimi temsil ettiğini kabul etmemiz lazım.'' Bertinotti, İtalya'da merkez-solun genel seçimleri kazanması durumunda Avrupa Parlamentosu'ndaki milletvekilliği görevinden istifa edeceğini de söyledi. 
     İtalya'da YKYP, terör örgütü PKK'ya sempatiyle bakan isimleri de bünyesinde barındıran bir parti olarak tanınıyor. Nitekim 12 Kasım 1998'de terör örgütü elebaşısı Abdullah Öcalan'ın Moskova'dan Roma'ya gelişinde, kendisine eşlik eden Ramon Mantovani de halen YKYP'li bir parlamenter olarak görev yapıyor. 
     
</TEXT>
</DOC>
