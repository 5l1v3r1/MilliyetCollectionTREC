<DOC>
<DOCNO> 360250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/siyaset/asiy.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çoğalmayalım ' 
</HEADLINE>
<TEXT>


Başbakan daha önce yaptığı açıklamaların aksine "hızlı nüfus artışı"na dikkat çekti. TBMM Başkanı Arınç ise, "Ülkemizde nüfus artışı, kalkınmada yeterli seviyeye ulaşılmasının önünde bir engel oluşturmaktadır" dedi 

ANKARA Milliyet 


Başbakan Recep Tayyip Erdoğan ve TBMM Başkanı Bülent Arınç'ın Dünya Nüfus Günü dolayısıyla yayımladıkları "hızlı nüfus artışı"na dikkat çeken mesajları, Erdoğan'ın daha önce yaptığı açıklamaları gündeme getirirken, AKP'nin yeni bir söyleme kaydığını ortaya koydu. 
Erdoğan, dün yayımladığı mesajında, amaçlarının kaliteli ve nitelikli nüfus artışını sağlamak olduğunu belirtti. 
Erdoğan, dünya nüfus politikalarının hedefinin, mevcut nüfusun dinamik gücünden yararlanarak, daha üst seviyelerde hayat standartlarına ulaşma imk nlarını artırmak olduğunu ifade etti. Arınç ise, hızlı nüfus artışının Türkiye ve dünyada en önemli sorunlardan biri olduğunu, nüfus artışının yoksulluk ve geri kalmışlığı körüklediğini, doğal kaynaklar üzerinde büyük baskı oluşturduğunu ifade etti. 
Hızlı nüfus artışının yaşam kalitesinin düşmesine yol açtığını vurgulayan Arınç mesajında şöyle dedi "Ülkemizde nüfus artış hızının yüksekliği, kalkınmada yeterli seviyeye ulaşılmasının önünde bir engel oluşturmaktadır. Hem yapılan hizmet göze gözükmemekte, hem de tüm çalışmalara rağmen karşımızdaki sorun büyümektedir. Dolayısıyla hedef, sadece yüksek kalkınma hızına sahip olmak değil, aynı zamanda dengeli bir nüfus artış hızına sahip olmaktadır." 

'Yine de yüksek' 
Cumhurbaşkanı Ahmet Necdet Sezer de mesajında, Türkiye'de nüfus artış hızının yavaşlama eğilimine girdiğini belirterek "Yurttaşlarımızın tümüne daha iyi eğitim, sağlık ve sosyal hizmetlerin sunulabilmesi, gelir düzeylerinin yükseltilebilmesi ve nitelikli bir nüfusa sahip olunabilmesi için bu oran yine de yüksektir" dedi. 

'Sakın ha' demişti 

Erdoğan, Mart 2002'de İstanbul'da AKP Sultanbeyli ilçe binasının açılışında vatandaşlara şöyle seslenmişti "Bu millete çoğalmayın tavsiyesi adeta bir ihaneti vataniye, adeta bu milleti azaltarak tarihten, dünyadan silme projesidir. Nüfus olmazsa, halk olmazsa, bu ülkede ekonomik sorun olmaz diyorlar. Bu milletin çoğalması lazım. Biz böyle düşünüyoruz. Sakın ha, Allah ne verdiyse Çoğalalım ki zenginleşelim." 


</TEXT>
</DOC>
