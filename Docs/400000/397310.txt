<DOC>
<DOCNO> 397310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko18.html </URL>
<DATE> 2005/11/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Unakıtan Hakkari ile İstanbulun aynı olması herhalde sorgulanacaktır 
</HEADLINE>
<TEXT>

     Maliye Bakanı Kemal Unakıtan, emlak vergisi değerlerini belediyelerin tespit ettiğini, ancak Hakkari'deki değer ile İstanbul'daki değerin aynı olmasının sorgulanması gerektiğini söyledi. 
     Unakıtan, İtalya Bankalar Birliği ABI heyetini kabulünden önce, gazetecilerin emlak vergisine tabi metrekare birim değerlerine ilişkin sorularını yanıtladı. 
     Emlak vergisinin belediyeler tarafından alınan bir vergi olduğuna dikkat çeken Unakıtan, bu verginin matrahı olan değerleri de yine belediyelerin tespit ettiğini vurguladı. 
     Söz konusu değerlerin o yerin rayicine ve senelere göre yapılan değişmelere göre belirlendiğini anlatan Unakıtan, şöyle konuştu 
     ''Bunlar tamamen belediyelerin kendi inisiyatifleri ve kendi yetkileri dahilinde yapmış olduğu bir değerlendirmedir, bir işlemdir. Maliye Bakanlığı vergi artırımına gitti intibahı var, böyle bir durum söz konusu değildir. 
     Belediyelerin yapılan tespitleri kendi yetkileri içinde nazarı itibara alması lazım. Hakkari'deki değer ile İstanbul'daki değer aynı olursa bunda herhalde sorgulanması gereken bir taraf var demektir. Onun için o belediyelerin bunu tekrar nazarı itibara alacağını tahmin ediyorum.'' Bu tür sıkıntıların yaşanmaması için Belediye Gelirleri Kanunu'nda buna yönelik bir düzenleme yapılıp yapılmayacağı sorusu üzerine Bakan Unakıtan, söz konusu düzenlemenin şu anda tasarı halinde Bakanlar Kurulu'nda görüşülmekte olduğunu ifade etti. Unakıtan, ''Orada herhangi bir şey yapılır mı yapılmaz mı Şu anda bir şey söylemem mümkün değil. Üzerinde çalışılan bir konu'' dedi. 
     Maliye Bakanı, tespit edilen değerlere karşı ilgili birimlerin itiraz haklarını kullanabileceğini vurgularken, Gelir İdaresi Başkan Vekili Osman Arıoğlu, itiraz süresinin sona erdiğini, ancak dava açılabileceğini bildirdi. 
     
     İTALYAN BANKACILARLA GÖRÜŞME 
     Maliye Bakanı Kemal Unakıtan, daha sonra çeşitli temas ve ziyaretler için Türkiye'de bulunan Maurizio Sella başkanlığındaki İtalya Bankalar Birliği heyetini kabul etti. Görüşmeye, Maliye Bakanlığı Müsteşarı Hasan Basri Aktan ile Gelir İdaresi Başkan Vekili Osman Arıoğlu da katıldı. 
     
</TEXT>
</DOC>
