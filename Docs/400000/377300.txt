<DOC>
<DOCNO> 377300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun21.html </URL>
<DATE> 2005/09/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Afgan Savunma Bakanı suikasttan kurtuldu... 
</HEADLINE>
<TEXT>

     Afganistan Savunma Bakanı Abdülrahim Vardak, helikopterine düzenlenen suikast girişiminden yara almadan kurtuldu. 
     Savunma bakanlığından yapılan açıklamaya göre, Bakan Vardak Kabil Havalimanı'ndan helikopteriyle ayrılırken silahlı saldırganlar ateş açtı. Bakanlık sözcüsü Zahir Azimi, ''Bakanın helikopteri ateş açıldığında alandan havalanmıştı'' dedi. 
     Afganistan'da istikrar için çok önemli olan 18 Eylül'deki büyük şura parlamento ve bölge meclislerinin seçiminden önce tedhişin kesilmesine çalışılıyor. 
     Ülkede Pençşir Vadisi'nde de bugün Genelkurmay Başkanı Bismillah Han'la Devlet Bakanı Sıdıka Balhi'nin bulunduğu helikopter kalkışından kısa süre sonra düştü. Genelkurmay Başkanı Han'ın yara almadan kurtulduğu, Bakan Balhi'nin hafif yaralandığı bildirildi. 
     Bismillah Han ile Balhi'nin, Kuzey İttifakı'nın, 9 Eylül 2001'de suikasta kurban giden eski komutanı Ahmed Şah Mesud'u anma töreni için Pençşir Vadisi'nde bulundukları kaydedildi. 
     Helikopterin neden düştüğü bilinmiyor. 
     
     "MAAŞ İHTİLAFI" NEDENİYLE KIZGIN OLAN ASKERLERDEN KAYNAKLANDI 

     Afganistan Savunma Bakanı Abdülrahim Vardak'ın bugün başkent Kabil'de helikopterine binerken yapıldığı bildirilen "suikast girişiminin", aslında Bakanı doğrudan hedef almadığı ve "maaş ihtilafı" yüzünden kızgın olan askerlerden kaynaklandığı bildirildi. 
     Savunma bakanlığı sözcüsü ve hükümetin üst düzey yetkilisinin açıklamalarına göre, Savunma Bakanı Vardak, Kabil Havalimanı'ndan helikopterine binerken yandaki uçağa askerler "protesto ateşi" açtı. Bakanın "doğrudan hedef alınmadığı" kaydedildi ve birkaç kişinin tutuklandığı bildirildi. 
     Bakan Vardak, ABD'nin tarihinde uğradığı en ağır terör yıkımı olan 11 Eylül 2001 faciasından sonra desteklediği "Kuzey İttifakı"nın önderi Ahmed Şah Mesud'un 9 Eylül 2001'de katlinin yıldönümü törenine katılmak üzere Kabil'den ayrılıyordu. 
     Kuzeyde Pençşir Vadisi'nde bugün Genelkurmay Başkanı Bismillah Han'la sakatlardan sorumlu Devlet Bakanı Sıdıka Balhi'nin bulunduğu helikopter de kalkışından kısa süre sonra düştü. Genelkurmay Başkanı Han'ın yara almadan kurtulduğu, Bakan Balhi'nin hafif yaralandığı bildirilmişti. Genelkurmay Başkanı Han'ın helikopterinin düşüş nedeninin, kalkışta üst ana pervanenin rotor kanatlarının bir ağacı biçmesinden kaynaklandığı saptandı. 
     Ahmed Şah Mesud'u anmak için kuzeye giden Savunma Bakanı Vardak'ın, bu sabah ateş açılan Kabil havaalanına emniyetle döndüğü de kaydedildi. 
     
</TEXT>
</DOC>
