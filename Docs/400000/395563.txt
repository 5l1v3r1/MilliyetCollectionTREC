<DOC>
<DOCNO> 395563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur32.html </URL>
<DATE> 2005/11/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Menemen'de bir öğretmen, öğrencisi tarafından komaya sokuldu 
</HEADLINE>
<TEXT>

     İzmir’in Menemen İlçesi’nde öğretmenlik yapan Ayhan Gider’in, okul öğrencisi ve arkadaşları tarafından dün akşam dövülerek ağır yaralanması, ilçede tepki yarattı. 
     Alınan bilgiye göre, Menemen Teknik Endüstri Meslek Lisesi öğrencisi M.A, daha önce okulun müdür yardımcısına saldırması nedeniyle atıldığı liseye tekrar kabulünden sonra bu kez de Metal Öğretmeni Ayhan Gider’le sorun yaşadı. 
     Bunun üzerine tekrar disiplin kuruluna verilen M.A, buna tepki duyarak, dışarıdan çağırdığı arkadaşlarıyla öğretmen Gider’e okul çıkışında saldırdı. Öğrenci M.A. ve arkadaşları tarafından ağır şekilde yaralanan Ayhan Gider, Menemen Devlet Hastanesi’nde tedavi altına alındı. Gider’in, yoğun bakım ünitesinde gözlem altında tutulduğu bildirildi. 
     Söz konusu olay üzerine Eğitim-Sen ve Kamu-Sen Menemen temsilcilerince 16 Kasım Perşembe günü öğretmenlere yönelik saldırıları kınamak amacıyla yürüyüş yapılmasına karar verildiği öğrenildi. Menemen Teknik Endüstri Lisesi’nde bu tür olayların daha önce de yaşandığı belirtildi. 
     Bu arada Eğitim Sen Menemen Baştemsilcisi Turgut Aydın, yaptığı açıklamada öğretim yılının başından beri lisede öğretmenlere yönelik gerçekleştirilen saldırıların, Ayhan Gider’in dövülmesiyle ciddi boyutlara ulaştığını bildirdi. 
     Daha önce çeşitli defalar ilgilileri bu yönde uyardıklarını ve eğitim emekçilerinin can güvenliğinin sağlanması talebinde bulunduklarını belirten Aydın, şunları kaydetti 
     "Bu saldırıyı, tüm eğitim emekçilerine yapılmış kabul ediyor, güvenlik konusunda ilgilileri ve yetkilileri önlem almaya çağırıyoruz. Zira güvenlik, herkes için önemlidir. Bundan sonra bu tür olayların yaşanmamasını diliyor, faillerin bir an önce yakalanmasını Eğitim-Sen olarak yetkililerden talep ediyoruz." Öte yandan öğrenci M.A’nın hala yakalanamadığı, olayla ilgili soruşturmanın sürdürüldüğü bildirildi. 
     
</TEXT>
</DOC>
