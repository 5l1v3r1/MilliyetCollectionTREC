<DOC>
<DOCNO> 374361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/soneko08.html </URL>
<DATE> 2005/08/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
TMSF Uzanlar'dan devlet zararının yüzde 27'sini tahsil edecek... 
</HEADLINE>
<TEXT>

     Tasarruf Mevduatı Sigorta Fonu TMSF , belirlediği muhammen bedeller üzerinden satış yapabilmesi durumunda Uzan Grubu’nun şirketleri malvarlıklarının satışı yoluyla yaptığı tahsilatı 2.9 milyar dolara çıkaracak. Ancak Anayasa Mahkemesi kararı gereği offshore ve bonozedelere yapılacak ödemeler hariç olmak üzere bugüne kadar yapılan aktarıma Uzan Grubu’nun vergi borcu da dahil edildiğinde 10 milyar 746 milyon dolara ulaşan devlet zararının yüzde 27’si tahsil edilebilecek. 
     İmar Bankası’nın bilançosunda gözüken ve gözükmeyen mevduatları için TMSF tarafından bugüne kadar yaklaşık 6 milyar dolarlık ödeme yapıldı. 
     BDDK’nin 3 Temmuz 2003 tarihli kararıyla bankacılık işlemleri ve mevduat kabul izni kaldırılarak, tasfiyeye alınan İmar Bankası’nın zararı, bu tarih itibariyle 5 milyar 933 milyon dolar olarak açıklanmıştı. Ancak TMSF’nin 2004 yılı faaliyet raporuyla, bankanın 31 Aralık 2003 tarihli bilançosunda 10 katrilyon 13 trilyon lira olan zararının 6 katrilyon 542 trilyon liralık vergi borcunun eklenmesiyle 16 katrilyon 822 trilyon liraya ulaştığı ortaya çıkmıştı. Böylece devletin mevduat ödemeleri için yaptığı 6 milyar dolarlık aktarımla üstlendiği zararın boyutu, 4 milyar 846 milyon dolarlık vergi borcunun da eklenmesiyle 10 milyar doları aştı. 
     Ancak bu zararın boyutu, el konulduktan sonra ortaya çıkan Hazine bonosu ve devlet tahvili satma izni olmamasına karşın İmar Bankası’nın ikincil piyasada yapmış olduğu işlemler nedeniyle büyüyecek. İmar Bankası’nın off-shore hesaplarının ödenmemesi için yapılan yasal düzenleme Anayasa Mahkemesi tarafından iptal edildi. TMSF kayıtlarına göre 3 Haziran 2003 ve 3 Temmuz 2003 tarihleri arasında İmar Bankası Off Shore Ltd’den yapılan havaleler karşılığında bugünkü kurlar üzerinden hesap sahiplerine ödenmesi gereken tutar 401 milyon dolara ulaşıyor. Aynı tarihler itibariyle karşılığında devlet iç borçlanma senedi bulunmamasına karşın devlet iç borçlanma senedi adı altında yapılan işlem tutarlarıyla açılan mevduat hesapları nedeniyle de bugünkü kurlar üzerinden 75.6 milyon dolarlık ödenmemiş hesap bulunuyor. 
     Off-shore ödemeleri ve bonozedelere yapılacak ödemeler hariç tutulsa bile vergi borcuyla birlikte 10 milyar doları aşan devlet kaynaklarından yapılan aktarıma karşın 30 Haziran 2005 tarihine kadar Uzan Grubu’nun el konulan malvarlıkları ve şirketlerinin satışından 157 milyon 496 bin dolarlık tahsilat gerçekleştirebildi. 
     TMSF’nin satışa çıkardığı 9 çimento fabrikası için 433 milyon dolarlık muhammen bedel belirlendi. Star medya grubundaki 10 ticari kuruluş için de toplam 270 milyon dolarlık muhammen bedel öngörüldü. İhalesi 13 Aralık 2005 tarihinde yapılacak Telsim için belirlenen muhammen bedel ise 2 milyar 804 milyon dolar oldu. TMSF’nin belirlediği muhammen bedeller üzerinden satış yapması durumunda sağlayacağı kaynak tutarı, 3 milyar 507 milyon dolar olacak. Bu durumda 30 Haziran 2005 itibariyle 157.5 milyon dolar olan tahsilat tutarı 3 milyar 664 milyon dolar olacak. Ancak Telsim’in satışından elde edilecek gelirin 400 milyon dolardan az olmamak üzere yüzde 20’sinin Motorola’ya, 150 milyon dolardan az olmamak üzere de yüzde 7.5’inin de Nokia’ya olan Uzan Grubu borçlarının ödemesi için kullanılması yönünde anlaşmaya varıldı. Bu durumda 2 milyar 804 milyon dolarlık muhammen bedel üzerinden satış yapılması durumunda 560 milyon dolar Motorola’ya, 210 milyon dolar da Nokia’ya ödenecek. Böylece TMSF’nin muhammen bedel üzerinden Telsim’in satışından elde edeceği gelir 2 milyar dolar düzeyine gerileyecek. 
     TMSF’nin Uzan Grubu’na ait medya, çimento gruplarıyla Telsim’in satışında elde edeceği toplam gelir de Telsim’in borçları için yapılacak ödemeden sonra 2 milyar 736 milyon dolara inecek. TMSF’nin daha önce gerçekleştirdiği tahsilatlar da dikkate alındığında toplam tahsilat 2.9 milyar dolara ulaşacak. Yapılacak bu tahsilat vergi borcu dahil 10 milyar 746 milyon dolar olan devlet alacağının yalnızca yüzde 27’sini karşılayabilecek. 
     TMSF’nin geçen yıl açıkladığı Fon Bankaları Çözümleme Maliyetleri Raporu’nda ise, 1 milyar 648 milyon dolar tahsilat yapılabileceği öngörüsüne yer verilmişti. Muhammen bedel üzerinden Uzan Grubu şirketlerinin satışlarının yapılabilmesi durumunda bu öngörünün oldukça üzerine çıkılmış olacak. 

ANKA 
     
</TEXT>
</DOC>
