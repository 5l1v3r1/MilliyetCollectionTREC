<DOC>
<DOCNO> 356222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko26.html </URL>
<DATE> 2005/06/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Ladoucette İran cumhurbaşkanı, uzun vadede petrol fiyatlarını etkiler 
</HEADLINE>
<TEXT>

     Enerji araştırma ve konferans heyeti Cambridge Energy Research Associates CERA Kıdemli Başkan Yardımcısı ve Kıdemli Ortadoğu Direktörü Vera de Ladoucette, ''hiç bir şey olmaz ise şu andaki dengeleriyle petrol fiyatlarını, yılın ikinci yarısı için ortalama 57 dolar seviyesinde görebiliyoruz'' dedi. 
     Ladoucette, AA muhabirine yaptığı açıklamada, petroldeki talep büyümesinin iki duvara çarpacak gibi gözüktüğünü ifade ederken, bunlarından birinin ''rafinaj kapasitesi'' olduğunu söyledi. 
     Özellikle kış mevsimi yaklaştığında buradaki sınırların dünya enerji talebini olumsuz etkileyebileceğini dile getiren Ladoucette, ikinci duvarın ise ''ham petrolün kapasitesi, arza katkısı'' olduğunu bildirdi. 
     Ladoucette, ''arz-talep dengesindeki herhangi bir bozulma, herhangi bir aksaklık ki bunun jeopolitik olması gerekmiyor, iklimle de alakalı olabilir... Genel olarak yılın ikinci yarısı için ortalama petrol fiyatlarını 57 dolar seviyesinde görebiliyoruz'' dedi. 
     Tecrübenin, kendilerine hep birşeylerin olduğunu gösterdiğini ifade eden Ladoucette, şöyle konuştu 
     ''Hiç bir şey olmaz ise şu andaki dengeleriyle, dünya ikliminin, dünyada olabilecek herhangi birşeyin ortalama dengeleri tuttuğu takdirde, yılın ikinci yarısı için aşağı yukarı 57 dolar bir ortalama fiyat görünüyor. Fakat bizim tecrübe diyor ki, genellikle birşeyler oluyor. Birşeyler olduğu takdirde, bunun enerji fiyatlarına yukarı doğru etkisini görüyoruz.'' 
     
     İRAN'DAKİ SEÇİM 

     Ladoucette, İran'da geçen hafta yapılan seçimlere değinirken de, '' Birşeyler olur diyorduk, bir şeyler oldu. İran'da yapılan seçim sonucunda yeni seçilen cumhurbaşkanının petrol politikalarının, uzun vadede petrol fiyatlarına etki edeceğini söyleyebiliriz. Bu, petrol politikalarının hangi düzeyde olacağına çok bağlı'' dedi. 
     İran'ın bugün günlük üretimi, petrol arzının 350 bin varil olduğunu belirten Ladoucette, şöyle devam etti 
     ''Bunun, İran'ın yeni cumhurbaşkanının politikalarıyla bu düzeyde tutulup tutulmayacağı konusu biraz muğlak belirsiz . Bu uzun vade etkisi ama İran'la ilgili daha kısa vadeli etkilerden de bahsedebiliriz İran'ın nükleer güce sahip olma konusundaki görüşmeleri herhangi bir şekilde olumlu sonuçlanmazsa bu kez İran'a uygulanabilecek yeni ambargo yaptırımları gündeme gelebilir. Bu da petrol piyasalarının barometresini yükseltebilir, heyecana neden olabilir.'' Ladoucette, yüksek petrol fiyatlarının bugüne kadar ekonomiye olumsuz bir etki etmemesinin, bekledikleri düzeyde iki tamponu olduğunu vurgularken, bunlardan birinin Asya'daki fiyatların iskontolu olarak tüketiciye yansıması, yani petrol fiyatlarının devletler tarafından sübvanse edilmesi olduğunu söyledi. 
     Diğer tamponun 2-3 hafta öncesine kadar AB bölgesinde olduğunu, avronun değerli olması nedeniyle Avrupa'nın, petrolü orantılı olarak daha ucuza tüketmesini sağladığını belirten Ladoucette, ''Avronun değer kaybıyla birlikte, maalesef bir gecede değişiverdi. AB anayasasına hayır oylarının çıkmasıyla birlikte Avrupa'da avronun değer kaybetmesi, önümüzdeki dönemde Avrupa'nın petrolü daha pahalıya tüketmesi anlamına gelecek'' diye konuştu. 

     
</TEXT>
</DOC>
