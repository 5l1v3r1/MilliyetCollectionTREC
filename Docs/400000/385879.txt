<DOC>
<DOCNO> 385879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur25.html </URL>
<DATE> 2005/10/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Manyas'ta bazı vatandaşlar hayvanlarını teslim etmek yerine kesip yedi 
</HEADLINE>
<TEXT>

     Balıkesir’in Manyas İlçesi’ne bağlı Kızıksa Beldesi’nde "kuş gribi" vakasına rastlanmasının ardından başlatılan karantinanın 4. gününde, kanatlı hayvanların itlaf işlemleri hızlandırıldı. 
     Manyas İlçe Tarım Müdürlüğü’nde görevli özel giyimli 16 kişilik ekip, ilk kez gündüz saatlerinde tek tek evleri dolaşarak, kanatlı hayvanları topluyor. Bugüne kadar geceleri yapılan itlaflar, artık gündüz de gerçekleştiriliyor. 
     Kızıksa Belediyesi’nin hoparlörlerinden, "kanatlı hayvanı olduğu halde bildirmeyenlere 2-6 ay arasında hapis, 2 bin YTL de para cezası verileceği" yönünde anonslar yapılıyor. 
     Yetkililer, itlaf çalışmalarının bu akşama kadar tamamlanabileceğini belirttiler. 
     
     VATANDAŞLAR TEPKİLİ 
     Belde sakinleri ise "kuş gribi" vakasının duyulmasından sonra kanatlı hayvanların itlaf edileceğini duyan birçok vatandaşın, hayvanlarını görevlilere teslim etmek yerine keserek yemeyi tercih ettiklerini savundular. 
     Hastalıkla ilgili kendilerine yeterli bilgi verilmediğini, gelişmeleri gazete ve televizyonlardan öğrenebildiklerini ifade eden belde sakinleri, itlaf çalışmalarının çocukların gözü önünde yapıldığını, hayvanların çırpınarak öldüğünü görmekten psikolojilerinin bozulduğunu söylediler. 
     Vatandaşlar, itlaf çalışmasını yapan ekiplerin, kanatlı hayvanları çocuklara toplattıklarını da iddia ettiler. 
     İncelemelerde bulunmak üzere beldeye gelen Doğa ve Sokak Hayvanları Yaşatma Derneği Başkanı Süsen Erkuş da gaz verilerek öldürülen hayvanların henüz can vermeden çuvallara konularak uzun süre bekletildiğini ileri sürdü. 
     Bölgedeki görevlilerin eğitimli olduklarını, bu nedenle itlafta daha dikkatli davranmaları gerektiğini ifade eden Erkuş, "Yapılanlar çok korkunç. Hitler’in Almanya’sı gibi. Biz dünyadaki bu tarz vahşetlere karşı eylem yapıyoruz. Yapılan işin insancıl boyutunun göz ardı edilmemesini istiyoruz" diye konuştu. 
     Belde meydanında kanatlı hayvanların içine konulduğu çuvallara, rahat nefes alabilmeleri için delik açtıran Erkuş, Kızıksa Belediye Başkanı Ekrem Göktürk’e bazı sorular sormak istedi. 
     Erkuş, Göktürk’ün, açıklama yapma yetkisi olmadığını söylemesi üzerine, İlçe Kriz Merkezi’ne gitmek için beldeden ayrıldı. 
     
</TEXT>
</DOC>
