<DOC>
<DOCNO> 375095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy08.html </URL>
<DATE> 2005/09/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Memurların maaşlarını erken ödeme tel emri gönderildi 
</HEADLINE>
<TEXT>

     Memur ve sözleşmeli maaşlarının 9 Eylül Cuma günü ödenmesine ilişkin tel emri, Valiliklere gönderildi. 
     Maliye Bakanı Kemal Unakıtan imzalı tel emrinde, aylıklarını personel kanunlarına göre almakta olanlara sözleşmeli personel dahil 15 Eylül'de ödenmesi gereken tüm hakedişlerin, 9 Eylül tarihinde avans olarak ödeneceği bildirildi. 
     Kamu kuruluşlarında çalışan diğer personel hakkında da aynı şekilde işlem yapılacağı belirtilen tel emrinde, avansın hesabında, ele geçen net tutarların dikkate alınacağı vurgulandı. 
     Tel emrinde, uygulamaya ilişkin diğer esaslar da şöyle sıralandı 
     ''-Aylıkları banka hesaplarına aktarılan personelin avans tutarlarının ilgili bankalarca zamanında ödenmesi sağlanacaktır. 
     -Verilen avanslar Personel Avansları Hesabına borç kaydedilerek muhasebeleştirilecektir. 
     -Ödenen avans tutarları ilgililerin ait olduğu aylık veya ücretlerine mahsup edilecek ve gerekli kanuni kesintiler bu aylık veya ücretlerinden yapılacaktır. 
     -Tahakkuk dairelerinin ilgili birimleri ile saymanlıklardaki personel yukarıda belirtilen işlemlerin aksamadan yürütülmesini temin etmekle görevli ve sorumludurlar.'' Tel emrinde, Valiliklerin tahakkuk birimlerine, saymanlıklara ve mal müdürlüklerine gerekli duyuruları yapması ve ödemelerde herhangi bir aksaklığa meydan verilmemesi de istendi. 
     
</TEXT>
</DOC>
