<DOC>
<DOCNO> 350745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy30.html </URL>
<DATE> 2005/06/10/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Öymen ''Seçimler 2007'de değil, muhtemelen 2006'da yapılacak'' 
</HEADLINE>
<TEXT>

     CHP Genel Başkan Yardımcısı Onur Öymen, "İktidar inişe geçmiştir. İktidar bu geçiş döneminde CHP’yi suçlayarak suyun üzerinde kalmaya çalışmaktadır" dedi. 
     Onur Öymen, CHP Antalya İl Teşkilatı’nı ziyaretinde partililere yönelik konuşmasında, CHP’de kongreler döneminin başladığını, ardından kurultay döneminin başlayacağını söyledi. 
     Bu dönemlerden sonra seçimlere hazırlanmak için çok büyük bir atılım gerçekleştireceklerini ifade eden Öymen, şunları kaydetti 
     "Seçimler 2007’de değil, muhtemelen 2006 yılında yapılacak. 
     İktidarın kendi yaptığı araştırmalar da gösteriyor ki iktidar artık inişe geçmiştir. İktidar bu geçiş döneminde CHP’yi suçlayarak suyun üzerinde kalmaya çalışmaktadır." CHP’ye yönelik "Amerikan düşmanı" suçlamalarında bulunulduğunu savunan Öymen, sözlerini şöyle sürdürdü 
     "İktidar kendi üzerindeki sıkıntıları atmak için muhalefeti suçlayarak suyun üzerinde duramayacak. Hiçbir ülkeye karşı düşmanlık politikası gütmüyoruz. Atatürk’ten aldığımız önemli bir miras var. O da her koşul altında Türkiye’nin ulusal çıkarlarını korumaktır. Biz savaşa engel olduğumuz için mi Amerika düşmanı olduk Amerika’nın dostu olmak için Amerika’nın her konudaki politikalarını benimsemek mi gerekiyor Amerika’nın dümen suyundan mı gitmek gerekiyor " 
     
     BARO’DAKİ KONUŞMASI 

     Onur Öymen, Antalya Barosu’nca düzenlenen "Yabancılara mülk satışıyla ilgili sorunlar" konulu konferansta da hükümetin tarım arazilerini her önüne gelene satacağını savundu. 30 hektara kadar olan tarım arazilerinin hiçbir izin alınmadan satılabileceğine ilişkin yasanın, CHP’nin Anayasa Mahkemesi’ne başvurusu üzerine iptal edildiğini ifade eden Öymen, "Biz Türkiye’yi sattırmadığımız için suçlanıyoruz. Türkiye’nin değerlerine sahip çıktığımız için yabancılara düşman gibi takdim ediliyoruz, bu yanlıştır" dedi. 
     
</TEXT>
</DOC>
