<DOC>
<DOCNO> 395050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun17.html </URL>
<DATE> 2005/11/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Seul'de Bush karşıtı gösteride onlarca yaralı var... 
</HEADLINE>
<TEXT>

     Güney Kore'nin başkenti Seul, bugün Amerikan Başkanı George Bush aleyhinde gösteriye sahne oldu. Gösteride çıkan çatışmada onlarca kişi yaralandı. 
     Meclis önündeki meydanda toplanan 10 binden fazla çiftçi, hafta sonunda güneydeki Pusan kentinde yapılacak Asya-Pasifik Ekonomik İşbirliği APEC forumunu engelleme tehdidinde bulundu. Göstericiler, Bush'un Güney Kore'ye gelecek olmasını protesto etti, ABD ve Bush aleyhinde sloganlar attı. 
     Bush'u pirinç çuvalına hançer sokarken gösteren pankartlar taşıyan göstericiler, kendilerine tazyikli su sıkarak müdahale eden güvenlik güçlerine demir çubuklarla saldırdı, bir polis aracını ateşe verdi. 
     APEC ülkelerinin devlet ya da hükümet başkanları 18 Kasım Cuma günü toplanıyor. 
     Bu arada, Bush, Asya turunun ilk ayağı Japonya'ya vardı. 
     Uçakla Osaka kentine inen Bush, helikopterle tarihi Kyoto kentine geçecek ve yarın Başbakan Juniçiro Koizumi ile bir araya gelecek. 
     Bush Güney Kore, Moğolistan ve Çin'i de ziyaret edecek. 
     
</TEXT>
</DOC>
