<DOC>
<DOCNO> 369213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun22.html </URL>
<DATE> 2005/08/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Rusya ve Polonya arasında kriz 
</HEADLINE>
<TEXT>

     Rusya ile Polonya'nın arası, son günlerde iki ülke vatandaşlarının karşılık ülkelerde saldırıya uğramaları nedeniyle açıldı. 
     Polonya'nın başkenti Varşova'da 31 Temmuz'da 3 Rus diplomat çocuğu ile bir Kazak arkadaşlarının gençler tarafından dövülmesinin ardından, Rusya'nın başkenti Moskova'da son beş günde Polonyalılara yönelik 3 ayrı saldırıda bulunuldu. 
     Bu durum iki ülke arasında diplomatik krize neden olurken, Polonya Devlet Başkanı Aleksander Kwasniewski, Rus Devlet Başkanı Vladimir Putin'i bu konuda tepki göstermeye çağırdı. 
     Varşova'daki saldırının 2 failini gözaltına alan Polonya, Moskova'daki misillemeyi düzenleyen ve Polonyalı diplomatlar ve gazetecileri kıyasıya döven örgüt ve zanlıların yakalanmasını istediğini açıkladı. 
     Rusya sessizliğini sürdürürken, bu aşamada nota vermeyeceğini açıklayan Varşova, Rus yetkililerin harekete geçmesini bekliyor. 
     
</TEXT>
</DOC>
