<DOC>
<DOCNO> 350184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/magazin/amag.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okumayan çocuk kaybedilmiş servettir' 
</HEADLINE>
<TEXT>


'Baba Beni Okula Gönder' kampanyasına destek olmak için eşi ve kızıyla sahneye çıkan Kayahan, "Benim kızım kadar şanslı olmayanlar için her gün bir şeyler yapılmalı" dedi 

Bayram Kaygusuz 

Müzikte 40 yılı geride bırakan pop müziğin büyük ustası Kayahan'ın önceki gece gece Rumeli Hisarı'nda verdiği konserin, hem kendisi için, hem de onu dinlemeye gelenler için bir başka anlamı vardı. Çünkü o gece yorumlanacak her şarkı, okula gidemeyen kızlarımız için bir umut ışığı yakacaktı. 
Kayahan, gelirinin tümünü Milliyet'in başlattığı "Baba Beni Okula Gönder" kampanyasına bağışladığı konserine, gecenin ruhuna uygun bir şarkı olan "Gönül Sayfam"la başladı. "Büyük Usta"nın konserinde her zamanki gibi vokalisti eşi İpek Açar'dı. Kayahan'a önceki gece ilk şarkısından itibaren sadece eşi değil, okula gönderilmeyen ya da gidemeyen genç kızlara aydınlık bir gelecek için konser bileti alıp Rumeli Hisarı'nı dolduranlar da eşlik etti. 

Kızı 5 şiir okudu 
Kayahan, "Geceler"den "Esmer Günler"e, "Mor Menekşe"den "Asırlardır Yalnızım"a, "Allahım Neydi Günahım"dan "Postaneler"e kadar sevilen şarkılarını Rumeli Hisarı'nı tıklım tıklım dolduran 1000'i aşkın hayranıyla seslendirdi. Kayahan'ın ilk kez Rumeli Hisarı'ndaki konserinde sahneye çıkardığı 4.5 yaşındaki kızı Aslı Gönül, Atatürk şiiri okumak istedi. Aslı Gönül Açar, "Siz bilmezsiniz" deyip peş peşe 5 Atatürk şiiri okudu. 

Anlamlı gece 
"Seninle Her Şeye Varım" şarkısını eşi ve kızıyla seslendiren Kayahan, "Kızım ilk kez bir konserde bizimle birlikte sahnede. Çünkü bu gecenin özel bir anlamı var. Kızım, Milliyet'in 'Baba Beni Okula Gönder' kampanyasına destek için buraya geldi. O sadece şanslı bir kız çocuğu. Artık Türkiye'de okumayan çocuk kalmasın" diye konuştu. 

'Bu olay çok büyük' 
Sanat hayatında 40. yılını doldurduğunu anlatan Kayahan, "Konserin gelirinin kampanyaya gitmesi çok küçücük, gündelik bir hadise. Aslında bu olay çok büyük. Bu kampanya günlük değil, her gün işlenecek bir hadise. Okumayan çocuklar, kaybedilmiş servetlerdir" dedi. 
Kayahan, konserden sonra görüştüğü MÜYAP Başkanı Aydın Oskay'dan da "Baba Beni Okula Gönder" kampanyasına 4 bin YTL bağış için söz aldığını söyledi. Kampanyaya ilgisinin bir konserle bitmeyeceğini vurgulayan Kayahan, "MÜYAP gibi başka dost ve kuruluşlara da kampanyaya bağış yaptırtacağım" şeklinde konuştu. 


</TEXT>
</DOC>
