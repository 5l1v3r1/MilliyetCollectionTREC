<DOC>
<DOCNO> 387483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko06.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlaka harcanan para 9 ayda yüzde 112 arttı 
</HEADLINE>
<TEXT>


15 büyük ildeki emlak satışları yüzde 15 artarak 571 bin 695 adete, emlaka yatırılan para ise yüzde 112'lik artışla 25.8 katrilyon liraya çıktı 

ANKARA AA 

Gayrimenkul piyasasındaki canlılık bütün hızıyla sürüyor. Ocak - eylül döneminde aralarında Ankara, İstanbul ve İzmir'in de bulunduğu 15 büyük ilde 571 bin 695 adet emlak satıldı ve tapuda bunların satış değeri 25.8 katrilyon lira olarak yer aldı. 
Tapu ve Kadastro Genel Müdürü M. Zeki Adlı'nın verdiği bilgiye göre, 2003'ün ilk dokuz ayında 391 bin 675 gayrimenkulün satıldığı Türkiye'de, 2004'ün aynı döneminde bu sayı 495 bin 314 olarak belirlendi. Bu yılın ilk dokuz ayında ise gayrimenkul satışları 571 bin 695'e ulaştı. 2005'in dokuz ayında satılan emlak sayısı, 2003'ün aynı dönemine göre yüzde 46, 2004'ün aynı dönemine göre de yüzde 15.4 arttı. 
Bankadan konut kredisi alarak konut edinilmesi ya da diğer nedenlerle bu yılın dokuz ayında, 208 bin 608 gayrimenkul için de ipotek işleminde bulunuldu. 2003'ün aynı döneminde 50 bin 762, 2004'de ise 127 bin 203 olan ipotek tesis ettirilen emlak sayısı, 2005'de 2003'e göre yüzde 311, 2004'e göre de yüzde 64 arttı. 

Satışlar patladı 
Tapu kayıtlarına göre, ocak - eylül dönemi itibariyle, Türkiye'de 2003'te 6 katrilyon 317 trilyon 124 milyar lira, 2004'te 12 katrilyon 213 trilyon 418 milyar liralık emlak satıldı. 2005'in dokuz ayında ise emlaka yatırılan para 25 katrilyon 836 trilyon 331 milyar liraya ulaştı. Böylece, 2005'de gayrimenkule giden para, 2004'e göre yüzde 112, 2003'e göre ise yüzde 309 artış gösterdi. 
Bu arada, emlak alım satımı sırasında, düşük vergi ve harç ödemek için satış değerlerinin genellikle gerçek rakamın altında tutulduğu göz önüne alındığında, Türkiye'de gayrimenkul için vatandaşın cebinden çıkan paranın çok daha yüksek tutarlara ulaştığına dikkat çekiliyor. 

İpotek arttı 
2003'ün dokuz ayında 3 katrilyon 733 trilyon 467 milyar lira, 2004'te ise 8 katrilyon 261 trilyon 193 milyar lira olan ipotek işlem değeri de, bu yılın dokuz ayında 20 katrilyon 243 trilyon 610 milyar liraya yükseldi. İpotek işlem değerinde de, 2003'e göre yüzde 442.2, 2004'e göre ise yüzde 145 oranında artış kaydedildi. 

Emlak kayıt altına girdi Türkiye'de gayrimenkul kayıt altına girdi. Yılın ilk 9 ayının verilerine göre 391 bin olan 2003'teki gayrimenkul satış adedi 2005'te 571 bine yükseldi. Yani artış yaklaşık yüzde 50 oranında. Satış bedelleri üzerinden yapılan incelemede ise 6.3 katrilyonluk toplam satış 25.8 katrilyona çıktı. Yani artış 4 kattan fazla. Diğer taraftan 2003'te 3.7 katrilyon olan ipotekli gayrimenkul satışı ise 20.2 katrilyona yükseldi. Yani artış yaklaşık 5.5 kat olarak gerçekleşti. Kedi kullanımının patlamasıyla birlikte fiyatlar daha önce olduğu gibi rayiç değer üzerinden değil, gerçek hatta daha fazla konut kredisi kullanabilmek için gerçek değerinin de üstünde beyan edilmeye başladı. 



</TEXT>
</DOC>
