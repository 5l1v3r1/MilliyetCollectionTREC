<DOC>
<DOCNO> 357079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo26.html </URL>
<DATE> 2005/06/30/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Trabzonspor gözünü iki sambacıya dikti 
</HEADLINE>
<TEXT>

     Trabzonsporlu yöneticiler, Brezilya'daki transfer çalışmalarını sürdürüyor. 
     Kulüp asbaşkanı Ömer Sarı, AA muhabirine yaptığı açıklamada, Santos Takımı'nda forma giyen Deivid Souza'nın transferi konusunda çok mesafe aldıklarını belirterek, ''Biz Deivid ve menajeriyle anlaştık. Menajeri de bunun için bonservisinin bulunduğu Bordeaux Kulübü yöneticileriyle konuşmaya gitti'' dedi. 
     Menajerinin Fransa'ya gidişinin işin ciddiyetini gösterdiğini de ifade eden Sarı, şöyle konuştu 
     ''Büyük ihtimalle bu transferin gerçekleşeceğini düşünüyoruz. Bugün Deivid'in menajeri Fransız kulübüyle masaya oturacak. Buradan gelecek cevabı bekliyoruz. Ancak Brezilya'dan futbolcu almak kolay değil. Botafogo takımından kaleci Jefferson'u aldık. Botafogo kulübünde herkes ayağa kalktı. Bu nedenle aynı takımda anlaşmak üzere olduğumuz Pinto'nun transferi gerçekleşmedi. Deivid'in de alternatifi var.'' Türkiye'ye pazar günü gelmeyi planladıklarını, ancak bunun gerçekleşmeyeceğini ifade eden Sarı, ''Salı veya Çarşamba günü Jefferson'un haricinde 2 tane birinci sınıf oyuncuyla daha döneceğiz. Gelecek yıl Avrupa'da da ses getiren bir Trabzonspor olacak'' diye konuştu. 
     
</TEXT>
</DOC>
