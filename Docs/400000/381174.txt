<DOC>
<DOCNO> 381174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy07.html </URL>
<DATE> 2005/09/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan iptal kararına sert çıktı 
</HEADLINE>
<TEXT>

     Başbakan Recep Tayyip Erdoğan, Ermeni Konferansı’nın İdare Mahkemesi kararıyla iptal edilmesini tasvip etmediğini ifade ederken, konferansa karşı çıkanlara da "Ne yapmak istiyorsunuz " diye sordu. Kararı "durumdan vazife çıkarılması mantığının hortlatılması" olarak nitelendiren Erdoğan, "Türkiye, içe kapalı dapdaracık bir alanda mı hareket etsin istiyorsunuz, artık Türkiye kabuğunu kırmıştır" dedi. 
     Bahçeşehir Üniversitesi eğitim-öğretim yılı açılışına katılan Başbakan Erdoğan, burada yaptığı konuşmada, hükümet olarak Türkiye’nin hak ettiği yere ulaşabilmesi için çalıştıklarını söyledi. Türkiye’nin büyük bir kabuk değişimi yaşadığını ancak bunu hazmedemeyenlerin bulunduğunu kaydeden Erdoğan, özgürlüklerin karşı düşünceleri hazmedemeyenlerin, karşı düşüncelerie saygı duymayanların olduğu yerde yeşermeyeceğini vurguladı. Erdoğan, "Kabul etseniz de etmeseniz de özgürlükler her şeyden önce karşı düşüncelere saygı duymak, imkan tanımak suretiyle gelişir, güç bulur" diye konuştu. 
     
     BAŞBAKAN’A KONFERANS PROTESTOSU 

     Başbakan Erdoğan’ın konuşması sırasında bir kadın izleyici konferansa izin verilmesini "Kimin başbakanısınız" yazılı bir döviz ile protesto etti. Protestoya, "Bu özgürlüğü tatmadan kaynaklanmıyor, aslında özgürlüğü tadamamanın getirdiği bir rahatsızlıktan kaynaklanıyor" diye karşılarken, "Biz düşüncemize, inancımıza güveniyorsak özgürlüklerden korkmamamız gerekir" dedi. 
     Konferansın iptal edilmesine ilişkin İdare Mahkemesi kararını da eleştiren ve "Kararı Recep Tayyip Erdoğan olarak asla tasvip etmiyorum, onaylamıyorum" diyen Başbakan Erdoğan, "Çünkü ben, özgürlüklerin en geniş anlamda yaşandığı bir Türkiye istiyorum" dedi. Kararı ve konferansa tepkileri "durumdan vazife çıkarılması mantığının hortlatılması" olarak nitelendiren Erdoğan, bunun kabul edilemeyeceğini söyledi. Erdoğan, sözde Ermeni soykırımı iddialarına karşı BM’de ve tüm dünyada mücadeleyi sürdürdüklerini, o platformda karşı çıkan bir Ermeni Diasporası bulunduğunu anlatırken, "Bizde de farklı bir diaspora oluşturulmaya çalışılıyor" dedi. 
     Erdoğan, AB ile müzakerelerin arefesinde bu mantığın hortlatılmasını kasıtlı ve provakatif bir hareket olarak gördüğünü dile getirirken, kararın Avrupa Komisyonu’nun Türkiye raporuna gireceğini söyledi. Kararı alanlara, "Ne yapmak istiyorsunuz " diye soran Erdoğan, "Türkiye içe kapalı, dapdaracık bir alanda hareket etsin mi istiyorsunuz 
     Türkiye kabuğuğunu kırmıştır, Türkiye’yi buna hapsedemezsiniz" dedi. Özgürlüklerin üç alanı bulunduğuna işaret eden Erdoğan, düşünce, örgütlenme ve teşebbüs özgürlüğünde başarılı olunması durumunda Türkiye’yi sıçratacaklarını kaydetti. 
     
     "KAFALARI BASMIYOR" 

     Eğitim alanında devlet ve vakıf üniversiteleri olduğunu ancak bu alanda özel sektörün olmadığını anlatan Erdoğan, hükümet olarak bunu yapmak istediklerini ancak hemen önlerinin kesildiğini belirtti. Dünyanın bunu yaptığını ve sonuç aldığını dile getiren Erdoğan, işaret parmağı ile kafasını göstererek, "Şurası basmıyor, basmıyor, mesele burada. Hayatta iki koyun gütmemiş bunlar, gütmediği için anlayamıyorlar bunu. Onun için adeta demir perdenin gerisinde kalıyoruz" diye konuştu. 
     
     MEDYAYA ELEŞTİRİ 

     Hükümet olarak göreve geldiklerinden bu yana büyük atılım kaydettiklerini anlatan Erdoğan, eğitim alanında gösterdikleri başarıların da engellenmeye çalışıldığını savundu. Bu konuda medyaya da yüklenen Erdoğan, "Öğretim yılı başlayacak, 15 gün kalmış, bu konuyla ilgilendiğini söyleyen bazı kişiler basın organlarında ’kitaplar yetişmedi, müfredat hazır değil’ diye yazıyorlar. Bu oyuna biz çok alışığız. Çünkü o işin tüccarlığını, sanayisini yapanlarla birlikte yürüdükleri için acaba iktidarı nasıl yaralarız onun peşindeler. Buyrun kitaplar da yetişti, müfredat da hazır" diye konuştu. 
     
     O SLOGAN ÜLKESİNİ BIRAKALIM 

     Erdoğan, Türkiye’nin olanakları, kaynakları, seçenekleri ve potansiyelinin yeterli olduğunu dile getirirken, "Yeter ki devlet ve millet olarak gücümüzü toplayalım. Ancak birbirimize şüpheyle bakarsak bunu başaramayız" dedi. Birilerinin hakikati hep kendi tekelinde gördüğünü, gençlerin arasına husumet tohumları ektiğini kaydeden Erdoğan, "Biz bunları çok yaşadık geçmişte. O dönemlerde bir birlerine düşman olanlar şimdi dost oldular, hatta ortak şirketler kurdular. Artık o slogan ülkesini bırakalım istiyoruz. Çünkü onlar duvarlarda, yollarda kayboldu" diye konuştu. Erdoğan, koridorlarında satırların, palaların, silahların olmadığı üniversiteler istediğini vurgularken, "Fikrin ağırlığının, asaletinin olmadığı yerde insanlar şiddetle, kas gücüyle kendilerini ifade etmek zorunda kalırlar, bu aczin ifadesidir" dedi. 

     
</TEXT>
</DOC>
