<DOC>
<DOCNO> 383124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sonsiy03.html </URL>
<DATE> 2005/10/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Ağar'a Gül'ün ahı tuttu... 
</HEADLINE>
<TEXT>

     DYP Genel Başkanı Mehmet Ağar’a, Dışişleri Bakanı Abdullah Gül’ün ahı tuttu. 
     Ağar, geçen hafta Abdullah Gül’ün seçim bölgesi Kayseri’de AKP’ye karşı "Ver Elini Türkiyem" mitinginde 25 bin kişilik gövde gösterisi yaptı. 
     Ağar’ın AKP’yi kalesinde vurma taktiği, kongre ve tüzük iptali istemiyle mahkemelik olduğu DYP içi muhalefete de esin kaynağı oldu. 
     Muhalefetin önde gelen isimlerinden eski Ardahan Milletvekili Saffet Kaya, Ramazan ayı sonunda Ankara’da Atatürk Spor Salonu’nda büyük bir toplantı hedeflediklerini söylerken, daha sonra alınan üç seçim otobüsü ile Ağar’a karşı illeri gezeceklerini açıkladı. 
     Kaya, Ağar’ın AKP’ye yüklendiği Kayseri ile seçim bölgesi Elazığ’da da miting yapmayı düşündüklerini söyledi. 
     Öte yandan çalışmalarını Çankaya’da Atakule karşısında bir apartman katında sürdüren DYP’li muhalifler yine Çankaya’da 4 katlı yeni bir bina arayışını sürdürüyor. 

ANKA 
     
</TEXT>
</DOC>
