<DOC>
<DOCNO> 357353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko44.html </URL>
<DATE> 2005/07/01/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Türk Telekom, Lübnanlı Oger Ortaklığı'nın... 
</HEADLINE>
<TEXT>

     Türk Telekom, açık artırma yöntemi ile kıran kırana süren bir pazarlık sonucu, 6 milyar 550 milyon dolara Lübnanlı Oger Grubu'nun oldu. Bu fiyat üzerinden Türk Telekom’un yüzde 100’ünün değeri 11 milyar 909 milyon dolar olarak hesaplandı. 
     
     ADIM ADIM İHALE 

     Türk Telekom ihalesinde en yüksek teklifi veren Oger Telecoms ve Etisalat Ortak Girişim gruplarıyla birebir pazarlık görüşmeleri saat 17 00 sıralarında sona erdi. İhale Komisyonu iki grubu televizyon kanallarından da canlı yayınlanan "müşterek pazarlık" olarak adlandırılan açık artırmaya davet etti. 
     İhale komisyonu ihaleye 5.9 milyar dolar baz fiyattan başladı. Artırımların en az 50 milyon dolarlık dilimler halinde yapılmasını kararlaştırdı. 
     
     KIRAN KIRANA ARTIRMA 

     Etisalat, ilk olarak teklifini 5 milyar 950 milyon dolara çıkarttı. 
     Oger Grubu sıra kendisine geldiğinde Telekom için teklifini 6 milyar dolara çıkarttı. 
     İkinci kez teklif sunan etisalat Ortak Girişim Grubu 6 milyar 100 milyon dolara çıkttı. 
     Oger bunun üzerine teklifini 6 milyar 150 milyon dolara çıkardı. 
     Gruplar karşılıklı olarak 50'şer milyon dolarlık artırım yaparak açık artırmayı sürdürdüler. 
     Etisalat 4. turda 6 milyar 300 milyon dolar teklif verince Oger Telecoms Girişim Grubu düşünmek için süre istedi ve özel bir odaya çekildi. 
     Oger Grubunun dönüşte ihaleye devam etmesi üzerine, Etisalat - Çalık Ortaklık Grubu 5. turda 6 milyar 400 milyon dolara yükseltti. 
     Oger Telekom 6 milyar 450 milyon dolar teklif edince bu kez Etisalat - Çalık Ortaklık Grubu düşünmek için süre isteyip özel odaya çekildi. 
     Türk Telekom ihalesinde, müşterek pazarlık görüşmelerinde 7. turda Oger Telecoms Ortak Girişim Grubu, Etisalat'ın 6.5 milyar dolarlık teklifine, 6 milyar 550 milyon dolarla yanıt verdi. Bu kez Etisalat Ortak Girişim Grubu, düşünmek için Komisyon’dan süre istedi. 
     Dönüşte Etisalat Ortak Girişim Grubu "artırımı daha fazla sürdürmeyeceğiz. Oger Telekom Grubunu tebrik ediyoruz" diyerek ihaleden çekildi. 
     Böylece Türk Telekom, 6 milyar 550 milyon dolara Lübnanlı Oger'in oldu. 
     
     4 ŞİRKET KATILDI, 2'Sİ ELENDİ 

     İhalenin ilk aşaması, sabah saatlerinde Hazine Müsteşarlığı'nda fiyat teklif zarflarının açılmasıyla başladı. Zarfların açılmasından sonra teklifleri değerlendiren İhale Komisyonu, en yüksek teklifi veren Oger Telekom Ortak Girişim Grubu ile ikinci sırada yer alan Etisalat Ortak Girişim Grubu'nun pazarlıkları sürdürmesine karar verdi. Koç ve Turktell Ortak Girişim Grupları ise ihaleden elendi. 
     
     ÖNCE BİREBİR GÖRÜŞÜLDÜ 

     İhalenin ilk oturumunda ihalenin pazarlıkla sonuçlandırılmasına karar verilmesinin ardından en yüksek teklifin sahibi iki ortak girişim grubuyla saat 16 00’dan itibaren Halk Bankası Genel Müdürlüğü binasında pazarlık görüşmelerine başlandı. 
     Saat 17 00'de sona eren birebir görüşmelerin ardından, İhale Komisyonu kendi arasında değerlendirmelerde bulundu. 
     Değerlendirme sonrası, ihalenin 5.9 milyar dolardan açılması ve "müşterek pazarlık" ile sürdürülmesi kararlaştırıldı. Gruplar karşılıklı 50 milyon dolarlık artırımlarla satış fiyatını belirledi. 
     ÖİB Başkanı Metin Kilci, Türk Telekom ihalesinde müşterek pazarlık görüşmelerinde en yüksek teklifi, 6 milyar 550 milyon dolar ile Oger Telecoms Ortak Girişim Grubu'nun verdiğini resmen açıklayarak, böylelikle ihalenin "teknik" olarak sonuçlandığını duyurdu. 
     Telekom ihalesinde finale kalan iki ortak girişim grubuna dahil firmalar şöyle 
     
     1- Etisalat Ortak Girişim Grubu 

     -Cetel-Çalık Enerji Telekomünikasyon A.Ş -Dubai Islamic Bank -Abu Dhabi National Insurance Company -Etisalat-Emirates Telecommunications Corporation. 
     
     2- Oger Telecoms Ortak Girişim Gurubu 

     -Oger Telecom L.L.C -Saudi Oger Ltd. 
     


     
</TEXT>
</DOC>
