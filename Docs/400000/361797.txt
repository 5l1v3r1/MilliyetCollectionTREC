<DOC>
<DOCNO> 361797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/siyaset/axsiy02.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye hayır 'delilik' 
</HEADLINE>
<TEXT>


"Türkiye'den kaynaklanmayan bir krizin faturası Türkiye'ye çıkarılmamalıdır" diyen İtalya Dışişleri Bakanı Fini, AB'nin Müslüman olduğu için Ankara'yı reddetmesinin 'tam bir delilik' olacağını söyledi 

ANKARA Milliyet 


İtalya Dışişleri Bakanı Gianfranco Fini, Fransa ve Hollanda'da, Avrupa Anayasası için yapılan referandumlarda verilen "hayır" oylarının Türkiye ile ilgisi olmadığını, ancak Avrupa'da yarattığı güvensizlik nedeniyle üyelik sürecini zorlaştıracağını belirtti. "Türkiye'den kaynaklanmayan bir krizin faturası Türkiye'ye çıkarılmamalıdır" diyen Fini, AB'nin Müslüman olduğu için Ankara'yı reddetmesinin de "tam bir delilik ve aptallık olacağını" söyledi. 
Türkiye'ye yaptığı resmi ziyaret sırasında "Turkish Daily News" gazetesinin sorularını yanıtlayan Fini'nin değerlendirmeleri şöyle 

AB, BU KRİZİ AŞACAKTIR 
Hollanda ve Fransa'daki "hayır"ların Türkiye'yle en ufak bir ilgisi yoktur. Bunlar günümüzün ekonomik ve sosyal şartlarının zorlaşmasından dolayıdır. İnsanlar şöyle düşündü sınırlarımız daha dar iken daha iyi yaşıyorduk. Avrupalı bugün geleceğe dair bir huzursuzluk hissediyor. 
"Hayır"ların Türkiye ile bir ilgisinin olmaması hayatınızın kolaylaşacağı anlamına gelmez. Tam tersine bazı yönlerden Türkiye'nin hayatı biraz daha zorlaşacak. Çünkü Fransa ve Hollanda hayırlarından sonra AB kendine olan güvenini bir ölçüde yitirdi. Yani uzlaşmaya varmaya meyilli hükümet sayısı azaldı. 16 - 17 Aralık zirvesinde varılan anlaşmayı bugün tesis etmeye çalışsak çok daha zor olurdu. 
Türkiye geçen sürede bir yanlış mı yaptı Hayır. Fransa ve Hollanda sonuçları Avrupa'yı zor bir duruma sokmuştur. Yani Türkiye'nin kat edeceği yol uzun bir yoldur, zor bir yoldur, bazı bölümleri de yokuş yukarı bir yoldur. Ama şunu da göz ardı etmemek gerekir ki Avrupa Birliği geçmişte de kriz dönemleri yaşamıştır ve bütün krizleri aşmıştır. Bunu da aşacaktır. Önemli olan, Türkiye'den kaynaklanmayan bir krizin faturasının Türkiye'ye çıkarılmamasıdır. İtalya da bunun için çalışıyor. 

NATO GÖREVİ İSPAT ETTİ 
Türkiye'ye Müslüman olduğu için "hayır" demek tamamen delilik ve aptallık olur. Türkiye bir demokrasidir. Atatürk zamanından beri laik kurumlara sahiptir. Laik, demokratik ve büyük bir çoğunluğu Müslüman olan Türkiye'nin AB'ye girişi Hıristiyanlık ile İslamiyet arasında herhangi bir çatışmanın bulunmadığına dair en somut kanıt olacaktır. Türkiye, NATO'daki görevlerinde transatlantik değerleri benimsediğini birçok defa ispat etti. Avrupa parametrelerine uyabilmek için bir dizi önemli reformu hayata geçirdi. Türkiye taahhüt ettiği yükümlülükleri de yerine getirmekte olan bir ülkedir. Yani şimdi tutup niye Türkiye'ye "hayır" dememiz gerekir 

AKDENİZ RUHU 
Türkiye de İtalya gibi Akdeniz ülkesi ve AB'ye girmesiyle AB'nin Akdeniz'e olan ilgisi artacaktır. 
Türkiye, Akdeniz havzasında can bulmuş 3 tane tek dinin buluşma noktası. Bugün çoğu insan, "Bu 3 dinin bir arada yaşaması imk n dahilinde değildir" der. Ama Türkiye bunun doğru olmadığının kanıtı. 
İşte bu yüzden İslam terörü İstanbul'u vurduğunda, bir sinagogun vurulması şans eseri değildi. 

PROTOKOL 
Türkiye'nin protokolü 3 Ekim'den önce imzalayacağı sözü verildi. Bu, Türkiye'nin üyeliğine şüpheyle yaklaşan ülkelere karşı elimizi güçlendirecek. Yeni şartlar konuşmak isteyen diğer üye ülkelere ya da önyargıyla yaklaşan ülkelere "Yanılıyorsunuz, işte bakın Türkiye taahhüt ettiği bütün şeyleri yerine getirmektedir" diyebileceğiz. 


</TEXT>
</DOC>
