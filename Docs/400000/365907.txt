<DOC>
<DOCNO> 365907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur14.html </URL>
<DATE> 2005/07/31/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sahte MİT'çi lüks cipi gaspetti 
</HEADLINE>
<TEXT>

     Yaşar ANTER DHA 

      BODRUM’da tatil yapan işadamı Oral Tan’ın lüks cipi, bu sabah saatlerinde, Gündoğan Beldesi'nde kendisini MİT elemanı ve ajan olarak tanıtan 32 yaşındaki Soner Ademoğlu tarafından gasp edildi. Tan'ın şoförü 39 yaşındaki Mehmet Yaman korkudan hareket halindeki araçtan atlayıp jandarmaya başvurdu. Gaspedilen ciple gezerken 2 saat sonra yakalanan Soner Ademoğlu'nun sorgusu sürüyor. 
     Gündoğan Beldesi'nde eşi Gülay Tan'la birlikte tatil yapan Oral Tan’ın şoförü Mehmet Tan, evin günlük alışverişi için 34 SA 918 plakalı lüks ciple markete gitmek üzere yola çıktı. Gündoğan girişinde, Mehmet Yaman'ın kullandığı cipin önüne çıkan Soner Ademoğlu, iddiaya göre kendisini MİT mensubu ve ajan olarak tanıttı. Mehmet Yaman'ı tehdit ederek yan koltuğa oturtan Soner Ademoğlu, direksiyona geçerek hareket etti. Çeşitli sorular sormaya başlayan Soner Ademoğlu'nun bir ara elini beline götürmesiyle silah çıkaracağını sanan Mehmet Yaman kapıyı açarak hareket halindeki cipten atladı. 
     Yaman'ın başvurusu üzerine harekete geçen jandarma ekipleri, cipin Torba yönüne doğru gittiğini belirledi. Göltürkbükü- Torba yolunda kesen jandarma, Soner Ademoğlu'nu gaspettiği cipin direksiyonunda yakaladı. 
     Manken Ebru Şallı'nın kayınpederi ve Yeni Karamürsel Mağazaları sahibi Oral Tan, cipini gaspeden Soner Ademoğlu'ndan şikayetçi oldu. Oral Tan aynı kişinin, birkaç gündür lüks otomobilleri takip ettiği yolunda duyumlar aldıklarını söyledi. 
     Bu arada, Soner Ademoğlu'nun bir süre önce Almanya’dan tatil için Bodrum'a geldiği ve iş aradığı iddia edildi. 
     
</TEXT>
</DOC>
