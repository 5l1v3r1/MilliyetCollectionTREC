<DOC>
<DOCNO> 393879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur34.html </URL>
<DATE> 2005/11/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sakarya'daki cinayeti trafik kazası aydınlattı 
</HEADLINE>
<TEXT>

     E-80 Otoyolu üzerinde bariyere çarpan araçtaki delillerden yola çıkan jandarma, Sakarya’da işlenen bir cinayeti aydınlatarak failin tutuklanmasını sağladı. 
     İstanbul Valiliği Basın ve Halkla İlişkiler Müdürlüğü’nden yapılan açıklamaya göre, E-80 Otoyolu üzerinde bir trafik kazası olduğu ihbarını alan Tuzla Jandarma Komutanlığı’na bağlı ekipler, olay yerine gittiklerinde bir aracın otoyolun sağındaki bariyere çarptığını tespit ettiler. 
     Kaza yapan araçta, alkollü oldukları belirtilen Vedat A, sürücü koltuğunda, Sinan Y. de ön koltukta yaralı halde bulunurken, aracın arka koltuğunda geniş bir bölgede kan izine rastlandı. Araçta ayrıca, kapak kısmı çekili kalmış ve şarjöründe 2 adet fişek olan 9 milimetre çapında bir tabanca ile 1 adet boş kovan bulundu. 
     İfadesi alınan Vedat A, 7 Kasım 2005 tarihinde Adapazarı’nda Kadir K. ve Sinan Y. ile içki içtiklerini, bir sebebi olmadığı halde Kadir K’yı araçta bulunan silahla vurarak öldürdüğünü ve cesedini de aracın arka koltuğuna yerleştirip Adapazarı çıkışında yol kenarına attığını, aracın arkasında görülen kan izinin de Kadir K’ya ait olduğunu itiraf etti. 
     Aynı araçta bulunan Sinan Y. de, cinayetin Vedat A. tarafından işlendiğine şahit olduğunu bildirdi. 
     Bunun üzerine durumun bildirildiği Adapazarı Asayiş Şube Müdürlüğü ekipleri, Kadir K’ya ait cesedi buldu. 
     Gasp ve cinayet suçlarından kaydı olan, ayrıca kamu hizmetlerinden men edildiği tespit edilen Vedat A, polis ekiplerine teslim edildikten sonra çıkartıldığı adliyede tutuklanarak cezaevine konuldu. 
     
</TEXT>
</DOC>
