<DOC>
<DOCNO> 388034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonspo37.html </URL>
<DATE> 2005/10/19/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Başbakan Erdoğan da Fener'in maçında... 
</HEADLINE>
<TEXT>

     Fenerbahçe'nin Avrupa Şampiyonlar Ligi E grubunda Almanya'nın FC Schalke 04 takımıyla yaptığı karşılaşmayı Başbakan Recep Tayyip Erdoğan da izledi. 
     Erdoğan, Fenerbahçe Şükrü Saracoğlu Stadı maraton tribünü altında yer alan "Fenerbahçe Müzesi"nin açılışını yaptıktan sonra, protokol tribününe geldi. 
     Fenerbahçe Kulübü Başkanı Aziz Yıldırım ve beraberindeki heyetle birlikte stat içinden geçerek protokol tribününün olduğu bölüme gelen Başbakan Erdoğan'ı tribünler alkışladı. 
     
     TRİBÜNLERDE BÜYÜK COŞKU YAŞANDI 
     Fenerbahçeli taraftarlar, takımlarının Avrupa Şampiyonlar Ligi E Grubu'nda FC Schalke 04 ile yaptığı önemli maçta, Şükrü Saracoğlu Stadı'nda coşkulu bir atmosfer oluşturdu. 
     İki takım da maça başlamak için sahaya çıktığında, Kadıköy'de büyük maçların adeta klasiği haline gelen dev bayraklar tribünlerde açıldı. Maraton üst tribünde "Republic of Fenerbahçe", migros kale arkası tribününde "Herkes haddini bilecek", telsim kale arkası tribününde ise "1907" yazılı dev bayraklar açıldı. 
     Çoğunlukla iftar saatinden sonra tribünleri doldurmaya başlayan taraftarlar, ısınmak için sahaya çıkan sarı-lacivertli futbolcuları tek tek tribünlere çağırarak sevgi gösterilerinde bulundu. 
     Taraftarlar, yaptıkları tezahüratlarda teknik direktör Christoph Daum'a da destek verdi. 
     Stat hoparlörlerinden çalınan müziklerle coşan taraftarlar, tezahüratlar ve şarkılar eşliğinde karşılaşmanın başlamasını bekledi. 
     Taraftarlar, maraton VIP tribününde sarı ve lacivert renkteki kartonlarla "cehennem" anlamına gelen Almanca "hölle" yazdı. Organizasyonda, yazının yanında ateş figürleri de oluşturuldu. 
     Maraton üst tribünde, Fenerbahçe'nin Avrupa'ya ilerleyişini simgeleyen tarihi figürlerin olduğu dev bir pankart da asıldı. 
     Tribünlerde, iki takım taraftarları arasında bırakılan güvenlik alanları dışında az sayıda boş yer kaldı. 
     
     FENERBAHÇE'DE KADRO DEĞİŞMEDİ 
     Christoph Daum, FC Schalke 04 karşısında sahaya son haftaların kazanan takımını sürdü. 
     Alman çalıştırıcı, dünkü basın toplantısında, sakatlıktan çıkan ancak henüz hazır olmadığını belirttiği Tuncay ile hazır olmasına rağmen, maç sırasında ihtiyaç duyduğunda oyuna almayı düşündüğünü açıkladığı Servet'e yedekler arasında yer verdi. 
     Alman ekibin teknik direktörü Ralf Rangnick ise forvette, maça hazır olmayan Kuranyi'nin yerine Sand'a görev verdi. 
     
     HAMİT'E SEVGİ GÖSTERİLERİ 
     Fenerbahçe taraftarları, FC Schalke 04'de forma giyen A Milli Takım futbolcusu Hamit Altıntop'a sevgi gösterilerinde bulundu. 
     Maçın başlamasına az bir süre kala gurbetçi futbolcuya tezahüratlar yapan taraftarlar Hamit'i tribünlere çağırdı. Maç başlayacağı için tribünlere gidemeyen Hamit taraftarları alkışlayarak selamladı. 
     
     LÖW DE İZLEDİ 
     Fenerbahçe-FC Schalke 04 maçını, sarı-lacivertli ekibi 1998-1999 sezonunda çalıştıran teknik direktörü Joachim Löw de izledi. 
     Almanya Milli Futbol Takımı Teknik Direktörü Klinsmann'ın yardımcılığını yapan Löw, maçı şeref tribününden takip etti. 
     
     ALMAN TARAFTARLAR TRİBÜNDE 
     Karşılaşmayı çok sayıda FC Schalke 04 taraftarı da misafir takım seyirci tribününden izledi. 
     Alman taraftarlar bulundukları tribünün önündeki parmaklıklara pankartlar astı. 
     
</TEXT>
</DOC>
