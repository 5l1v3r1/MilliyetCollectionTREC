<DOC>
<DOCNO> 361040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko49.html </URL>
<DATE> 2005/07/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan, Türk Telekom'un satışına karşı çıkanlara sert çıktı... 
</HEADLINE>
<TEXT>

     Başbakan Recep Tayyip Erdoğan, ''eğer Türk Telekom'un satılışı engellenecek olursa, bakın açık ve samimi söylüyorum şurada bir iki yıla kalmaz bu rakamın kenardan köşeden, inanın zerresini bulamazsınız'' dedi. 
     Erdoğan, Ankara Sanayi Odası'nın ASO meslek komiteleri 2. toplantısına katılarak, sanayicilerin sorunlarını dinledi. 
     Başbakan Erdoğan, burada yaptığı konuşmada, Erdemir'in özelleştirilmesine değindi. 
     ''Bir defa Ereğli Demir Çelik'ten ne bekliyoruz'' diye soran Başbakan, ''eğer istihdam bekliyorsak, eğer daha fazla üretim bekliyorsak, eğer ihracat bekliyorsak, eğer teknolojiyi takip eden kurum, bir işletme haline gelmesini bekliyorsak, bunun tek yolu özelleştirmedir'' ifadesini kullandı. 
     İster yerli alsın, ister yabancı alsın, bir defa bu kuruluşun rekabete açık bir kurum haline getirilmesi gereğine işaret eden Başbakan, şöyle konuştu 
     ''Gece uykuları bile gerektiğinde kaçacak ama devlette memurun gece uykuları, kusura bakmayın istisnaları bir tarafa koyalım, bürokratların uykusunun kaçtığı yok. Bu hesap meselesi. Bu bakımdan burada yapılacak özelleştirmeyle, en uygun fiyatı kim verirse gelir burayı alır, bu bir. İkincisi, diyoruz ki mevcut personeli koruyacaksın. Arttırırsan, arttırırsın bu ayrı mesele. Emekliliği gelmiş eyvallah, o ayrı mesele. 
     Üç, yeni teknoloji şartı koyuyoruz. Şu kadar zamanda, şu kadar yatırım, mesela Seydişehir'de, 5 yılda 110 milyon dolar yatırım yapacaksın dedik. 110 milyon dolar 5 yılda yatırım yapacağı gibi hem teknolojiyi geliştirecek hem de oradaki bütün o yatırım alanını, kapalı mekanları geliştirmenin gayreti içinde olacak. Bir diğer adım, üretim arttırılacak, bir diğer adım ihracatımız artacak. Bir de alan eğer bu dünya devlerinden bir tanesi ise o zaman Türkiye'nin dünya piyasalarındaki bu konudaki ağırlığı konuşulur. Ne olarak, Ereğli Demir çelik.'' 
     
     TÜRK TELEKOM 

     Başbakan, Türk Telekom'un özelleştirilmesinde ise ''peşkeş çekilecek'' söylemlerini eleştirdi. 
     Başbakan Erdoğan, ''neyi peşkeş çekiyoruz İşte Türk Telekom'u yaşadık, Türk Telekom ile ilgili neler söylediler. Ama şimdi hala direnenler var. Eğer bu Türk Telekom'un satılışı engellenecek olursa, bakın açık ve samimi söylüyorum şurada bir iki yıla kalmaz bu rakamın kenardan köşeden, inanın zerresini bulamazsınız'' dedi. 
     Artık uydu yayıncılığının başladığını, uyduyla iletişimin başladığını anlatan Başbakan, telekomünikasyonda, uydu yayıncılığına ve iletişimine tamamen başlamış olanlar bile bulunduğunu vurgularken, ''artık kimse sizin kapınızı bile çalmaz. İnanın, bu ülkeye, bu noktada çok ciddi bir insaf dışı bir yaklaşım var'' şeklinde konuştu. 
     
     ''YABANCI SERMAYE AKIŞI OLACAK'' 

     Ayrıca Erdemir ile birlikte yabancı sermaye girişinin de artış göstereceğini ifade eden Erdoğan, ''şu anda atılmış olan adımlar, buraya çok ciddi bir yabancı sermayenin girişi ve bu yabancı sermayenin girişiyle beraber, bunun arkasını takip edecek doğrudan yabancı sermayenin akışı olacak, Erdemir de bunlardan bir tanesidir'' dedi. 
     Yanlış bilgilendirmeler olduğundan yakınan Başbakan Erdoğan, özelleştirmelerle ''adeta ülke satılıyormuş havası yaratılmasının'' çok yanlış olduğunu belirtti. 
     ''Dikkat ediyorum, Erdemir kurulurken, yapılırken ona karşı olanlar, bugün de satışına karşı çıkıyorlar'' diyen Başbakan, ''bu işletme , ülkeden çıkıp gitmiyor yine bu ülkenin. Bu ülkede, bu ülkenin insanıyla üretim yapacak. Bu yanlış yaklaşım tarzlarını bence terk etmek gerekiyor. Aklı selim, burada inanıyorum ki galip gelecektir'' şeklinde konuştu. 
     
     DMO'NUN YENİDEN YAPILANDIRILMASI... 

     Başbakan, Devlet Malzeme Ofisi DMO konusunda yeni bir Kanun Tasarısı hazırladıklarını da söyledi. 
     DMO'nun, kamu kurum ve kuruluşlarına mal alır satar bir kuruluş durumunda olduğunu hatırlatan Başbakan Erdoğan, kurumun artık bundan böyle, kamu kurum ve kuruluşlarının ihtiyaç duyduğu mal ve hizmetleri, ilgili tarafları elektronik ihale ortamında buluşturan bir aracı ortamına geleceğini kaydetti. 
     DMO'nun daha uygun imkanlarla mal temin etmediğini belirten Başbakan Erdoğan, yeni yapılanmayla hantal yapısından kurtulacak olan DMO'nun, kamuya daha ucuza ve uygun şartlarda mali temini için çalışacağını vurguladı. 
     
     KAMU VE ÖZEL SEKTÖR YATIRIMLARI... 

     Başbakan, yatırımlarda kamu ile özel kesim kaynaklarının, akılcı ve birbirlerini tamamlayan şekilde yönlendirilmesi gerektiğini bildirdi. 
     Erdoğan bu konuda, ''kamu kesimi yatırımları, ekonomik ve sosyal altyapı yatırımlarında yoğunlaşmalıdır'' dedi. 
     Erdoğan, özel sektörün, kamu kesiminin çekildiği alanları da kapsayacak şekilde, yatırımlarını arttırarak sürdürmesi için adımlar attıklarını ve atmaya devam edeceklerini ifade etti. 
     Başbakan Erdoğan, özel sektörün, yüksek katma değer getiren, rekabet gücünü geliştiren, istihdamı, verimliliği ve ihracatı arttıran yatırımlara ağırlık vermesinin büyük önem taşıdığını vurguladı. 
     Ekonomik kriz sonrasında, bütün sektörlerde olduğu gibi ihracat sektörünün de etkilendiğini belirten Erdoğan, iç ve dış borç, enflasyon ve işsizlik gibi makro ekonomik göstergelerdeki olumsuz gidişatın, siyasi istikrar sayesinde denetim altına alındığını, enflasyonda da büyük bir gerileme sağlanarak, faizlerin düşürüldüğünü anlattı. 
     
     SANAYİCİNİN ÖNÜNÜ AÇICI DÜZENLEMELERE DEVAM 

     Başbakan ayrıca, ekonomideki olumlu gidişatın devam etmesi için işadamları ve sanayicilerin önünü açıcı, yatırım, ücret, işletme ve pazarlama faaliyetlerini kolaylaştırıcı düzenlemelere ağırlık vermeyi sürdüreceklerini bildirdi. 
     Dünya pazarlarında, ''Türk Malı'' imajının gelişmesine gayret ettiklerini belirten Erdoğan, Türkiye'nin, 2001 krizinden sonra toparlandığını, 2001 krizinde yüzde eksi 9.4 olan büyüme hızının, artı 9.9'a çıkartıldığını kaydetti. 

     
</TEXT>
</DOC>
