<DOC>
<DOCNO> 390848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun20.html </URL>
<DATE> 2005/10/30/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Nazi 'ÖLÜM Doktoru'nun İspanya'da saklandığı bildirildi .. 
</HEADLINE>
<TEXT>

     2. Dünya Savaşı sırasında bir Nazi toplama kampında insanlar üzerinde yaptığı deneylerle yüzlerce kişinin ölümüne yol açan Avusturya asıllı Nazi doktorun, son 20 yıldır İspanya'da saklandığı bildirildi. 
     İspanya'da yayınlanan El Mundo gazetesinin bugünkü haberine göre, Avusturya'da Mauthausen toplama kampında yüzlerce mahkumu zehirli şırınga ve işkenceyle öldürdüğü için ''ölüm doktoru'' olarak adlandırılan 91 yaşındaki Aribert Heim, 1985 yılında İspanya'da yaşamaya başladı. 
     Daha önce verdiği bir haberde Heim'in bir zamanlar İspanya'nın kuzeydoğusundaki Costa Brava'da yaşamış olabileceğini belirten gazete, Heim'ın, Nazi savaş suçlularının gizlenmesine ve onların yeni kimlikler edinmesine yardımcı olan Odessa adlı gizli bir grup tarafından saklandığını yazdı. 
     Asıl operasyon üslerinden biri İspanya'da bulunan Odessa'nın son 20 yıldır Heim'i İspanya'da sakladığı belirtilen haberde, ''Heim, en son Costa Brava'da Roses Kasabası yakınında saklandı. Polis, Heim'in, İspanya'nın güney kıyısındaki Marbella bölgesine gitmek için Roses'dan bir yatla ayrıldığından şüpheleniyor'' denildi. 
     Heim'ın kurbanlarından bazılarının, İspanyol olduğu belirtildi. 1936-1939 yıllarındaki İspanya iç savaşında yenilgiye uğradıktan sonra Fransa'ya kaçan birçok Cumhuriyetçi, 2. Dünya Savaşı'nda Nazilerle işbirliği yapan Fransa'daki Vichy hükümeti tarafından Nazilere teslim edilerek Mauthausen kampına gönderilmişti. Bu kampta, 5 bin İspanyol ölmüştü. 
     El Mundo'ya göre, Mauthausen'de, 1941 yılında 8 Ekim'den 29 Kasım'a kadar sadece 7 hafta geçiren Heim, kampta, böcek öldürücü ilaç olarak kullanılan benzen zehirini mahkumlara zerk etti. Heim, iki genç Hollandalı Yahudinin apandistini aldıktan sonra onları ölüme terk etti. Heim, daha sonra gençlerin kafasını gövdesinden ayırarak, kafalarını kaynattı ve kafataslarını temizledi. 
     Mauthausen kampında tutsak edilen 85 yaşındaki Marcelino Bilbao, Heim'ın, vücuduna 6 hafta boyunca benzen zerk ettiğini, ancak hayatta kalmayı başardığını belirterek, ''Vücudum felce uğradı, idrarım kırmızıydı ve yüzümden kan akıyordu'' dedi. 
     El Mundo, müttefiklerin savaştan sonra Heim'i ele geçirdiğini, ancak Waffen-SS askeri birliklerine üye olmakla suçlanan Heim'ın, 1948 yılında serbest bırakıldığını yazdı. Ancak Heim, hakkındaki gerçekler ortaya çıkmaya başladığında, 1962 yılında ortadan kayboldu. 
     İspanyol gazetesine göre, 1967 yılına kadar Mısır'da yaşayan Heim, 1979 ve 1983 yılları arasında Uruguay'da bir klinik açmadan önce birkaç ülke dolaştı ve 1985 yılında İspanya'ya yerleşti. 
     Polisin Heim'i İspanya'da aradığı, ancak İspanyol yetkililerin konuyla ilgili açıklama yapmadığı da belirtildi. 
     Almanya Heim'ın başına 159 bin dolar, Nazi savaş suçlularını yakalamak için çalışan Simon Wiesenthal Merkezi de 12 bin dolar ödül koymuştu. 
     
</TEXT>
</DOC>
