<DOC>
<DOCNO> 357299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun37.html </URL>
<DATE> 2005/07/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Blair Türkiye'ye verilen sözlerin tutulması son derece önemli 
</HEADLINE>
<TEXT>

     İngiltere'nin AB Dönem Başkanlığı, Başbakan Tony Blair'in Avrupa Komisyonu başkanı ve üyeleriyle yaptığı görüşmeyle resmen başladı. 
     Bu sabah Avrupa Komisyonu Başkanı Jose Manuel Barroso ve üyeleriyle bir araya gelen Blair, toplantının ardından basın toplantısı düzenledi. 
     Başbakan Blair, 6 ay boyunca AB dönem başkanlığını üstleneceklerine dikkat çekerek, ''Bu onurlu görevi çok ilginç bir dönemde devralıyoruz'' dedi. 
     Blair, toplantı sırasında Türkiye'nin AB üyeliği konusunda, ''AB Komisyonu'nun Türkiye konusunda belirlediği taahhütleri yerine getirmemiz son derece önemli'' dedi. 
     Müzakerelerin başlamasıyla ortaya çıkacak süreçte, komisyonun koyduğu kriterlerin mutlaka yerine getirilmesi gerektiğini vurgulayan Blair, ''Bu bir dengedir. Biz sorumluluklarımızı ve taahhütlerimizi yerine getireceğiz, aynı şekilde Türkiye de üzerine düşeni yapacak'' diye konuştu. 
     AB dönem başkanlığı süresince en önemli genel hedeflerinin Avrupa'nın geleceği üzerindeki tartışmaların ortak bir yolda ve sağlıklı olarak yapılmasını sağlamak olduğunu belirten Blair, sonbaharda yapılacak AB zirvesinin önemine de işaret etti. 
     AB'nin önünde önemli finansal konular bulunduğunu, bu konuda bir anlaşma noktası oluşturmak zorunda olduklarını kaydeden Blair, bunun için çaba göstereceklerini vurguladı. 
     Genişleme sürecinin öneminin de altını çizen Başbakan Blair, ''Genişleme sürecini, müzakereleri daha ileri noktaya götürmeliyiz'' dedi. 
     Blair, dönem başkanlıkları sırasında yasadışı göç ve insan kaçakçılığı, terörizm ve organize suç gibi konularda AB içinde daha sağlıklı bir ortaklık kurulması ve işbirliğinin sağlanması için de çaba sarf edeceklerini anlattı. Dış politika ve savunma konularında da gerekli adımların atılmasını sağlayacaklarını ifade eden Blair, global ısınma, Ortadoğu barışı gibi konularda da çabalarının süreceğini kaydetti. 
     AB Komisyonu Başkanı Barroso da yaptıkları toplantının son derece verimli geçtiğini belirterek, İngiltere'nin adım attığı yeni dönem başkanlığının tarihi bir ana denk geldiğini söyledi. 
     AB Anayasası'nın iki ülkede yapılan referandumlarla reddedildiğini hatırlatan Barroso, İngiltere'nin dönem başkanlığının Avrupa için önemli bir an olduğunu bildirdi. 
     İngiltere'nin AB'nin gelecekteki istikrarına önemli katkıları olacağına inandığını da belirten Barroso, komisyon olarak Avrupa'nın geleceğine dair yapılacak tartışmalara olumlu katkılarda bulunmaya çalışacaklarını ifade etti. 
     Blair'e destek sözü veren Barroso, AB için İngiltere'nin dönem başkanlığında geçecek 6 ayda en önemli gündem maddelerinin ekonomik reformlar, AB bütçesi, dış politika konuları olacağını söyledi. 
     AB olarak kendi sınırlarının dışına, ötesine bakmaları gerektiğini belirten Barroso, Afrika'ya yardımlarının süreceğini, çok daha iyisini yapabileceklerini ve yapmaları gerektiğini söyledi. 
     Sorular üzerine, Başbakan Tony Blair AB'nin sadece ekonomik ve ticari bir birlik olmadığını, aynı zamanda sosyal bir birlik olduğunu ifade etti. Barroso da sosyal konuların birliğin gündeminde önemli bir yer tuttuğunu kaydetti. 
     
</TEXT>
</DOC>
