<DOC>
<DOCNO> 387481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/ekonomi/eko04.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, usulsüz kredi verene idari para cezası kesti 
</HEADLINE>
<TEXT>


BDDK, 10 milyon dolarlık kredinin vadesini yönetim kurulu kararı olmaksızın uzatan Ziraat Bankası'na 16 bin 517 YTL idari para cezası kesti. Sorumlulular hakkında herhangi bir adli işlem olmaması dikkat çekti 

AHMET ERHAN ÇELİK Ankara 

Bankalar yeminli murakıpları, Ziraat Bankası Frankfurt ve Londra şubelerinin 10 milyon dolar civarındaki krediyi usulsüz kullandırdığını tespit etti. Bankacılık Düzenleme ve Denetleme Kurulu BDDK bankaya 16 bin 517 YTL idari para cezası verdi. 
Para cezasının gerekçesi "Bankalar Kanunu'na aykırı davranmak" diye açıklanırken, sorumlular hakkında herhangi bir adli işleme yönelinmemesi dikkat çekti. Bu kararın usulsüz krediler kullandırarak bankaların içini boşalttıkları iddiasıyla yargılanan eski bankacı ya da hakim ortaklar lehine sonuçlar doğurabileceği bildirildi. 

'Bir daha olmasın' 
BDDK'nın 5 Mayıs 2005 tarihli ve 1631 sayılı kararında Ziraat Bankası'nın Londra ve Frankfurt şubelerinin Akarnet Konaklama Tesisleri Yatırım İşletmeleri A.Ş'ye önce 5 yıl vadeli olarak kullandırılan kredinin yönetim kurulu kararı olmaksızın 7 yıla çıkarıldığı ifade edildi. 
Bu uygulamanın Bankalar Kanunu'nun "kredi açma yetkisini düzenleyen" 9. maddesinin 1 c fıkrasına aykırı olduğunu kaydeden BDDK, Ziraat Bankası'ndan 16 bin 517 YTL'lik idari para cezasını Tasarruf Mevduatı Sigorta Fonu'na ödemesini istedi. BDDK, Ziraat Bankası yönetimini "mevzuata aykırı uygulamaların tekrarına yer verilmemesi" konusunda da uyardı. 

Krediler Net'e 
Ziraat Bankası'nın yurtdışı şubelerinde benzer uygulamaların daha öncede defalarca yapıldığı yönünde tespitlerde bulunulmuştu. 
Devlet Denetleme Kurulu, Yüksek Denetleme Kurulu ve bankalar yeminli murakıpları raporlarıyla yurtdışı şubelerden banka zararına kredi kullandırıldığı ve toplam rakamın yüz milyonlarca dolar seviyesinde olduğu bildirilmişti. 
BDDK kararında konu edilen usulsüz kredinin Net Holding'e kullandırıldığı öğrenildi. 


</TEXT>
</DOC>
