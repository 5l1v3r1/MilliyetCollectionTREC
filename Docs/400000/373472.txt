<DOC>
<DOCNO> 373472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/ekonomi/eko01.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Uzlaşmadan masadan kalkmayacağız 
</HEADLINE>
<TEXT>


EKONOMİ SERVİSİ 

Kamu-Sen İstanbul İl Başkanlığı'nın Aksaray Metro önünde kurulu "Toplu sözleşme takip çadırı"nı ziyaret eden Türkiye Kamu-Sen Genel Başkanı Bircan Akyıldız, memurların toplu görüşmelerine ilişkin, "Kamu-Sen olarak o masada sonuna kadar duracağız. Uzlaşma yolunu bulacağız, bulmak için mücadele vereceğiz" dedi. 
Akyıldız, "Kamu çalışanlarının toplu pazarlık süreci öncesinde siyasi irade tarafından ücretlerde ciddi iyileşme beklentisine sokulduğunu" öne sürerek, "Geldiğimiz noktada kamu çalışanlarının beklentilerine ihtiyaçlarına cevap verecek, mali ve sosyal haklarda rahatlama yaratacak bir gelişme umudunu sürdürmekteyiz" dedi. 

Büyümeden pay isteği 
Memur - Sen Genel Başkanı Ahmet Aksu, ekonomideki yüzde 9'luk büyümeden memurlar için pay istediklerini belirterek, "Bütçede memurlar için ayrılan 3.1 katrilyonluk ek kaynak yeterli değil. Talebimiz üzüm yemek, memurun hakkını korumak" dedi. 
"AB Sürecinde Yerel Yönetimler ve Sendikacılık Sempozyumu"nda konuşan Aksu, toplu görüşmelerde hükümetin önerdiği yüzde 5 zammın hayal kırıklığı yarattığını belirterek, "Bu, memurlara şaşı bakmaktır, sorunlarını bilmemektir" diye konuştu. 




</TEXT>
</DOC>
