<DOC>
<DOCNO> 374581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/guncel/gun03.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT, Türkiye'yi 'kamu yararı' için izlemiş 
</HEADLINE>
<TEXT>


Türkiye genelindeki tüm sabit ve cep telefonlarını izlediği ortaya çıkan Milli İstihbarat Teşkilatı MİT , eylemine "kamu yararını" gerekçe gösterdi 

GÖKÇER TAHİNCİOĞLU Ankara 

MİT Müsteşarı Emre Taner, soru önergesine verdiği yanıtta, telefonların, milli güvenlik istihbaratının oluşturulması görevini yerine getirmek için Diyarbakır 6. Ağır Ceza Mahkemesi'nce verilen kararla izlendiğini belirtirken, kurumun aynı yöndeki talebini hukuki bulmayıp reddeden Ankara 11. Ağır Ceza Mahkemesi kararına değinmedi. 
MİT ve Emniyet Genel Müdürlüğü'nün, nisan ve mayısta Türkiye genelinde cep telefonları, sabit telefonlarla gerçekleştirilen görüşmeler, internet haberleşmelerinin dökümünü almak için 11. Ağır Ceza Mahkemesi'nden talepte bulunduğu ortaya çıkmıştı. Mahkeme mayısta gelen talebi, hukuki bulmayarak reddetmişti. Ancak her iki kurumun daha sonra Diyarbakır 6. Ağır Ceza Mahkemesi'ne başvurarak istedikleri biçimde izin aldıkları belirlenmişti. 

Soruyu yanıtladı 
Cumhurbaşkanı'ndan Genelkurmay Başkanı'na, milletvekillerinden bakanlara kadar tüm kamu görevlilerinin kişisel telefonlarını da kapsayan izleme izninin açığa çıkmasıyla CHP Konya Milletvekili Atilla Kart, konuyu TBMM'ye taşıdı. Kart, Adalet Bakanı Cemil Çiçek'e yönelttiği soru önergesinde, MİT'in, Çakıcı skandalına adı karışan eski MİT Dış Operasyonlar Daire Başkan Yardımcısı Kaşif Kozinoğlu hakkında son derece yetersiz bir soruşturma yürüttüğünü anımsatarak, "Bu tür bir izin alma keyfiyetine, hükümetin söz konusu soruşturma gibi eylemlere kayıtsız kalmasının" neden olup olmadığını sordu. 

Dinleme değil izleme 
Çiçek adına önergeyi yanıtlayan Taner de MİT'in dinleme yapmadığını, sadece izleme faaliyetinde bulunduğunu belirterek, eylemi "Anılan karar, görüşme tarihi, süresi, abonelik bilgileri gibi detay bilgilerin işletmeci kuruluşlardan temini hususlarını içermektedir" diye açıkladı. 
Bu çalışmanın yetkili ve görevli mahkemece verilmiş yargı kararı çerçevesinde yapıldığını vurgulayan Taner, Türkiye genelinde izleme yapılmasının nedenini de, "Milli güvenlik istihbaratının oluşturulması görevinin yerine getirilmesi doğrultusunda ve kamu yararı gözetilerek gerçekleştirilmiştir" ifadeleriyle anlattı. 

Takipsizlik çıktı 
Tek sayfalık yanıtında, Ankara Başsavcılığı'nın, eylemin Diyarbakır 6. Ağır Ceza Mahkemesi'nin kararına dayanılarak yapıldığı gerekçesiyle 'takipsizlik' kararı verdiğini kaydeden Taner, Ankara'daki yetkili mahkemeye yapılan talebin reddedilmesi konusuna ise değinmedi. 


</TEXT>
</DOC>
