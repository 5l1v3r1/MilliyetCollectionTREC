<DOC>
<DOCNO> 365259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/aspo.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Newcastle pes etti 
</HEADLINE>
<TEXT>


Fenerbahçe'den Nicolas Anelka'yı almak için yoğun uğraş veren İngiliz ekibi, 10 milyon poundluk bonservis ücreti nedeniyle geri adım attı. Başkan Freddy Shepherd, "Artık enayilik bitti. Kimse bulunmaz hint kumaşı değil" diye konuştu 

KAAN BORA 


İngiltere'nin Newcastle United Kulübü uzun süredir peşinde koştuğu Nicolas Anelka'nın transferinden vazgeçti. 
Siyah - Beyazlılar, Fenerbahçe'nin koyduğu 10 milyon poundluk bonservis ücretini çok buldukları için Fransız yıldızdan ümitlerini kestiler. 
Başkan Freddy Shepherd, takıma kaliteli ve yıldız bir golcü almak istediklerini ama maliyetlerin büyük problem oluşturduğunu söyledi. Shepherd, İngiltere'nin saygın gazetelerinden Independent'ta çıkan demecinde Anelka için son teklifi yaptıklarını belirtip, "Evet geçmişte bir oyuncuyu almak istiyorsak ne yapıp edip, istenen parayı verir ve transferi gerçekleştirmekten kaçınmazdık. Ama şimdi yaşadığımız tecrübeler nedeniyle dikkatli olmayı öğrendik. Artık kimsenin enayisi değiliz. Biz teklifimizi sunduk. Bu hiç komik değil oldukça ciddiydi. Eğer karşı taraf bunu değerlendirse oturup, konuşuruz. Ama istemiyorlarsa kimse bulunmaz hint kumaşı değildir. Teknik direktörümüz Greame Souness ve yardımcıları listelerinde bulunan başka oyuncuları bize bildirirler. Biz de onlar için gerekeni yaparız" dedi. 
Inter'den Emre Belözoğlu ve Chelsea'den Scott Parker'ın bonservisine toplam 11 milyon pound 26 trilyon Lira ödeyen Newcastle bütçesinin Fenerbahçe'nin Anelka için istediği ücreti karşılamayacak durumda olduğu da bildirildi. 

Anelka gitmesin 

Fenerbahçeli taraftarlar, Nicolas Anelka'nın takımdan ayrılmasını istemiyor. "www.fenerhaber.net" web sitesinde "Anelka Fenerbahçe'de kalmalı mı " sorusuna, ankete katılanların yüzde 79.25'i "evet kalmalı" cevabını verdi. Toplam 4 bin 973 oyun kullanıldığı ankette Fransız futbolcunun takımda kalmamasını isteyenlerin oranı ise yüzde 20.75 olarak gerçekleşti. 


</TEXT>
</DOC>
