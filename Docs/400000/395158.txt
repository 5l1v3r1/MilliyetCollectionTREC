<DOC>
<DOCNO> 395158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy30.html </URL>
<DATE> 2005/11/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan'ı kızdıran gazeteci Daha önce ona soru sordum 
</HEADLINE>
<TEXT>

     Danimarka’da Başbakan Recep Tayyip Erdoğan’ı kızdıran Roj TV muhabiri Senem Güneşer, daha önce de Erdoğan ve Gül’e sorular sorduğunu anlattı. 
     Başbakan Recep Tayyip Erdoğan’ın Danimarka ziyaretinin sonunda Roj TV krizi çıktı. Erdoğan, Roj TV muhabirinin burada bulunması nedeniyle açıklama yapmadı. 
     Roj TV muhabiri Senem Güneşer, ANKA’ya yaptığı açıklamada, "İlk kez böyle bir şey oluyor" dedi. Daha önce de Avrupa Parlamentosu’nda Başbakan Recep Tayyip Erdoğan ve Dışişleri Bakanı Abdullah Gül’e sorular sorduğunu söyleyen Güneşer, "O zaman hiçbir şey olmamıştı" dedi. 
     Güneşer, 17 Aralık Zirvesi sırasında Abdullah Gül’e basın toplantısında sorular sorduğunu ve burada böyle bir tepkinin dile getirilmediğini anlattı. 
     Güneşer, "Bugünkü krizi bazı basın mensupları bilinçli çıkardılar. Görüntülerimi çekip elçilik yetkililerine verdiler" iddiasında bulundu. Güneşer, basın mensuplarının üç kez görüntülerini çektiklerini, sonunda bu olaya tepki gösterdiğini kaydetti. Güneşer, "Bu olaya Türk basınından olan arkadaşlar da tepki gösterdi. Bilinçli bir kriz yaratmak istediler. Sonuçta olayı Başbakan Rasmussen’e taşıdılar" diye konuştu. 
     Güneşer, Danimarka’da resmi kurumlara giriş çıkışlarda sorun yaşayıp yaşamadıklarının sorulması üzerine, "Hayır, yaşanmıyor. Zaten Rasmusen de gazeteciyi dışarı çıkarmadı" diye konuştu. 
     
</TEXT>
</DOC>
