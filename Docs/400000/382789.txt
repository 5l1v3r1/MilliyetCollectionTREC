<DOC>
<DOCNO> 382789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun15.html </URL>
<DATE> 2005/09/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Solana Türkiye'ye verdiğimiz sözde duralım 
</HEADLINE>
<TEXT>

     AB Dış Politika ve Güvenlik Yüksek Temsilcisi Javier Solana, AB'nin Türkiye'ye verdiği sözleri tutması gerektiğini söyledi. 
     Solona, Belçika ve Lüksemburg'un RTL radyosunda yayımlanan demecinde, AB'nin bir ortak dış politikası olduğu görüşünü savunurken, AB'nin yaşadığı iç sıkıntıları ima ederek, ''Avrupa'da bir kriz var diye dünya dönmekten vazgeçmez'' dedi. 
     ''En sıcak dosya'' olarak nitelendirilen Türkiye konusunda soruları yanıtlayan Solana, ''Çok uzun zamandır Türkiye ile ekonomik ilişkilerimiz bulunuyor. 1999'da bu ülke karşısında yükümlülükler üstlendik. Tam üyelik müzakerelerinin başlangıç tarihi 3 Ekim olarak belirlendi. Bu tarihte müzakerelerin başlatılacağını umuyorum'' diye konuştu. 
     AB kamuoyunun ikna edilmesi gereğine değinilmesi üzerine, bu alanda sorunların tüm dosyalarda yaşandığını, liderlerin bazen ilk aşamada kamuoyu tarafından anlaşılması zor kararlar almaları gerektiğini, bu kararların daha sonra iyi anlaşıldığını söyleyen Solana, ''Sözler verdik. Yükümlülüklerimiz gayet açıktır. Bunları yerine getirmeliyiz'' dedi. 
     ''Başlayacak müzakereler ne zaman ve nasıl sonuçlanır bilmiyorum. Bir ülkenin AB'ye katılımı oybirliğiyle olur'' diye konuşan Solana, ''Ermeni soykırımı meselesini masaya getirmenin zamanı olduğunu düşünmüyorum. Türkiye, Kıbrıs Cumhuriyeti'ni tam üye olmadan önce tanıyacak'' ifadesini kullandı. 
     
</TEXT>
</DOC>
