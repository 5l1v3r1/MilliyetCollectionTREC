<DOC>
<DOCNO> 368346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko37.html </URL>
<DATE> 2005/08/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hiçbir geliri olmayan emekliler emlak vergisi ödemeyecek... 
</HEADLINE>
<TEXT>

     Maliye Bakanlığı, hiçbir geliri olmadığını belgeleyenler ve emeklilerden, bu yıl için 14 milyar lirayı geçmeyen menkul sermaye iradı geliri elde eden mükelleflerin, indirimli bina vergisi oranından yararlanabileceğini açıkladı. 
     Maliye Bakanlığı, bugünkü Resmi Gazete'de yayımladığı Emlak Vergisi Kanunu Genel Tebliği ile Türkiye sınırları içinde 200 metrekareyi geçmeyen tek meskeni bulunup, hiç bir geliri olmadığını belgeleyenler ve gelirleri emekli maaşından ibaret bulunan mükelleflerin indirimli sıfır bina vergisi oranından yararlanmaları konusuna açıklık getirdi. 
     Buna göre, hiçbir geliri olmayanlar ile emeklilerin Gelir Vergisi Kanunu'nun 103. maddesindeki tarifenin ikinci gelir diliminde yer alan tutarı geçmeyen 2004 yılı için 14 milyar lira her türlü menkul sermaye iradı gelirleri, indirimli sıfır bina vergisi oranından yararlanmaya engel teşkil eden gelirler arasında değerlendirilmeyecek. 
     Gaziler ile şehitlerin dul ve yetimleri, her hal ve takdirde bina vergisi indiriminden yararlanacaklar. 
     
     TEK MESKENE İNDİRİMLİ BİNA VERGİSİ ORANI UYGULAMASI 
     Tebliğe göre, sosyal güvenlik kurumlarından, emekli, dul, yetim, ölüm ve maluliyet aylığı alanların meskenlerine ilişkin indirimli sıfır vergi oranının uygulanabilmesi için bu aylıkları dışında başka gelirlerinin bulunmaması, hiçbir geliri olmayanların da bu durumlarını belgelemeleri gerekiyor. 
     Ancak, gelirin sürekli olması özelliği de dikkate alınarak hiçbir geliri olmadığını belgeleyenler ile geliri emekli aylığından ibaret bulunanların elde ettikleri ve yıllık tutarı toplamı bina vergisi indiriminden yararlanılan yıldan bir önceki yılda geçerli olan Gelir Vergisi Kanunu'nun 103. maddesinde yazılı tarifenin ikinci gelir diliminde yer alan tutarı geçmeyen her türlü menkul sermaye iradı gelirleri 2004 yılı için 14 milyar lira, 2005 yılı için 15 milyar lira , indirimli sıfır bina vergisi oranından yararlanmaya engel teşkil eden gelirler arasında değerlendirilmeyecek. 
     
     CEZA VE GECİKME FAİZİ UYGULANANLARIN DURUMU 
     Buna göre, Türkiye sınırları içinde brüt 200 metrekareyi geçmeyen tek meskeni olan, hiçbir geliri olmadığını belgeleyenler ile emekli aylığı alanların, elde ettikleri ve yıllık tutarı toplamı bina vergisi indiriminden yararlanılan yıldan bir önceki yılda geçerli olan ve Gelir Vergisi Kanunu'nun 103. maddesinde yazılı tarifenin ikinci gelir diliminde yer alan tutarı geçmeyen her türlü menkul sermaye iradı geliri, söz konusu mükelleflerin indirimli sıfır bina vergisi oranından yararlanmalarına engel teşkil etmediğinden, indirimli sıfır bina vergisi oranı uygulamasından yararlanan bu durumdaki mükellefler hakkında ceza ve gecikme faizin uygulanmayacak. Uygulanmış olan ceza ve gecikme faizinin terkin edilmesi ve tahsil edilmiş olanların ise ret ve iade edilmesi gerekecek. 
     
</TEXT>
</DOC>
