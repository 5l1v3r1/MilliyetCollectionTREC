<DOC>
<DOCNO> 381131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun25.html </URL>
<DATE> 2005/09/24/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Savaş karşıtları Londra'da gösterilerine başladı... 
</HEADLINE>
<TEXT>

     Irak'taki İngiliz askerlerinin bir an önce çekilmesini isteyen on binlerce savaş karşıtı, İngiltere'nin başkenti Londra'nın merkezindeki protesto yürüyüşlerine başladı. 
     Ellerinde ABD ile Blair hükümeti karşıtı pankartlar taşıyan ve savaşı protesto eden sloganlar atan kalabalık, Parlamento yakınlarından başlayan yürüyüşlerini Trafalgar meydanına doğru sürdürüyor. 
     Göstericilerin, Trafalgar meydanına ulaştıktan sonra Picadilly Meydanı üzerinden Hyde Park'a ulaşmaları bekleniyor. 
     Irak'ta savaşın başlamasından bu yana ''Savaşa Son'' koalisyonu tarafından düzenlenen 12. yürüyüş olma niteliğini taşıyan bugünkü gösteri, iktidardaki İşçi Partisi'nin hafta başında başlayacak yıllık olağan genel kurulu öncesine denk gelmesi nedeniyle Başbakan Tony Blair'e önemli bir baskı unsuru olarak görülüyor. 
     Bu arada protestocuların eylemlerini tam Parlamento binasının önünden başlatmak istedikleri, ancak İngiltere'de yürürlüğe giren yeni terörle mücadele yasalarının buna olanak tanımadığı belirtiliyor. 
     Gösteri nedeniyle başkent Londra'da polisin aldığı geniş güvenlik önlemleri de dikkati çekiyor. 
     
</TEXT>
</DOC>
