<DOC>
<DOCNO> 360111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonsiy12.html </URL>
<DATE> 2005/07/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
TBMM olağanüstü toplanacak 
</HEADLINE>
<TEXT>

     AK Parti Grup Başkanvekili Eyüp Fatsa, Radyo ve Televizyon Üst Kurulu RTÜK üyelerinin seçimi için bu hafta TBMM’yi olağanüstü toplantıya çağıracaklarını söyledi. 
     Fatsa, gazetecilerin sorularını yanıtlarken, RTÜK üyelerinin seçimi için yasanın 10 günlük süre tanıdığını hatırlatarak, bu akşam saat 18.00’e kadar, Meclis’te grubu bulunan partilerin RTÜK adaylarını TBMM Başkanlığı’na sunacaklarını bildirdi. 
     TBMM Başkanı Bülent Arınç ve Başbakan Recep Tayyip Erdoğan ile bugün görüştüklerini ve Meclis’in olağanüstü toplantıya çağrılması için onaylarını aldıklarını ifade eden Fatsa, Başbakan Erdoğan’ın, CHP Genel Başkanı Deniz Baykal ile de görüşerek onayını aldığını söyledi. 
     Olağanüstü toplantı gününün, AK Parti MYK toplantısından sonra belirleneceğini bildiren Fatsa, CHP yöneticileri ile de görüşmeye devam ettiklerini kaydetti. 
     Olağanüstü toplantıda Meclis Başkanlığı’na verilen çağrı yazısında yer alacak konuların ele alınacağını ifade eden Fatsa, "Kesinlikle uzatmak gibi bir planımız yok. RTÜK üyelerinin seçiminden sonra acil çıkması gereken bir-iki maddelik kanunlar var. Onları da ele alabiliriz. Örneğin, Sivil Havacılık Kanunu bunlardan birisi" diye konuştu. 
     
</TEXT>
</DOC>
