<DOC>
<DOCNO> 394518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun25.html </URL>
<DATE> 2005/11/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Azerbaycan'da seçimlerin tekrarı için onbinler sokaklarda 
</HEADLINE>
<TEXT>

     Azerbaycan'ın önde gelen muhalefet partilerinin oluşturduğu Azatlık Bloku tarafından düzenlenen mitinge onbinlerce gösterici katıldı. 
     ''Seçim sonuçlarının iptali ve seçimlerin tekrarlanması'' talebiyle düzenlenen miting çerçevesinde, 20 Yanvar metro istasyonu yakınında yürümeye başlayan gruplar, sloganlar atarak Gelebe Meydanı'nı doldurdu. 
     Miting sırasında geniş güvenlik önlemleri alan polis, meydana giden tüm yolları araç trafiğine kapattı. 
     Meydanda yapılan konuşmalarda, Azerbaycan'ın yeni bir yönetime ve yeni bir parlamentoya ihtiyaç duyduğu ifade edildi ve ''vatandaşların itirazlarının tüm ülke çapında dile getirilmesi'' çağrısında bulunuldu. 
     Konuşmacılar, seçim sonuçlarının iptal edilmesine yönelik taleplerini aralıksız olarak dile getireceklerini, bu amaçla 16 Kasım'da Bakü yakınlarındaki Nardaran kasabasında geniş katılımlı bir protesto gösterisi yapılacağını bildirdiler. 
     Seçimlerde sadece muhalefetin oylarının değil, tüm seçmenlerin oylarının çalındığını söyleyen konuşmacılar, bu nedenle tüm vatandaşların protesto gösterilerine katılmalarını istediler. 
     Merkez Seçim Komisyonu açıklamalarına göre milletvekili seçilen Azatlık Bloku adayları da, konuşmalarında ''sandalye için değil, adalet için mücadele ettiklerini'' söylediler. 
     Azatlık Bloku liderleri İsa Kamber, Ali Kerimli ve Serdar Celaloğlu'nun yanı sıra Milli Birlik Hareketi lideri Lale Şevket, Milli İstiklal Partisi AMİP lideri Ali Aliyev ve Vahdet Partisi lideri Tahir Kerimli gibi isimler de mitinge katıldı. 
     Yaklaşık 2 saat süren mitinge katılan bazı göstericilerin Türk bayrağı, bazılarının ise Rusya ve Ukrayna bayrağı taşıdıkları dikkati çekti. 
     
</TEXT>
</DOC>
