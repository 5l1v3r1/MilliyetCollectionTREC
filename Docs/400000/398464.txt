<DOC>
<DOCNO> 398464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur05.html </URL>
<DATE> 2005/11/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İSKİ'den 12.5 milyon dolarlık atıl yatırım 
</HEADLINE>
<TEXT>

     İstanbul Su ve Kanalizasyon İdaresi İSKİ , Istrancalar'daki Longoz ormanlarının zarar göreceği gerekçesiyle Anıtlar Kurulu'nun onay vermediği projeyi, 12.5 milyon dolar harcanmasına rağmen yatırım programından çıkardı. 
     AA muhabirinin edindiği bilgiye göre, İSKİ, İstanbul'a su temini için hazırlanan Master Plan çerçevesinde Istranca Dereleri'ne ek olarak 1999 yılında Demirköy ve Panayırdere barajlarının yapım işini başlatmıştı. 
     Master Plan gereği, Pabuçdere'den Panayırdere'ye kadar 20 bin 750 metre, Panayırdere ile Demirköy arasına ise 10 bin 900 metre boru döşenecekti. 
     Longoz ormanlarının içinden geçecek bu boru hattı için Orman Bakanlığı'nın ''olur'' vermesine karşın, Edirne Kültür ve Tabiat Varlıklarını Koruma Kurulu, ''Longoz ormanlarının tahrip edileceği'' gerekçesiyle projeye onay vermedi. 
     Ancak, onay sürecinden önce işe başlanması nedeniyle, İSKİ 2000 yılı başında 12.5 milyon dolarlık yatırımla 2.20 metre çapında 6 bin 900 metre boru döşedi. 
     İSKİ Genel Müdürü Dursun Ali Çodur yaptığı açıklamada, bu projeye İstanbul'a su sağlamak için hazırlanan Master Plan çerçevesinde başlandığını belirterek, ''Ancak Edirne Kültür ve Tabiat Varlıkları Koruma Kurulu'nün Longoz ormanlarını tahrip edeceği gerekçesiyle onay vermemesi üzerine, projeyi 9 Aralık 2002 tarihinde durdurarak yatırım programından çıkardık'' dedi. 
     Çodur, projenin devam etmesinin yararı bulunmadığını kaydederek, ''Çünkü İstanbul'un şu anda bu suya acil ihtiyacı yok. Ama ilerde İstanbul'un büyük su ihtiyacı doğarsa, belki bir tercih yapmak durumunda kalınır'' diye konuştu. 
     Konuyla ilgili olarak İçişleri Bakanlığı müfettişlerinin de inceleme başlattığı öğrenildi. 
     İstanbul Büyükşehir Belediye Meclisi'nin SHP'li üyesi Mehmet Yıldız, İSKİ Genel Kurulu'nun geçen haftaki meclis oturumunda yaptığı konuşmada, yapılacak yeni barajlar için Pabuçdere-Kırklareli arasında kilometrelerce uzunluğunda çelik boru döşenmesine karşın bunun devam ettirilmediğini ve yatırımın atıl kaldığını ifade etmişti. 
     Yıldız, ayrıca, ''Bu atıl yatırımın maliyeti ne kadar Ne kadar boru döşendi Gerekli planlamalar yapılmadan projeyi başlatan sorumlular hakkında bir işlem yapıldı mı '' sorusunu gündeme getirmişti. 
     
</TEXT>
</DOC>
