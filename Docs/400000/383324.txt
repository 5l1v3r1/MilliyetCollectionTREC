<DOC>
<DOCNO> 383324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko07.html </URL>
<DATE> 2005/10/02/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye uzun menzilli füzede atağa geçecek... 
</HEADLINE>
<TEXT>

     Mustafa Seven 

Roketsan Genel Müdürü Hüseyin Baysak, her türlü uzun menzilli füze yapabilme konusunda yeterli altyapıya ulaştıklarını söyledi. 
     Hüseyin Baysak, Roketsan'ın projeleriyle ilgili olarak A.A muhabirinin sorularını verdiği yanıtta, birkaç yıldan buyana uzun menzilli füzeler üzerine yoğunlaştıklarını ve gerek insan kaynağı, gerek mühimmat, gerekse bilgi ve teknoloji olarak bu alanda önemli bir altyapıya ulaştıklarını vurguladı. 
     Özgün tasarım füze teknolojisi üzerinde çalışmalarını artırdıklarını belirten Baysak, ''kendi özgün tasarımlı füze projesine başladık ve büyük bir hızla ilerliyoruz'' dedi. 
     
     ROKETSAN FÜZE SANAYİİNDE GÜÇLÜ GELİYOR... 
     Şuanda üretimde olan füze programlarının, ağırlıklı olarak ortak üretim veya teknoloji transferiyle yürütülen programlar olduğunu belirten Baysak, yerli tasarım konusunda yoğun bir şekilde çalıştıklarını kaydetti. 
     Hüseyin Baysak, özgün tasarım ve uzun menzilli füze üretimini aşama aşama gerçekleştireceklerini belirterek, ''hedefimiz, TSK'nin ihtiyacı olan hava savunma, havadan havaya, havadan karaya, karadan karaya ve tanksavar füzelerini tamamıyla özgün tasarımla Türkiye'de üretmektir'' şeklinde konuştu. 
     Baysak, özgün tasarım füze üretiminin ilk aşaması olarak Kara Kuvvetleri Komutanlığı'nın uzun menzilli tanksavar füze ihtiyacını karşılayacaklarını kaydetti. 
     
     LAZER GÜDÜMLÜ ROKET PROJESİ... 
     Güdümlü mühimmat üretimi projesine ağırlık verdiklerini ifade eden Baysak, lazer güdümlü roket projelerine de hızla devam ettiklerini bildirdi. 
     Helikopterlerden yer hedeflerine karşı kullanım imkanı veren lazer güdümlü roket projesinin 2007'de tamamlanacağını belirten Baysak, 2008 yılında da, bu roketlerin seri üretimine geçeceklerini ifade etti. 
     Baysak, bundan böyle ileriki yıllarda Türkiye'nin de, füze teknolojisinde uluslararası alandaki ağırlığını hissettirmeye başlayacağını vurguladı. 
     
</TEXT>
</DOC>
