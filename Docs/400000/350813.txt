<DOC>
<DOCNO> 350813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur30.html </URL>
<DATE> 2005/06/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çalışkan 3.5 milyon korsan materyal ele geçirildi 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, genel kolluğa doğrudan müdahale etme hakkı tanıyan yasa değişikliğinin ardından polisin ele geçirdiği korsan materyallerde büyük artış olduğunu bildirdi. 
     Çalışkan, düzenlediği haftalık bilgilendirme toplantısında, İstanbul’da yapılan Demokrasi ve Güvenlik Konferansı hakkında bilgi verdi. Konferansa 1 başbakan yardımcısı, 6 bakan, 13 müsteşar, 18 emniyet genel müdürü, 5 emniyet genel müdür yardımcısı, 17 başkent emniyet müdürü olmak üzere, 65 ülkeden toplam 480 yabancı konuğun katıldığını belirten Çalışkan, konferansta 45 oturum ve 12 yuvarlak masa toplantısı gerçekleştirileceğini, 177’si yabancı, 118 Türk olmak üzere toplam 295 kişinin sunum yapacağını kaydetti. 
     Geçen yıl 5846 sayılı Fikir ve Sanat Eserleri hakkındaki kanunda yapılan değişikliğin ardından genel kolluğa korsan materyallere doğrudan müdahale etme yetkisi verildiğini hatırlatan Çalışkan, bu değişikliğin ardından ele geçirilen materyallerde büyük artış olduğunu söyledi. Yapılan bu değişiklikle, genel kolluğun fikri mülkiyet haklarının uygulanmasında doğrudan sorumlu kurumlar arasına sokulduğunu vurgulayan Çalışkan, 2000-2004 tarihleri arasında ele geçirilen korsan materyal sayısı yaklaşık olarak 2 milyon 900 bin adet iken yasanın yürürlüğe girdiği 12 Mart 2004 tarihinden bu yana ele geçirilen materyal sayısının 3 milyon 550 bine çıktığını bildirdi. 
     Yasanın ardından korsan yayınlara yönelik 4 bin 771 operasyon düzenlendiğini belirten Çalışkan, bu materyalleri pazarlayan 5 bin 56 kişi hakkında idari işlem yapıldığını ifade etti. Ele geçirilen materyallerin yaklaşık 3 milyonunun CD VCD olduğunu anlatan Çalışkan 317 bin adet de korsan kitap ele geçirildiğini söyledi. 
     Polis Koleji’ne alınacak öğrencilerin 12 Haziran’da yapılacak lise giriş sınavının ardından müracaat yapabileceğini anlatan Çalışkan, koleje müracaat eden öğrencilere 8-12 Ağustos tarihleri arasında mülakat, beden eğitimi ve yazılı sınav yapılacağını vurguladı. 
     Okul servis araçları ile ilgili İçişleri Bakanlığı’nın 8 Eylül 2004 tarihinde bir genelge yayınlandığını hatırlatan Çalışkan, bu 
     genelgede servis araçlarında rehber personel bulundurma zorunluluğu getirildiğini belirtti. Çalışkan, servis araçlarına yönelik geçen yıl yapılan denetimlerde 314 bin araç denetlendiğini, kurallara uymayan yaklaşık 27 servis aracına ceza uygulandığını, bu yılın üç ayında ise denetlenen 76 bin servis aracından 4 bin 406’sına cezai işlem yapıldığını bildirdi. Toplantının ardından soruları yanıtlayan Çalışkan, bir gazetecinin üniversite mezunu 2000 polis alımı için yapılan sınavda ilahiyat fakültesi mezunlarının "kollanıp kollanmadığını" sorması üzerine, bu sınava yaklaşık 6 bin kişinin müracaat ettiğini bildirdi. Müracaat edenlerin 120 değişik konuda eğitim veren üniversitelerden mezun olduğunu anlatan Çalışkan, sınavı kazanan 2 bin polis adayının 100 değişik konuda eğitim alan okullardan mezun olduğunu kaydetti. Çalışkan, sınavı kazananların büyük çoğunluğunun öğretmenlik, mühendislik, iktisat, işletme gibi okullardan mezun olduğunu, ilahiyat fakültesi mezunlarının sayısının 69 olduğunu ve yüzde 3.6’ya tekabül ettiğini bildirdi. 
     
</TEXT>
</DOC>
