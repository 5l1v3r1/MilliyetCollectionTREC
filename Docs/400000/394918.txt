<DOC>
<DOCNO> 394918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonyas01.html </URL>
<DATE> 2005/11/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Pentagon, ağızdaki bakterilerle savaşan sakız geliştiriyor 
</HEADLINE>
<TEXT>

     Amerikan askeri ve sivil bilim adamlarının savaş ortamında dişlerini fırçalayacak zaman bulamayan Amerikan askerlerinin ağız ve diş sağlığını koruyacak ve dişlerindeki bakterilere karşı savaşacak bir sakız geliştirmeye çalıştıkları bildirildi. 
     Amerikan Eczacılık Birliği Kongresi'nde tanıtımı yapılan sakızın bakterilere karşı özel bir madde içereceği ve diş taşını, çürümeleri ve normal sakızların sebep olduğu rahatsızlıkları önleyeceği ifade edildi. 
     Amerikan Ordusu Diş ve Travma Araştırma Dairesi'nin başında bulunan Albay Dennis Runyan, yaptığı açıklamada, savaş ortamındaki askerlerin dişlerini fırçalamaya ve gargara yapmaya vakit bulamadıkları gibi, savaş stresinin de ağızda bakteri oluşumunu artırdığını söyledi. Runyan, ağız ve diş sağlığını koruyacak bir sakız geliştirmenin iyi bir fikir olduğunu kaydetti. 
     Kentucky Üniversitesi'nden ilaç geliştirme uzmanı Dr. Patrick DeLuca'nın, üretilen bir prototipi daha mükemmel hale getirmek için çalışmalarını sürdürdüğü, sakızın tadını geliştirmeye, bakterilerle savaşma özelliğini ve kokusunu en az 30 dakika ila 1 saat arasında korumaya çalıştığı belirtildi. 
     Sakızı geliştirme aşamasının önümüzdeki yıl içerisinde tamamlanacağı ve akabinde bilim adamlarının askeri birliklerde deneme yapacakları bildirildi. Amerikan ordusunun sonuçtan memnun kalması durumunda, sakız firmaları ile anlaşma yapılarak üretime başlanacağı ifade edildi. 
     Amerikan ordusunun şimdiden Wm. Wrigley Jr. Co. gibi sakız firmalarıyla görüşmelere başladığı, geliştirilecek sakızın nihai haliyle dört yıl içinde yaygın şekilde kullanılır hale gelmesinin beklendiği belirtildi. 
     
</TEXT>
</DOC>
