<DOC>
<DOCNO> 376185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur38.html </URL>
<DATE> 2005/09/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Borcunu ödemeyen arkadaşını öldürdü 
</HEADLINE>
<TEXT>

     
     Halife YALÇINKAYA SİVAS, DHA 
     
SİVAS’ta 23 yaşındaki Hakan Yılmaz, borcunu ödemediği için tartıştığı arkadaşı 30 yaşındaki Ercan Eşdik'i öldürdü. 
     Arkadaşı Hakan Yılmaz’dan otomobil satın alan Ercan Eşdik iddiaya göre borcunun 1300 YTL'lik 1 milyar 300 milyon lira kısmını ödemedi. Alacaklı olan Hakan Yılmaz 1 Eylül'de Ercan Eşdik’i arabasına alıp gezmeye çıktı. Pirkinik Mahallesi yakınlarında ıssız bir yere gelen Yılmaz, alacağını yeniden istedi. Yılmaz, olumsuz yanıt alınca yanında taşıdığı ekmek bıçağını arkadaşının göğsüne sapladı. 
     Arabadan atlayan Eşdik, yaralı halde kaçmaya çalışırken civardaki gölete yuvarlandı ve suya gömüldü. Olay yerinden kaçan Hakan Yılmaz durumu kimseye anlatmadı. 
     Evden 1 Eylül tarihinde ayrılan Ercan Eşdik geri dönmeyince eşi Seher Eşdik polise başvurdu. Seher Eşdik, verdiği ifadede eşini son olarak Hakan Yılmaz’ın telefon edip çağırdığı bir daha haber alamadığını söyledi. İfadesine başvurulan Hakan Yılmaz, Eşdik’i görmediğini söyleyince serbest kaldı. 
     Araştırmalar sürerken, göletin kıyısına vuran cesedi gören vatandaşlar polise haber verdi. Cesedin 6 gündür kayıp olan Ercan Eşdik’e ait olduğunun belirlenmesi üzerine yeniden gözaltına alınan Hakan Yılmaz suçunu itiraf etti. Yılmaz'ın sorgusu devam ediyor. 
     
</TEXT>
</DOC>
