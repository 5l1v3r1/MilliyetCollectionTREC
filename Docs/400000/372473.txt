<DOC>
<DOCNO> 372473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko32.html </URL>
<DATE> 2005/08/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İş Bankası 81. yaşını kutlayacak... 
</HEADLINE>
<TEXT>

     Büyük önder Mustafa Kemal Atatürk'ün talimatıyla 26 Ağustos 1924 tarihinde temelleri atılan Cumhuriyet döneminin ilk ulusal bankası İş Bankası, 81. kuruluş yıldönümünü kutlamaya hazırlanıyor. 
     İş Bankası Genel Müdürü Ersin Özince, 1 milyon Türk Lirası sermaye ile bir özel Türk bankası olarak kurulan İş Bankası'nın, bugün Türkiye'nin en değerli borsa şirketi, en çok ortağı bulunan grubu, ülkenin içinde bulunduğu coğrafyada en büyük ana sermayeye sahip ve sektöründe en büyük istihdam sağlayan kuruluşu olduğunu söyledi. 
     Özince, ''Bütün bunlara bakıldığında başta Atatürk olmak üzere Cumhuriyet'i kuran kadroların ne kadar isabetli bir iş yaptığı ortaya çıkıyor. Ortaklık yapısının ne denli doğru bir seçimle belirlendiği daha iyi anlaşılıyor. Bir yandan bu yıldönümünü tüm Türk halkıyla kutlamanın onurunu, gururunu yaşarken, bir yandan da Atatürk başta olmak üzere kurucularımıza şükran duyuyoruz'' diye konuştu. 
     İş Bankası'nın başarısını, kuruluş görevine, bu konuda istikrarlı kurumsal bir yapıyı kurulduğu günden beri sürdürüyor olmasına ve bunu Türk toplumunun da benimsemiş oluşuna bağlayan Özince, şunları kaydetti 
     ''Bugün İş Bankası kimileri tarafından sahipsiz olarak eleştirilirken, vatandaşlarımızın yüzde 99.9'u kendilerine ait bir milli müessese olarak gördükleri için İş Bankası her zaman performansı ve yapısını koruyabilmiştir. İş Bankası'nın kollektif sermaye yapısı ve daima ülke ekonomisi için iyi olanı yapma konusundaki değişmez tavrını ben bir başarı olarak görüyorum.'' Vatandaşların çoğunun İş Bankası'nı kamuya ait bir banka olarak gördüklerini ifade eden Özince, Türkiye'nin siyasi ve ekonomik istikrarsızlığa girdiği dönemlerde bu konuda kendilerini duyarlı ve görevli saydıklarını söyledi. 
     
     ''SOĞUKKANLI, PLANLI VE KARARLI DAVRANIRIZ'' 
     Ersin Özince, şöyle dedi 
     ''Biz kurumsal olarak çok istikrarlı bir yapıya sahip olduğumuz için çalkantılı dönemlerde yönetim olarak hiç paniklediğimizi, telaşa düştüğümüzü hatırlamam. Çalkantı olduğunda biz çalkantıyı dindirme konusunda devletin bütün unsurlarıyla beraber hareket etme tavrını gösteririz. Dolayısıyla da soğukkanlı, planlı ve kararlı davranırız. Bizim müşterimiz de bizimle beraber aynı güvenle hareket etmiştir. Ne İran-Irak savaşında, ne Kıbrıs bunalımında İş Bankası ciddi bir mevduat çekilişine, bir paniğe uğramamıştır. Mevduat garantisinin kaldırılması sürecinde de bunu gördük. Bizim bu konuda hiçbir olumsuz etkilenmemiz olmadığı gibi, bilakis olumlu etkilendiğimiz dahi söz konusudur.'' Türkiye'nin en değerli, en yüksek sermaye ve gücüne sahip şirket olarak bayraklarını sadece kendi topraklarında değil, içinde bulundukları coğrafyada dalgalandırmayı, Türkiye'ye daha fazla değer ve refah kazandırmayı hedeflediklerini belirten Özince, ''Bunu doğrudan doğruya sadece kendi teşebbüslerimizle yaptığımız gibi, Türk müteşebbisinin de yörede sırtını dayayabileceği en büyük Türk mali müessesesi olmak kararlılığındayız'' dedi. 
     Finans, cam, enerji ve telekomünikasyon alanlarındaki yatırımlarının büyük boyutlu olduğunu vurgulayan Özince, şunları kaydetti 
     ''Bunlardaki konsantrasyonumuzun, bunlara ilgimizin azalacağını söylemek mümkün değil. Telekomünikasyon alanında artık küçük ortak konumundayız. Dolayısıyla bu konuda durumumuzu koruyacağımızı düşünüyorum. Avea şirketimizin sağlıklı gelişmesi sürmekte. Enerji ve cam konusunda da yatırımlarımız sürecek. Şu anda bankanın finans alanındaki büyümeyi yönetme konusu, öncelikli gündemindedir.'' 
     
     ''YABANCI SERMAYEYE KARŞI BİR TAVIR SERGİLEMEYE ÇALIŞMIYORUM'' 
     İş Bankası Müdürü Özince, milli bankacılık derken herhangi bir şekilde yabancı sermayeye karşı bir tavır sergilemeye çalışmadığını ifade ederek, ''Bu ikisinin de bir arada olması mümkün. Milli bankacılığa önem verilmesi konusundaki düşüncem, Türkiye'nin bu konuda çok ciddi birikimi olduğu içindir. Bu konu teşvik edilirse Türk sermayesinin yörede lider olabileceğine inandığım, İstanbul'un yörenin finans merkezi olmasına daha fazla katkı sağlayabileceğini düşündüğüm, bu sektörün yüksek istihdam gücünün Türk işgücüne en uygun alanlardan biri olduğunu bildiğim içindir'' diye konuştu. 
     Türkiye'deki tüm alanlara yabancı sermayenin ilgi duymasını memnuniyetle karşıladığını dile getiren Özince, şöyle devam etti 
     ''Bankacılık sektörümüzde kısmi dahi olsa yerli sermayeli bankalarımızın bulunmasının da rekabet kalitesini olumlu etkileyeceğini ve gelişen Türkiye'ye daha fazla yarar sağlayacağını düşünüyorum. Türkiye'de hiç tereddütsüz bankacılık konusunun öncelikli sektörlerden biri olması gerektiğini arzu ediyorum. Bunun promosyonunu, lobisini yapmaya da çalışıyorum. Doğru da yaptığıma inanıyorum. Hiçbir şekilde de bunun yabancı sermayeye karşı bir tavır olarak algılanmasını doğru bulmuyorum. Bu ikisi pek ala bir arada götürülebilecek konulardır. Biz ne yerli, ne yabancı sermayeye karşı olmamalıyız. İkisini de eşit desteklemeliyiz. Bankacılık sektöründe biraz daha da destekleyici olursak ekonomimizin büyümesine, Türk insanının tasarruflarının artmasına ve dolayısıyla ülkemizdeki finansal faaliyetlerin derinleşmesi suretiyle bunun ülkemiz milli gelirini ve vatandaşlarımızın refahını daha olumlu etkilemesine yol açabiliriz.'' 
     
     İŞ BANKASI'NIN KURULUŞU 
     Atatürk'ün direktifleriyle İzmir Birinci İktisat Kongresi'nde alınan kararlar doğrultusunda 26 Ağustos 1924 tarihinde kurulan İş Bankası'nın 1 milyon Türk Lirası nominal sermayesinin 250 bin liralık bölümü bizzat Atatürk tarafından karşılandı. 
     İş Bankası, ilk Genel Müdürü Celal Bayar'ın liderliğinde 2 şube ve 37 personel ile hizmete başladı. 
     Kuruluşundan beri halka açık bir şirket olan İş Bankası, bugüne kadar 300'e yakın şirkete iştirak etti ve öncülüğünü yaptığı birçok şirket ve yatırımda misyonunu tamamladıktan sonra hisselerini devretti. 
     
</TEXT>
</DOC>
