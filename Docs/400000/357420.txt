<DOC>
<DOCNO> 357420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonspo31.html </URL>
<DATE> 2005/07/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Olimpik Milli Futbol Takımı, Fas'ı yenerek finale yükseldi... 
</HEADLINE>
<TEXT>

     15. Akdeniz Oyunları’nda Olimpik Milli Futbol Takımı, yarı final maçında Fas’ı 1-0 yenerek, finale yükseldi. 
     32. dakikada Serkan’ın sağdan ortasında ceza alanı içinde topa çok 
     iyi yükselen Arda, kafayla meşin yuvarlağı ağlara göndererek, milli takımı 1-0 öne geçirdi. Bu arada, 22. dakikada Cafercan’ın yaklaşık 25 metreden kullandığı serbest atışta top üst direkten döndü. Milliler maç sonrası büyük sevinç yaşarken, futbolcular saha ortasında "timsah yürüyüşü" yaparak, finale çıkmanın sevincini doyasıya yaşadı. Milli takım, finalde İspanya-Libya maçı galibi ile 3 Temmuz Pazar günü TSİ 21.30’da Mediterranean Stadı’nda karşılaşacak. 
     
     ÇOK SAYIDA FASLI İZLEDİ 
     Olimpik Milli Takım ile Fas’ın maçında çok sayıda Faslı taraftar milli takımlarını destekledi. 
     Faslıların yoğun olarak yaşadığı bir bölge olan Roquetas De Mar’da oynanan maçta, yaklaşık 3 bin kadar Faslı taraftar yer aldı. 
     İkinci yarıda ortam gerginleşirken, Faslı taraftarlar, sahaya zaman zaman yabancı maddeler attı. 
     
</TEXT>
</DOC>
