<DOC>
<DOCNO> 391692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun34.html </URL>
<DATE> 2005/11/02/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
KKTC Matsakis'in Türk bayrağını indirmesi provokasyon 
</HEADLINE>
<TEXT>

     KKTC Başbakanı Ferdi Sabit Soyer, Avrupa Parlamentosu'nun AP Rum milletvekili Marios Matsakis'in, dün Akıncılar bölgesindeki bir nöbet kulübesinden Türk bayrağını alarak kaçmasının, ''tam bir provokasyon, Matsakis'in de tam bir provokatör olduğunu'' söyledi. 
     Soyer, ''Matsakis'in bir Avrupa Parlamentosu üyesi olarak görevinin, provokasyon yapmak değil barışa hizmet etmek olduğunu'' belirtti. 
     Başbakan Soyer, Başbakanlık ve diğer dairelerinin personeliyle bayramlaşırken, gazetecilerin konuya ilişkin soruları üzerine, Matsakis'in tam bir provokatör olduğunun altını çizerek, ''Şovenizme hizmet etmekten başka bir şey değildir. Tam bir provokatördür ve provokatörlüğü kendi yanında kalacak o kadar'' dedi. 
     Başbakan Soyer, şöyle konuştu 
     ''Bu güzel bayram hadisesini, Güney Kıbrıs'ta Matsakis gibi bir provokatör, bize gerginlikler sunmaya dönük gibi bir girişimle lekelemeye çalıştı. Matsakis, bir provokatördür ve çok üzücüdür ki böyle bir provokatör, Kıbrıs Rum Yönetimi Başkanı Papadopulos'un partisinin milletvekilidir.'' Soyer, Matsakis'in davranışının, ''aynı zamanda Kıbrıs Rum toplumu açısından da son derece utanç verici bir davranış biçimi'' olduğunu kaydetti. 
     ''Matsakis'in, böylesine bir provokasyonu Ramazan Bayramı arifesinde gerçekleştirmesinin, herhalde Kıbrıs Türk halkının sinirlerini denemeye yönelik olduğunu'' ifade eden Başbakan Soyer, ''Matsakis ve Papadopulos gibilerinin, Kıbrıs Türk halkının kararlı, soğukkanlı ve çözüm mücadelesinde kendi ulusal ve toplumsal değerlerinden hiçbir taviz vermeden, kararlılıkla hedefine gitmek amacında olduğunu bilmesi gerektiğini'' söyledi. 
     ''Onun yaptığı bir provokasyon, bizi yolumuzdan döndürmeyecektir. Eminim ki aynı zamanda bu provokasyon Kıbrıs Rum toplumunun ne kadar tehlikelerle dolu maceracıların elinde yönetildiğini de gösteren bir kanıttır'' diyen Başbakan Soyer, ''bu bakımdan bu tip olaylardan bir an önce uzaklaşılması gerektiğine inandığını ve bu provokasyonu yapan Matsakis'i ve onu destekleyen zihniyeti şiddetle protesto ettiğini'' vurguladı. 
     
     'İŞGALCİ KIBRIS CUMHURİYETİ'Nİ GASP EDENLERDİR' 
     KKTC Başbakanı Ferdi Sabit Soyer, karşılıklı olarak ulusal ve toplumsal değerlere, bayraklara, dile, dine ve kültürlere saygı gösterilmekle bir yerlere ulaşılabilineceğini ifade ederek, ''Matsakis işgalden söz ederken, açıklıkla söylüyorum, işgalci olan 1963'te Kıbrıs Cumhuriyeti'ni gasp edenlerdir. Dolayısıyla burada esas olan tarihsel uzlaşmaya, çözüme ve barışa gitmektir'' dedi. 
     Soyer, Ramazan Bayramı dolayısıyla Kıbrıs Rum halkına da sevgi, saygı ve barış dileklerini iletti. 
     
</TEXT>
</DOC>
