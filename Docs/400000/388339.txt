<DOC>
<DOCNO> 388339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur04.html </URL>
<DATE> 2005/10/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ankara'da kaçırılan ilköğretim okulu öğrencisi bulundu... 
</HEADLINE>
<TEXT>

     Etlik Şehit Kubilay İlköğretim Okulu'ndan, ''yardım yapılacağı'' vaadiyle 15 gün önce kimliği belirlenemeyen bir kişi tarafından kaçırılan Esra Şengün bulundu. 
     Esra Şengün'ün, Ankara Emniyet Müdürlüğü Asayiş Şube Müdürlüğü Gasp Büro Amirliği ekiplerinin dün gece düzenlediği operasyon sonucu kurtarıldığı bildirildi. 
     Şengün'ü kaçırdığı belirtilen ve kimliği öğrenilemeyen bir kişinin ise gözaltına alındığı kaydedildi. 
     Sağlık durumunun iyi olduğu öğrenilen Esra Şengün'ün emniyetteki işlemlerin tamamlanmasının ardından ailesine teslim edileceği belirtildi. 
     Esra Şengün, 15 gün önce, uluslararası bir vakıf adına yardım yapılacak öğrencileri belirlemek üzere görevlendirildiğini söyleyen bir kişi tarafından Etlik Şehit Kubilay İlköğretim Okulu'ndan kaçırılmıştı. 
     
</TEXT>
</DOC>
