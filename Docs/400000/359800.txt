<DOC>
<DOCNO> 359800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/yasam/ayas.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, intihar eden koyunları izliyor 
</HEADLINE>
<TEXT>


Çin'den ABD'ye, birçok ülkede onlarca yayın organı, Gevaş'taki 'toplu koyun intiharı'nı duyurdu. Olay, Yahoo'nun 'popüler haberler' listesinde 1 numara 

ANKARA ANKA 

Van'ın Gevaş ilçesinde, uçurumdan atlayan koyunu sürü psikolojisiyle takip eden 400 hayvanın telef olması, Türkiye'yi bir kez daha dünya gündemine taşıdı. 

Her yerde var 
Saygın fikir gazetelerinden tabloid yayınlara kadar pek çok gazete ve internet sitesinde "toplu koyun intiharı" haberi yer aldı. Çin'den ABD'ye, İngiltere'den İspanya'ya kadar birçok ülkede, 400 koyunun ölüme atladığını okurlarına duyuran yayın kuruluşları arasında Guardian, The Sun, USA Today, China People's Daily, Fox News ve Los Angeles Times da yer aldı. 

'En popüler o' 
AP'nin tüm dünyaya "Türk köylüler ölen koyunlarının yasını tutuyor" başlığıyla verdiği haber, Yahoo'nun internet sitesinde "en popüler haberler" listesinin 1. sırasında yer aldı. 
Türkiye'yi ilginç bir yolla dünya gündemine taşıyan olay, geçen hafta çarşamba günü şu şekilde gelişmişti 
1500 koyun, sabah saatlerinde İkizler köyü yakınlarındaki sarp kayalıklı dağ yamaçlarında otlamaya bırakıldı. Çobanları kahvaltı ettiği sırada başıboş kalan koyunlardan biri karşı kayaya atladığı sırada diğer sürü de peşinden atladı. 
15 metre derinlikteki uçuruma düşen koyunlardan 450'si ezilerek telef oldu. 


</TEXT>
</DOC>
