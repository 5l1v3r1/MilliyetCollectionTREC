<DOC>
<DOCNO> 382321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonspo24.html </URL>
<DATE> 2005/09/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hakan Şükür'ün "gol orucu" sürüyor... 
</HEADLINE>
<TEXT>

     Galatasaray ve A Milli Futbol Takımı'nın önemli gol silahı Hakan Şükür'ün gol orucu sürüyor. 
     Hakan Şükür, 11 Mayıs 2005 tarihindeki Türkiye Kupası finalinde ezeli rakipleri Fenerbahçe'yi 5-1 yendikleri maçta 2 gol birden atmayı başarırken, bu da ünlü futbolcunun gol bulduğu son resmi maç oldu. 
     Resmi maçlarda 141 gündür rakip fileleri havlandıramayan Hakan Şükür, Süper Lig'de ise en son 2004-2005 sezonunun 30. haftasında deplasmanda Malatyaspor'a karşı attığı golle takımına 1-0'lık galibiyeti getirmişti. Ligdeki son golünü 29 Nisan 2005 tarihinde Malatyaspor deplasmanında bulan golcü isim, ardından sarı-kırmızılı formayı giydiği 9 lig maçında da gol atamadı. 
     Öte yandan, Ersun Yanal döneminin sona ermesinin ardından Fatih Terim ile yeniden A Milli Futbol Takımı'na dönen Hakan Şükür, Bulgaristan ile oynanan hazırlık maçıyla 2006 Dünya Kupası Eleme Grubu'nda Danimarka ve Ukrayna ile yapılan karşılaşmalarda da gol kaydedemedi. 
     Sarı-kırmızılı oyuncu, UEFA Kupası 1. tur ilk maçında deplasmanda Norveç'in Tromsö takımıyla yapılan maçın ikinci yarısında görev almış ve yine gol bulamamıştı. 
     
</TEXT>
</DOC>
