<DOC>
<DOCNO> 399141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/magazin/yazdud.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişiye özel Frederic's 
</HEADLINE>
<TEXT>


Kebapta elit bir adres Venge, Fas yemekleri The Ritz-Carlton Çintemani'de, Cihan Doğan Kokosh'da, Nardis Jazz Club'da Zeliha Sunal, BKM'den yeni sezon... 


Beyrut'tan döndükten sonra uzun süre kebap yiyemeyeceğimi düşünüyordum. Ama İzmir'den sevgili kızkadeşim Tülay ve eniştem Mehmet Doğan gelince, kebabı da çok sevdikleri için, favori yerlerimden olan 4. Levent'teki Venge'ye gittik. Zaten buranın ekibini, özellikle de halkla ilişkilerini yürüten dünya güzeli Dilek Terzioğlu'nu görmediğim zaman özlüyorum. Dilek kültürlü, ağzı laf yapan, gerçek bir hanımefendi. Venge'nin patronları şanslı. Zaten Venge'yi zirveye taşıyan, lezzetli kebaplara imzasını atan mutfak şefi Kamil Gökberk ve güler yüzlü ekibi. Alt ve üst salon tıklım tıklımdı. Bereket rezervasyon yaptırmıştık. Evlilik yıldönümlerini kutlayan mı istersiniz, doğum günü için parti verenler mi .. Zaten kebapçıda ailece doğum günü kutlamasını ben ilk kez Venge'de görmüştüm. Salon müdürü Cemal Yalçın, masaya bakan garson İbrahim Esmen ve Yüksel Bulut'a bıraktık mönüyü. Çiğ köfte, pastırmalı sıcacık humus, ki Tülay bayıldı, terbiyeli şiş, minik pideler ve lahmacun, Venge kebap... Hele sonuncusunu yemeden kalkmayın, müthiş lezzetli çünkü. Finali dondurmalı irmik helvası ve çikolata sufle ile yaptık. Kişi başı 35-40 YTL. Venge'nin telefon numarası 0212 264 07 20. Çıkışta telefonum çaldı. Arayan, eğlence dünyasının prenslerinden Ergun Yıldız'dı. Malumunuz Ergun zirvedeki eğlence yeri Tepebaşı'nda, Cahide On5'in altında yer alan, son günlerin gözde meyhanesi Kokosh'u işletiyor. O akşam benim dinlemekten büyük keyif aldığım Cihan Doğan başlamış. Bundan böyle de her perşembe gecesi Cihan, Kokosh'da olacak. Kokosh'un yemekleri de eğlencesi de fark atıyor. Telefon numarası 0212 243 76 70. 

Farklı bir lezzet ve mekan 
Efendim, Süzer Plaza S-Mall eğlence kompleksine yaptığım turda Margaux gibi özel bir yer daha vardı uğradığım Tolga Atalay'ın Frederic's'i. 5 yıldır tanıyıp sevdiğim sevgili Tolga Atalay'ın 10 gün önce açılan Frederic's Lobster Steak Bar'ı çok sevimli ve sıcak bir yer. Tabii bunda Tolga'nın her zaman gülen yüzünün ve verdiği elektriğin çok önemi var. Mimarisini Eşik Design'ın yaptığı Frederic's'in en büyük özelliği, bakır mobilya, beton ve aynanın kullanıldığı 740 şişelik şarap mahzeni. Burada Opus One gibi 2000 YTL'lik şarapların yanısıra 50 YTL'lik mükemmel şaraplar da var. Bir de buranın özel içkisi Redbull Şampanya sunuluyor. Çok hoş. Mönü ıstakoz ve ızgara etten oluşuyor. Çalışanlar tanıdık, özellikle şef sevgili Oğuz ve Fahri Türkmen kardeşler eğlence dünyasının ağır toplarından. O gün tok olduğum için sadece bilgi aldım. Ama Allah'ın bildiğini kuldan ne saklayayım, doğrusu bir oturuşta 1-2 kilo lobster yiyebilirdim yani. Tolga ile sohbet ettik. Yakında Atina'da Tamam adlı bir restoran açıyor. Ayrıca İbrahim Akar ile birlikte Japonca yayımlanacak Türk yemekleri kitabı çıkaracak. Bir yandan da kendi markası T Packed Tastes zeytinyağını satıyor. Birkaç ay sonra bu marka etiketli hardalları da satışa çıkacak. Yani gencecik yaşında başarıdan başarıya koşuyor Tolga. Istakozlar Boston yakınlarındaki Maine bölgesinden geliyor. Akvaryumun içinden seçip alıyorsunuz, gerisi Tolga'ya kalıyor. Haşlaması da ızgarası da çok lezzetli oluyor ama sevene. Canınız et yemek isterse o da var. Buranın en popüler çeşitleri Surf'n'turf, iki kişilik hazırlanan ıstakoz ve konyaklı fettuccini, thermidor soslu yarım ıstakoz... Kurbağa bacağı, salyangoz, kuşkonmaz, safran, enginar, trüf mantarı, beluga havyarı diğer lezzetler arasında. Tabii fiyatlar da ona göre. E boşuna mı dedim 'kişiye özel lezzet' diye. Kişi başı fiyat 100-150 YTL. Telefon numarası 0212 293 29 00. BKM Tiyatro Salonu'nda geçen sezon kapalı gişe oynayan 'Haybeden Gerçeküstü Aşk' isimli oyunun bugün 21.00'de yarın ise 15.30'da gösterimi var. Bilginize. Tel 0212 227 24 27. 

İstanbul Fas Yemek Festivali 
Süzer Plaza, The Ritz-Carlton Hotel'in altında, biliyorsunuz. Turlarken baktım, sevgili Sedef Baran orada. Otelin, başarısı dünyaca kabul edilmiş, ödüllü halkla ilişkiler müdüresi. Ayaküstü beni Fas yemeklerine davet etti. Fas'ın egzotik tatlarını tanıtan festival haftası başlamış. 4 Aralık'ta bitecek. Royal Air Maroc ve Palmeraie Golf Palace Hotel Marakeş'in katkıları ile Çintemani Restaurant'ta. Aslında meyveli ve hafif baharatlı tatları severim. E Fas mutfağının temelinde de kimyon, kişniş, tarçın, zencefil ve safran başta olmak üzere bol miktarda değişik baharat var. Zeytinin ve bilumum narenciyenin de sıkça kullanıldığı Fas mutfağında Akdeniz etkisi hemen hissediliyor. Baharatlı et yemekleri ve leziz ekmek çeşitleri ise Doğu'dan geliyor. Doğal ortamda yetişen Akdeniz sebze ve meyvelerinin yemeklerde bol kullanıldığı bu mutfakta bal ve hurma en çok rastlanan malzemeler. O nedenle kilo almayı göze alacaksınız. Fas Yemek Büfesi'nde, The Ritz-Carlton Istanbul Executive Chef'i Geoffrey Bone ve Palmeraie Golf Palace Hotel'den gelen misafir şefler oluşturuyor tüm lezzetleri. Marakeş'ten getirilen orijinal malzemelerle hazırlanan gerçek Fas lezzetlerini kaçırmak istemeyenler ilgilenecektir. Fas'a gittiğimde yediğim ve et sevmediğim halde tadına bayıldığım 'tajin' adı verilen, özel toprak çömleklerde yapılan et yemeğini kaçırmayın. 'Tajin'de balık ve tavuk çeşitleri de var. Damak tadı kimyon, kişniş, zencefil, safran ve tarçın gibi baharatlarla tatlandırılmış lezzetlere alışkın olanlar için ideal bir fırsat bu. Vejetaryenler için de seçenek var. Çavdar unundan yapılan geleneksel ekmeği mutlaka deneyin. Tatlılar mı Tarçın, safran, lavanta aromalarının bal, badem ve fıstık ile bileşiminden oluşan çeşitler kaçmaz. Ama kilo alırsınız. Yemek sonrası gelen sıcak nane çayı ise ayrı bir keyif. Açık büfe. Kişi başı 75 YTL. Rezervasyon için telefon numarası 0212 334 41 88. Efendim, eğlence dünyasında Zeliha Sunal fırtınası esiyor. Bir gece kulübünden diğerine koşturuyor sevgili Zeliha. 28 Kasım'da da Türkiye'nin en iyi caz kulüplerinden olan Nardis'de sahne alıyor. Japonca'dan Rusça'ya, Yunanca'dan Bulgarca'ya kadar 28 dilde şarkı söylüyor Zeliha. Stand up yapıyor, dansediyor... On parmağında on marifet. Rezervasyon için telefon numarası 0212 244 63 27. Evet efendim, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun. 

İZMİR'den mektup var 

Hilton İzmir balık ve deniz mahsulü ürünlerinin birbirinden özel tatlarını 'Denizden Gelen Lezzet Şöleni' adı altında 31 Mart 2006 tarihine kadar İzmirli hemşerilerimin beğenisine sunuyor. Şef Muzaffer Demirci'nin hazırladığı şölene katılacak olanlar arasında özel bir çekiliş sonunda belirlenecek şanslı çiftler kral dairesinde bir gece ağırlanacak. Rezervasyon için telefon numarası 0212 497 60 60. 

Veysel dünyaya açılıyor 

Tarkan'dan Kenan Doğulu'ya, Fatih Hocam'dan Terim Okan, Emre, Arif, Sergen gibi ünlü futbolculara, DYP Genel Başkanı Mehmet Ağar'dan Başkan Yardımcısı ve Seba İnşaat'ın büyük patronu Orhan Keçeli'ye, genç iş adamları Levent Kızıl, Erdal Matraş, Burak Elmas, Nedim-Engin Keçeli, Tolga Ağar, eğlence dünyasının ünlü işletmecileri Ali Sayar, İzzet Çapa, Göksel Sunter'e kadar pek çok ünlü ismin kuaförü olan Veysel Şenel, İstanbul'un Anadolu yakasındaki Suadiye'de muhteşem bir salon daha açtı. Dekorasyonu yıkılıyor. KA Mimarlık'ın yakışıklı ortakları Kayhan Poroy ve Abdullah Burgaz yaptılar. Bu salonda da boya, saç kesimi-bakımı, cilt bakımı, oksijen antiaging terapisi, solaryum hizmeti veriliyor. Hatta parfüm, çorap satışı bile var. Salonda kadın ve erkek bir arada. Perşembe günleri Veysel de orada oluyor. Veysel'e kardeşi İlyas ve Tufan da yardım ediyor. Yakın zamanda New York, Paris ve Atina'dan salon açması için teklif aldığını söyleyen Şenel dünyaya açılmayı hedefliyor. Ulus, Maslak Maxi, Suadiye Veysel'in a dından saç doktorum hızlı gidiyor. Suadiye Veysel'in telefon numarası 0216 380 69 60. 



</TEXT>
</DOC>
