<DOC>
<DOCNO> 381757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/guncel/gun07.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koro sanatçısı direniyor 
</HEADLINE>
<TEXT>


TÜRKER KARAPINAR Ankara 

Kültür ve Turizm Bakanı Atilla Koç'un 5 Haziran'da yayımladığı genelgeyle eski görev yerlerine gönderilmelerine karar verilen 170 koro sanatçısı, genelgenin iptali ve yürütmesinin durdurulması istemiyle dava açtı. 
Dava kabul edilirse, aralarında Muazzez Abacı, Selahattin Alpay, Canan Başkaya, Recep Kaymak, İzzet Altınmeşe, Kamil Sönmez, Samime Sanay, Belkıs Akkale, Zekai Tunca, Safiye Soyman ve Bedri Ayseli'nin de bulunduğu sanatçılar eski görev yerlerine dönmekten kurtulabilecek. 
Dava dilekçelerinde, Koç'un imzasıyla, bakanlığa bağlı korolarda görev yaparken çeşitli nedenlerle geçici görevle başka illerdeki korolara atanan 170 sanatçıyla ilgili bir genelge yayımlandığı belirtildi. 
Koç'un "Geçici görev onay emirleri iptal edilmiştir" dediği belirtilen dilekçelerde, sanatçıların, yerleşik düzenlerini bozarak, eski görev yerlerine gitmeleri nedeniyle zor durumda kalacakları vurgulandı. 


</TEXT>
</DOC>
