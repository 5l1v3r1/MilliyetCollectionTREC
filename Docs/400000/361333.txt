<DOC>
<DOCNO> 361333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun45.html </URL>
<DATE> 2005/07/15/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Bulgaristan Adalet Bakanı, Libya'da 2 Türk'ün idam edilmesini kınadı... 
</HEADLINE>
<TEXT>

     Bulgaristan Adalet Bakanı Anton Stankov, Libya’da iki Türk vatandaşının idam edilmesini kınadı. 
     Stankov, 1995 yılında kendilerine isnat edilen bir cinayet suçundan idam cezasına mahkum edilen Selim Aslan ve Yunus Özkan’ın cezalarının infaz edilmesinin Bulgaristan tarafından "son derece endişe verici" olarak karşılandığını belirtti. 
     "Türk vatandaşlarının ailelerine başsağlığı diliyorum. Günümüzde bazı ülkelerde hala idam cezası uygulamasının olması kabul edilemez" diyen Stankov, Libya’da 426 çocuğa AIDS virüsü bulaştırdıkları gerekçesiyle 5 Bulgar sağlık personelinin de idama mahkum edildiğini hatırlattı. 
     Stankov, 2 Türk vatandaşının idam cezalarının infaz edilmesinin 5 Bulgar sağlık görevlisinin gelecekleriyle ilgili büyük bir tedirginlik yarattığını bildirdi. İdama mahkum edilen Bulgar vatandaşlarının hayatlarının affedilmesi için Bulgar devletinin her türlü girişimde bulunduğunu bildiren Stankov, "Libya yönetiminden ve adalet sisteminden idam cezasının kaldırılmasını bekliyoruz" diye konuştu. 
     
</TEXT>
</DOC>
