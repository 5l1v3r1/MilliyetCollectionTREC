<DOC>
<DOCNO> 364341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun31.html </URL>
<DATE> 2005/07/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
AB'de para transferlerine yakın takip... 
</HEADLINE>
<TEXT>

     AB Komisyonu, terörizmle mücadele çerçevesinde, üye ülkelerde para transferlerinin daha sıkı kontrol altına alınmasını önerdi. 
     Komisyon'un önerisine göre, AB ülkelerinden yapılan tüm para transfer talimatlarında, miktar ne olursa olsun, parayı gönderen ve alanların açık kimlikleri, adresleri ve hesap numaraları bulunacak. 
     Teröristlerin maddi kaynaklarının kesilmesi amacıyla sunulan öneri çerçevesinde, istenen verilerin bulunmaması halinde paraların bankalar ve aracı kurumlar tarafından bloke edilmesi öngörülüyor. 
     Komisyon, verdiği örnekte, bir İsviçre bankasının bu kurala uymayı reddetmesi halinde, para transferinin reddedilebileceğini belirtti. 
     AB Komisyonu'nun önerisi üye ülkeler tarafından yıl sonuna kadar incelenecek ve 2007'den itibaren uygulamaya sokulacak. 
     
</TEXT>
</DOC>
