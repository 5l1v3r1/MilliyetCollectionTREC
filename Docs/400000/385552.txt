<DOC>
<DOCNO> 385552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo28.html </URL>
<DATE> 2005/10/10/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Galatasaray'da Cihan ile Hasan Kabze'nin sakatlıkları geçti 
</HEADLINE>
<TEXT>

     Turkcell Süper Ligi'nde bu hafta deplasmanda Kayseri Erciyesspor'la karşılaşacak olan Galatasaray'da, sakatlıklar devam ediyor. 
     Sarı-kırmızılılarda, Cihan ve Hasan Kabze'nin durumlarının düzeldiği, Hasan Şaş'ın ise bu maçta oynamasının zor olduğu bildirildi. 
     Takımda sakatlığı bulunan oyuncuların son durumlarıyla ilgili, sarı-kırmızılı kulübün resmi internet sitesinde bilgi veren kulüp doktoru Murat Çevik, Cihan ile Hasan Kabze'nin artık takımla birlikte çalışacaklarını kaydetti. 
     Ayak bileğinde ödem bulunan Hasan Şaş'ın tedavisinin sürdüğünü ifade eden Çevik, ''Kemikte bulunan ödemin çözülmesi sonrası çalışmalara başlayacak. Kayseri Erciyesspor karşılaşmasında oynaması zor'' dedi. 
     Çevik, Tromsö maçında sakatlanan Sabri'nin sakatlığıyla ilgili ise, ''Dizine darbe alan ve tibia kemiğinde kompresyon kırığı meydana gelen Sabri'nin 2 hafta süreyle koşması yasak. 15 gün sonra yapılacak kontrol sonrası durumu değerlendirilecek'' değerlendirmesini yaptı. 
     Murat Çevik, sağ arka adelesinde birinci dereceden zorlanma olan Ümit Karan'ın tedavisine devam edildiğini ve bu oyuncunun Kayseri Erciyesspor karşılaşmasında oynama ihtimalinin yüksek olduğunu, Altan Aksoy'un ise bu akşam yapılacak antrenman öncesinde test edileceğini ve takımla birlikte çalışacağını bildirdi. 
     Çevik, ayak bileğinden geçirdiği ameliyat sonrasında ağrıları artan Ayhan'ın, kontrol amacıyla Almanya'ya gittiğini, önümüzdeki perşembe veya cuma günü İstanbul'a döneceğini kaydetti. 
     
</TEXT>
</DOC>
