<DOC>
<DOCNO> 360788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sonspo18.html </URL>
<DATE> 2005/07/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Şenol Güneş Thun mağlubiyetinin nedeni yorgunluk 
</HEADLINE>
<TEXT>

     Trabzonspor, İsviçre'de yaptığı hazırlık çalışmalarını sürdürüyor. 
     Teknik Direktör Şenol Güneş, düzenlediği basın toplantısında yaptığı açıklamada, dün İsviçre kampında yaptıkları 4. hazırlık maçında FC Thun karşısında aldıkları 3-1'lik yenilginin nedeninin yorgunluk olduğunu söyledi. 
     Güneş, özellikle ilk yarıda rakibe göre daha fazla pozisyon yakaladıklarını ifade ederek, ''Ancak buna rağmen hücuma çıkışlarda top kayıpları oldu ve kötü goller yedik. İkinci yarıda da oyuncularımızın biraz yorulduğunu gözlemledim. Bu mağlubiyet neden oldu dersek, bunu yorgunluğa bağlayabiliriz'' dedi. 
     Oyuncular üzerinde bir gerginlik ve yorgunluk hissetiğini ifade eden Güneş, ''Kamp döneminin yoğunluğu ve kadronun uzun süre beraber olması nedeniyle oyuncularla fazla toplantı yapma gereği görmüyorum. Ancak şimdi görüyorum ki, oyuncularımızın hala yönlendirmeye ihtiyaçları var. Bu anlamda onlarla daha sık toplantı yapmanın faydalı olacağını düşünüyorum. Örneğin, futbolcularımızın saha içinde hakemle gereksiz diyaloğa girmeleri. Özellikle Yattara ve Szymkowiakın sinirli olmaları hoş değil. Şimdilik bunları sezon öncesi hazırlık döneminde olduğu için hoş görüyorum ama bir daha asla tekrarlanmasını istemiyorum. Kendileriyle de görüşeceğim.'' Fiziksel olarak her geçen gün daha iyiye gittiklerini vurgulayan Güneş, ''Ancak zihinsel olarak aynı şeyi söyleyemem. Oyuncularımda yorgunluğa bağlı bir dirençsizlik görüyorum. Mevcut kadromuzla Trabzonsporun başarılı olması zor gözüküyor. Uzun zamana ihtiyacımız var. Dış transferde alacağımız oyuncularla ve gerekirse yapacağımız diğer takviyelerle kadromuzu geniş tutacağız. Defansa ve forvete transferler yapıldığı takdirde Trabzonspor ligde ve Avrupa kupalarında rahatça yarışacak bir konuma gelecektir. Şu aşamada sayısal bir takviyeye ihtiyaç olduğu kesin'' dedi. 
     İsviçre'deki hazırlık maçlarında art arda 3 penaltı kaçıran Yattara ile ilgili konuşan Güneş, sözlerini şöyle konuştu 
     ''Yattara, aslında arzulu ve iyi niyetli. Daha önce sorumsuzlukla itham edilen Yattara, şimdi sorumluluk alıyor fakat bu sefer de gerginlik yüzünden başarısız oluyor. Bu bence büyüme sancısı olarak yorumlanmalı. Ben Yattarayı örnek verdim diğer arkadaşlarımız da benzer bir durum içinde olabilirler. Beklentiler artınca oyuncularımız da daha gergin oluyorlar.'' Dün çekilen lig fikstürünü de değerlendiren Güneş, geçen sezona göre tek farkın, sezonun ilk yarısında derbi maçlarının tamamının bu kez deplasmanda oynanacak olması olduğunu kaydetti. 
     
</TEXT>
</DOC>
