<DOC>
<DOCNO> 384419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/toruner.html </URL>
<DATE> 2005/10/06/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Borsaya ne bildirelim 
</HEADLINE>
<TEXT>


Borsa'ya açık şirketlerin Borsa'ya yapmaları gereken bildirimlerde gereksiz detaylar var. Bildirimlerin çok detaylı yapılması nedeniyle de bilgi kirliliği yaşanıyor. Bildirilmesi hayati önem taşıyan konular sıradan konularla karışınca, hem yatırımcı hem borsa aracı kurumları hem Borsa ve hem de borsaya açık şirketler zorlanıyor. Borsaya açık şirketlerin durumu hepsinden acıklı. Bütün samimiyetleri ile çalışmalarına, bildirimler için ayrı birimler oluşturmalarına rağmen, atlamalar olabiliyor. En küçük bir atlama ise, "kamuya açıklanması gereken bilgilerin gizlenmesi" olarak değerlendirilip içeriden öğrenenlerin ticareti kapsamında soruşturuluyor. 

İstenen bilgiler 
Bizdeki Sermaye Piyasası Kurulu SPK benzeri bir kurum olan Amerikan Securities Exchange Commission'un gözetimi altındaki New York Borsa'sına açık şirketlerden istenilen bilgileri araştırdım. Orada, şirketlere ait bilgiler "yatırımcının yatırım kararını değiştirebilecek kadar önemli" ise, bu bilgilerin açıklanması zorunlu sayılıyor. Hatta, küçük şirketlerin bu bilgileri internet sayfalarına koymaları bile açıklama kabul ediliyor. Mutlaka açıklanması gereken bilgiler arasında, yıllık ve çeyrek yıllık raporlar, genel kurul çağrıları, basın açıklamaları var. Doğal olarak, şirketlerin iş konuları değişirse, birleşmeler veya katılımlar gerçekleşirse, piyasaya yeni hisse satışı yapılacaksa, yöneticilere normal dışı ödemeler yapılacaksa kamuya bildirim isteniyor. 
Geçenlerde, yönetim kurulu üyesi bulunduğum Akbank'tan hatıra mahiyetinde birkaç hisse almak istedim ve ne yapmam gerektiğini Borsa'ya sordum. Özel Durumların Kamuya Açıklanması Tebliği gereğince, ahiret suallerinin olduğu bir bildirim doldurmam ve noter kararıyla alımın yapıldığı günü izleyen ilk iş günü sabahı saat 9.00'a kadar Borsa'ya bildirmem gerektiğini söylediler. Ben de alımdan vazgeçtim. 
Bakın, bizde Borsa'ya açık bir şirket , "yatırım kararını değiştirebilecek kadar önemli" olmadığı halde neleri Borsa'ya vakit geçirmeden bildirmek durumunda 
Kurumda çalışan müdür ve üstü seviyedeki herkesin çalıştığı kuruma ait tek bir hisse senedi alması. Mevzuat değişikliklerinin ortaklığın faaliyetlerini ve mali durumunu etkileyecek olması veya diğer kurumlarca ortaklığı etkileyecek bir karar alınması. Değişiklikten veya karardan haberi olmayan yandı. Müdür dahil daha üst seviyedeki kişilerin atanması ve görevden ayrılması. SSK primlerinin ve vergilerin ödenmesinde iki aydan fazla bir gecikme olması. Personel ücretlerinin zamanında ödenmemesi. Herhangi bir otoriteye mali tablo verilmesi. Yıl içinde, yıl başındaki personel sayısını 10'dan fazla aşacak personel alınması. 10 kişi çalıştırıyorsan, aldığın her personel için bildirim yapacaksın. Yeni şubeler açılması ve kapatılması. 600 şubesi olan ve her ay birini kapatıp ikisini açan bir bankanın yapacağı bildirim sayısını düşünün. Yeni bina alımı ve kiralanması. Yine, 700 şubeli bir bankanın karşılaşacağı durumu düşünün. 
Son aylarda reform sayılacak yeniliklere imza atan SPK'nın bu konularda biraz daha yumuşatıcı kararlar alması lazım. 



</TEXT>
</DOC>
