<DOC>
<DOCNO> 355645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonspo04.html </URL>
<DATE> 2005/06/26/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Galatasaray'da Tomas masadan kalktı... 
</HEADLINE>
<TEXT>

     Yönetimle görüşen Hırvat oyuncu Tomas, 100 bin Euro'luk zammı beğenmeyerek, sözleşmesini uzatmayı reddetti. 
     
     Teklifler var’ demişti 
     Fanatik’e verdiği röportajda, İngiliz ve Alman kulüplerinin yanısıra Fenerbahçe ve Trabzonspor’dan teklifler aldığını açıklayan Stjepan Tomas, yönetimle yaptığı pazarlıklardan sonuç alamadı. Menaceri aracılığıyla idarecilerle görüşen Hırvat yıldızın, istediği zammı alamadığı kaydedildi. Tomas’ın, sözleşme imzalarken yıllık 500 bin Euro’yu kabul ettiği ve Performansına göre ücretini artırırız'' sözü aldığı öğrenildi. 
     
     100 bin Euro kesmedi 
     Yapılan son görüşmelerde ücretinin takımdaki diğer yabancılar Mondragon ve Song’un aldığı ücretlerin seviyesine çekilmesini isteyen defans oyuncusunun, verilen sözlerin tutulmaması nedeniyle kızgın olduğu bildirildi. Tomas’a, beklediği miktarın çok altında bir teklif yapıldığı ve bu rakımın 100 bin Euro olduğu bildirildi. Çok daha farklı bir zam bekleyen Tomas’ın ise hiç düşünmeden gelen bu öneriyi geri çevirdiği ifade edildi. 
     
     Sözleşmesini uzatmayacak 
     Yaşanan bu anlaşmazlık sonrası, Tomas’ın da Franck Ribery gibi ayrılmasından çekinen yönetim kanadının, bu futbolcuya biriken tüm alacaklarını ödediği ve bu yolla Hırvat futbolcuyu yumuşatmak istediği kaydedildi. Savunma oyuncusunun yönetimin yeni bir teklif yapmaması halinde ocak ayından sonra gelen teklifleri değerlendirmeye alacağı ve 2006 Haziran’da sona erecek olan sözleşmesini uzatmayacağı kaydedildi. 
     
</TEXT>
</DOC>
