<DOC>
<DOCNO> 351861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy14.html </URL>
<DATE> 2005/06/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Mesut Yılmaz'a hapis istemi 
</HEADLINE>
<TEXT>

     Eski başbakanlardan Mesut Yılmaz hakkında, işadamı Korkmaz Yiğit’e "profesyonel yalancı" diyerek basın yoluyla hakaret ettiği iddiasıyla dava açıldı. 
     Edinilen bilgiye göre, Sincan Ağır Ceza Mahkemesi, Yiğit’in avukatlarının itirazı üzerine Ankara Basın Savcılığı’nın daha önce konuyla ilgili zamanaşımı gerekçesiyle verdiği takipsizlik kararını kaldırdı. 
     Bunun üzerine, dosya tekrar Ankara Basın Savcılığı’na geldi. Basın Savcısı Nadi Türkaslan, eski Türk Ceza Kanunu’nun "sövme" başlığını taşıyan 482 4 ve "müteselsil suçlar" hükmünü içeren 80. maddeleri uyarınca 3 ay 15 günden 1 yıl 6 aya kadar hapis istemiyle dava açtı. 
     Ankara 2. Asliye Ceza Mahkemesi, 15 Eylül 2005 tarihini duruşma günü olarak belirledi. 
     
     DAVA SÜRECİ 
     Korkmaz Yiğit’in avukatları, Türkbank Soruşturma Komisyonu’nda 13 Mayıs 2004 tarihinde ifade verdikten sonra gazetecilere açıklamalarda bulunan Yılmaz’ın, müvekkillerine hakaret ettiği iddiasıyla İstanbul’da Nöbetçi Sulh Ceza Mahkemesi’ne başvurdu. Dosya, yetkisizlik kararı ile Ankara 10. Sulh Ceza Mahkemesi’ne geldi. 
     Ankara 10. Sulh Ceza Mahkemesi, Mesut Yılmaz’ın eylemini, Türk Ceza Kanunu’nun TCK "hakaret" fiilini düzenleyen 480. maddesi kapsamında değerlendirerek, görevsizlik kararı verdi. Dosyanın tevzi edildiği Ankara 4. Asliye Ceza Mahkemesi, eylemi basın yoluyla hakaret olarak değerlendirip dosyayı, Ankara 2. Asliye Ceza Mahkemesi’ne gönderdi. 
     2. Asliye Ceza Mahkemesi, "yayın yoluyla işlenen suçlarla ilgili 
     olarak şahsi dava açılamayacağı, bu suçların, cumhuriyet savcılarınca takip edileceği" gerekçesiyle yargılamayı durdurarak, dosyayı Basın Savcılığı’na gönderdi. Basın Savcılığı, şikayete bağlı suçlarda kamu davası açılması için öngörülen 6 aylık süre dolduğu için takipsizlik kararı vermişti. 
     
</TEXT>
</DOC>
