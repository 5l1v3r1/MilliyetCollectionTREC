<DOC>
<DOCNO> 395379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sondun04.html </URL>
<DATE> 2005/11/16/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
İsrail Başbakanı Şaron erken seçime gidiyor 
</HEADLINE>
<TEXT>

     İsrail Başbakanı Ariel Şaron, İşçi Partisi'nin, koalisyon hükümetini bozmakla tehdit etmesi üzerine erken seçime gitme kararı aldı. 
     Dışişleri Bakanı Silvan Şalom, İsrail radyosuna yaptığı açıklamada, Başbakan Şaron'un, İşçi Partisi'nin talep etmesi halinde erken seçim çağrısında bulunacağını açıkladı. 
     Şalom, Şaron'un kendisine, ''konuyu ertelemek için bir sebep olmadığını'' söylediğini belirtti. 
     İsrail'de İşçi Partisi'nin yeni lideri Amir Peretz, erken seçim için baskı yapmış ve Şaron'un, erken seçim tarihini belirlemek üzere kendisiyle bir araya gelmemesi halinde koalisyondan çekilme tehdidinde bulunmuştu. 
     Koalisyonda yer alan İşçi Partili bakanlar da Peretz'e destek vererek, kabineden ayrılacaklarını söylemişlerdi. 
     
</TEXT>
</DOC>
