<DOC>
<DOCNO> 366163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur14.html </URL>
<DATE> 2005/08/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
''Askere cep telefonu kiralanır'' 
</HEADLINE>
<TEXT>

     Genelde askerlere yönelik ürünlerin satıldığı Maltepe'deki Tandoğan Kapalı Çarşı'da, fotoğraf makinesinden sonra günübirlik cep telefonu da kiralanmaya başlandı. 
     Özellikle hafta sonları çok sayıda askerin gelerek alışveriş yaptığı çarşıda, askerlerin ihtiyacı olabilecek her türlü malzeme bulunuyor. 
     Cep telefonu kiralama işine askerlerden gelen talep doğrultusunda başladıklarını ifade eden çarşı esnafı, askeri birliklerin içerisine cep telefonu sokmanın yasak olması nedeniyle böyle bir uygulama başlattıklarını söylediler. 
     Bir çarşı esnafı, bu işe önce 5 telefonla başladıklarını ancak, askerlerden gelen yoğun talep üzerine telefon sayısını 40'a çıkardıklarını buna rağmen talebi karşılamakta zorlandıklarını ifade etti. 
     Cep telefonlarını günlük 4-5 milyon liradan kiraladıklarını belirten esnaf, bir izin gününde ortalama 80 telefon kiralandığını, ellerindeki telefonlar yetmediği için bazen arkadaşlarının telefonlarını da kiraya verdiklerini kaydetti. 
     Yaklaşık bir yıldır aynı şekilde fotoğraf makinesi de kiraladıklarını anlatan esnaf, fotoğraf makinelerini ve cep telefonlarını yoğunlukla askerlere kiraladıklarını ancak talep gelirse isteyen herkese kiralayabilecekleri söyledi. 
     Zaman zaman kiraya verdikleri cep telefonlarının bozuk döndüğünü ifade eden esnaf, çoğu kez tamir masraflarını vatani görevlerini yapan askerlere yüklememek için kendilerinin üstlendiklerinin altını çizdi. 
     
     ASKERLER MEMNUN 

     Askerler de birliklerinde ankesörlü telefon sayısının yetersiz olduğunu belirterek, böyle bir uygulamadan memnun olduklarını dile getirdiler. 
     Genelde bir çok kişinin askere gelirken telefon kartlarını da yanlarında getirdiklerini ifade eden askerler, ''Birliklerimizde ailemizle, sevdiklerimizle görüşmek için çok sıra beklememiz gerekiyor. Birliğe cep telefonu sokmamız da yasak olduğu için cep telefonlarımızı da getiremiyoruz. Ancak izin günlerinde kiraladığımız bu cep telefonlarına kendi telefon kartımızı takıp istediğimiz gibi görüşüyoruz'' dediler. 
     
</TEXT>
</DOC>
