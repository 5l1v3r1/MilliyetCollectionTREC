<DOC>
<DOCNO> 358283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun21.html </URL>
<DATE> 2005/07/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Caferi, İran'a gidiyor... 
</HEADLINE>
<TEXT>

     Irak Başbakanı İbrahim Caferi'nin İran'a resmi ziyaret yapacağı bildirildi. 
     IRNA ajansının haberine göre, Caferi'nin ziyareti 12 Temmuz Salı günü başlayacak ve üç gün sürecek. 
     Caferi'nin ziyaretinden iki gün önce 10 Iraklı bakan, çeşitli alanlarda karşılıklı işbirliğini geliştirmek amacıyla araştırma ve hazırlık yapmak için Tahran'a gelecek. 
     Irak Başbakanı Caferi'nin ziyaretinin önemli olduğu ve Tahran-Bağdat ilişkilerinde yeni bir dönem başlatacağı belirtiliyor. 
     Cumhurbaşkanı birinci yardımcısı Muhammed Rıza Arif'le görüşecek Caferi'nin ziyareti sırasında, Basra-Abadan petrol boru hattının kapasitesinin günlük 350 bin varile çıkarılması, Irak'a verilen elektriğin artırılması, ticari ilişkiler ve iki ülke arasındaki önemli konuların ele alınması bekleniyor. 
     1980'lerde 8 yıl süresince savaşan iki ülke arasındaki ilişkiler, Saddam Hüseyin yönetiminin devrilmesinden bu yana düzelme eğilimi gösterdi. ABD'nin öncülük ettiği koalisyonun Irak'ı işgalinden sonra yönetimde güçlenen Şiiler, İran ile ilişkileri geliştirmek için çaba harcıyor. 
     İki ülke arasındaki ilişkilerin düzelme sinyali vermesinden sonra İran Dışişleri Bakanı Kemal Harrazi, mayıs ayı ortalarında Irak'ı ziyaret etmişti. 
     İran Dışişleri Bakanlığı sözcüsü Hamid Rıza Asefi, daha önce Caferi'nin İran'ı ziyaret edeceğini açıklamış fakat Caferi, ziyaret için bazı şartlar öne sürmüştü. 
     
</TEXT>
</DOC>
