<DOC>
<DOCNO> 358110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sonspo23.html </URL>
<DATE> 2005/07/04/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Fenerbahçe'nin şampiyonluğu Kazakistan'da kutlandı... 
</HEADLINE>
<TEXT>

     Fenerbahçe’nin lig şampiyonluğu, Kazakistan’ın Almatı kentinde düzenlenen bir geceyle kutlandı. 
     Gecede konuşan Türkiye’nin Almatı Büyükelçisi Taner Seben, kendisinin koyu Galatasaraylı olmasına karşın, Türkiye’nin köklü ve güzide takımı Fenerbahçe’nin şampiyonluğunu Kazakistan’da kutlama etkinliğine katılmaktan mutluluk duyduğunu söyledi. 
     Fenerbahçe için Türkiye’de şampiyon olmakla "iş bitmediğini" ifade eden Seben, "Bu güzide takımımızın önünde şimdi ülkemizi Avrupa’da da başarıyla temsil etmek var. Tüm Fenerbahçe camiasına ve taraftarlara sesleniyorum, burada Avrupa’da da şampiyonluğunuzu birlikte kutlamayı canı gönülden istiyorum. Fenerbahçe’de bu helvayı yapmak için bütün imkan var" diye konuştu. 
     Sporun ruhunda dostluk ve dostça yarış bulunduğunu belirten Seben, önemli olanın Fenerbahçelisi, Galatasaraylısı, Beşiktaşlısı vesaire takımlısı, Türk insanları olarak, birlik ve beraberlik içinde olmak ve bir coşkuyu birlikte yaşamak olduğunu söyledi. 
     Fenerbahçe Dernekler Sorumlusu Yaşar Nadir Attila da Fenerbahçe’nin büyüklüğünü ispat ettiğini vurgulayarak, "İnanıyorum Avrupa’da da önemli başarılara imza atarak ülkemizi en güzel şekilde temsil edeceğiz, yine böyle şampiyonluk kutlamalarında birlikte olacağız" dedi. 
     Fenerbahçe Kulübü Başkanı Aziz Yıldırım’ın davete teşekkür ve kutlama mesajı gönderdiği gecede, Türkiye’den getirilen temsili şampiyonluk kupası Dernekler Sorumlusu Yaşar Nadir Attila tarafından Kazakistan Fenerbahçeliler Derneği Başkanı Haluk Ege’ye verildi. 
     The Regent Ankara Oteli’nde düzenlenen geceye, Türkiye’nin Almatı Büyükelçisi Taner Seben, Fenerbahçe Dernekler Sorumlusu Yaşar Nadir Attila, eski futbolcu Selçuk Yula, Kazakistan’da faaliyet gösteren Fenerbahçeliler Derneği, Galatasaraylılar Derneği, Beşiktaşlılar Derneği üyeleri ve diğer davetliler katıldı. 
     Fenerbahçe’nin maçlarının sunulduğu sinevizyon gösterisi, caz konseri ve dans gösterilerinin de yer aldığı gecede, Kazakistan Fenerbahçeliler Derneği’ne katkıda bulunan Türk işadamları ile diğer Türk takımlarının derneklerinin temsilcilerine plaketler verildi. 
     Gecenin sonunda Fenerbahçe şampiyonluk pastası kesilerek, piyango çekilişi sonuçları açıklandı ve kazananlara çeşitli hediyeler verildi. 
     Kazakistan Fenerbahçeliler Derneği 2002 yılında kuruldu. 
     Kazakistan’da 2005 yılında kurulan Galatasaraylılar ve Beşiktaşlılar Dernekleri de bulunuyor. 
     
</TEXT>
</DOC>
