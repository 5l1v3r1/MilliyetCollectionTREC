<DOC>
<DOCNO> 369691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yazar/altan.html </URL>
<DATE> 2005/08/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dam üstünde saksağan, vur beline kazmayı... 
</HEADLINE>
<TEXT>


Nasreddin Hoca'ya sormuşlar 
- Başbakan Tayyip Bey'in de, nihayet adını koymak yürekliliğini gösterdiği "Kürt sorunu" neden şimdiye dek bir türlü çözümlenemedi 
Nasreddin Hoca 
- Herhalde, demiş birilerinin çıkarı vardı çözümlenmemesinde de, ondan... 
- Kimlerin çıkarı vardı mesela 
- Doktorum diye ortaya çıkıp da, hastalık sürdükçe ve koydukları yanlış teşhis sonucu, hastaları öldürdükçe kendilerine duyulan ihtiyacın daha da artacağına inananların... 
- Peki şimdi Tayyip Bey'in koyduğu teşhis sonucu, hastalık iyileşecek mi 
- Değişik teşhislerde ısrar eden doktorların alacağı tutuma bağlı bu... 
- Yani vurma kırma, ölme öldürme, bombalama sürecek mi 
- Sürmesini isteyenler olacaktır doktor geçinmenin getirisi, hastalığın iyileşmemesine bağlı... 
- Aynı vatan, aynı devlet, aynı bayrak diye belirlenen kırmızı çizgilere hiç değinmedin Hoca... 
- Kırmızı çizgiler keselerdeki, kazançlardaki, servetlerdeki, yaşam düzeylerindeki çatlamışlığı bütünleştirmeye bir türlü yetmiyor da, onun için... 
- Tayyip Bey, devletin bazı hatalarından da söz etti sence neydi o hatalar 
- Mesela, Türkiye'deki yoksulluktan söz edenlerin, solcu diye içeri tıkılmaları ve onca yolsuzlukla soysuzluğa, rüşvete ve cukkacılığa göz yumulması... 
- Başka 
- Dur, sana bir fıkra anlatayım pahalı bir arabanın sarhoş sürücüsü, peş peşe bir yığın kanlı kaza yaptıktan sonra, nihayet devrilerek durmuş. Sürücünün kan muayenesi sonucu, şöyle bir rapor verilmiş, "Alkolünde çok az miktar kan bulundu"... 

Kimsenin kimseyi dinlemediğinden yakınılır durulurdu 
- Ne çocuklar, anneyle babalarını ne kadınlar, kocalarını ne kocalar, karılarını ne gençler, büyüklerini ne öğrenciler, öğretmenlerini ne siyasetçiler, halkın şik yetini ne kapıcılar, dairelerde oturanları ne memurlar, amirlerini ne pazarcılar, belediyecileri ne dolmuşçular trafikçileri ne Bakanlar birbirlerini dinliyor... 
Sanırız artık, kimsenin kimseyi dinlemediğinden yakınanlar, biraz olsun rahatlamışlardır... 
Biliyorsunuz birileri, herkesi dinlemeye başladı... 

Devlet istatistiklerini, bikini mayosuna benzetirler. Bikini mayoları, nasıl genç hanımların her yerlerini açığa çıkardıkları halde, akılların en takıldığı yerlerini saklı tutarlarsa devlet istatistikleri de, en önemli kalemleri örtülü geçerlermiş... 
Örneğin, son 80 yılda kaç yüz milyar dolarlık silah alınmış ve bunların miyadının ortalama ne kadar zamanda dolmuş olduğunun açıklandığına, hiç rastlanıyor mu 
Bir de şöyle bir projeksiyona hiç rastlanmıyor 
Acaba alındığının yarısı kadar silah alınsaydı da geri kalan yarısıyla da, yatırımlar yapılsaydı bugünkü ekonomik durum nasıl olurdu 
Eskiden bu tür sorular için şöyle denirdi 
- Ona Rüfailer karışır... 
Şimdi artık inkılab-ı mukaddesimiz ve alüal demokrasimiz sayesinde Rüfailer de karışmıyor. 

Karikatürist Eflatun Nuri, dalga geçtiği bazı politikacılar için şöyle diyor 
- O kadar arslan adam ki, hayvanat bahçesine gittiğinde iki bilet alması gerek birisi girmek, öteki de dışarı çıkabilmek için... 
Söylentilere göre, Deniz Baykal'a çengellenmek isteniyormuş bu takılma... 

İlk 10 yılık Nobel Tıp Ödülü'nün ülkelere göre listesi 
1901 Almanya 
1902 İngiltere 
1903 Danimarka 
1904 Çarlık Rusyası 
1905 Almanya 
1906 İtalya 
1907 Fransa 
1908 Almanya 
1909 İsviçre 
1910 Almanya 

Biz ne mi yapıyorduk o yıllarda 
Başta Enver Paşa olmak üzere İttihatçılar, vatanı kurtarmak için iktidarı ele geçirmeye çalışıyorlardı yani her zamanki malum ve mutat uğraşlar içindeydik... 
Nobel Tıp Ödülleri, bir vızıltıdır bize 
Bizler vatan dururken, sağlığa boş veririz. 
Tarihimiz önünde dünya gelmişken dize, 
Nobel'e, al kıçına sok ödülünü deriz. 

Metin Eloğlu'ndan bir şiirle bitirelim yazıyı 

Eloğlu binlik bozdurur 
Ben bozduramam 

Eloğlu başını yastığa kor komaz uyur 
Ben uyuyamam 

Eloğlunun sofrasında dokuz türlü 
Benim aç yattığım olur bazan 

Benim evim gecekondu 
Eloğlunda apartman 

Eloğlunda ince müzik 
Benimkisi aman aman 

Benim kuru başım bana yeter 
Eloğlunda karı kızan 

Ben keçileri kaybettim 
Eloğlunda usta çoban 

Bu soyadı bana haram 



</TEXT>
</DOC>
