<DOC>
<DOCNO> 356846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/siyaset/axsiy02.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiye soruşturma yok 
</HEADLINE>
<TEXT>


Banka batıran işadamı Toprak'ın eşiyle birlikte Londra'ya giden İzmir Valisi Göksu için İçişleri Bakanı Aksu herhangi bir işlem yapmadı. Göksu, Bakan Aksu'nun akrabası 

Tolga Şardan 


İzmir Valisi Yusuf Ziya Göksu'nun, batırılan Toprakbank'ın eski sahibi Halis Toprak'ın eşi Özlem Toprak ile birlikte Londra'ya gitmesiyle başlayan etik tartışmasında gözlerin çevrildiği İçişleri Bakanı Abdulkadir Aksu, hareketsiz kalma ve gelişmeleri izleme yolunu seçti. Aksu'nun, Göksu hakkında herhangi bir işlem yapmadığı, teftiş kuruluna da inceleme - soruşturma görevi vermediği belirtildi. Göksu'nun da istifa veya emeklilik talebi doğrultusunda bir girişimde bulunmadığı kaydedildi. 
Bakanlıktan izin alarak gittiği 4 günlük Londra gezisini, hakkındaki suçlamalar nedeniyle yarıda kesip Türkiye'ye dönen Göksu'nun, Aksu ile görüşerek sözlü bilgi verdiği, İçişleri Bakanlığı'nca vali hakkında henüz bir işlem başlatılmadığı belirtildi. 
Bakanlık kaynakları, Göksu'nun görevden istifa etmek gibi bir eğiliminin Aksu'ya yansımadığını kaydederken, önceki gün TBMM'de gazetecilerin sorularını "Sabırlı olun" diyerek yanıtlamayan Aksu, dünkü TBMM çalışmaları sırasında da olayla ilgili konuşmamayı tercih etti. 
İçişleri Bakanlığı kulislerinden sızan bilgilere göre, Aksu, CHP İstanbul Milletvekili Mehmet Sevigen'in önceki gün TBMM'ye verdiği soru önergesini yanıtlamak amacıyla Göksu'nun bilgisine başvurarak yazılı bir yanıt alma yöntemini kullanacak. 

Yazılı yanıt isteyecek 
Aynı zamanda yakın akrabası olan Göksu'nun odağına oturduğu olay nedeniyle rahatsız olduğu belirtilen Aksu, dün öğle saatlerinde makamından ayrılarak TBMM'ye geçti ve gün boyu Belediyeler Yasası'ndaki değişikliklerin görüşüleceği çalışmaları bizzat takip etti. 
Göksu, mülki idaredeki görevinde ilk valiliğini de Aksu'nun ilk bakanlığı döneminde yapmıştı. Aksu ile anne tarafından yakın akraba olan Göksu, ANAP döneminde 1989'da Aksu'nun ilk bakanlık görevi sırasında Isparta Valisi oldu. Daha sonra merkez valiliği yapan Göksu, 1996'da Denizli Valiliği görevine getirildi. Göksu, AKP hükümetinin kurulmasının ve Aksu'nun İçişleri Bakanı olmasının ardından İzmir Valisi olarak görevlendirildi. 
Sevigen, Aksu'nun yanıtlaması istemiyle TBMM Başkanlığı'na sunduğu önergede, İzmir Valisi'nin el konulan banka sahiplerinden bir kişinin eşini havaalanı VIP salonundan geçirip geçirmediğini, geçirmiş ise böyle bir yetkisinin olup olmadığının yanıtlanmasını istemişti. 

Göksu'dan açıklama 
İşbaşı yapmayan Göksu, yaptığı yazılı açıklamada, İngiltere biletlerinin işadamı Halis Toprak'ın Miles Miles kartından ödendiğini kabul ederek, "Tertemiz dostluk ve hemşerilik dışında bir menfaat söz konusu değildir" açıklamasını yaptı. 
İzmir'e gelen Sanayi ve Ticaret Bakanı Ali Coşkun'u karşılamaya da gitmeyen Göksu, Toprak'ı hemşerisi olduğu için çok eskiden beri tanıdığını belirtti. Son olarak 20 gün önce İzmir'deki bir düğüne gelen işadamını misafir ettiğini belirten Göksu, şöyle devam etti 
"Londra'ya İçişleri'nin izniyle gittim. Aynı gün Halis Toprak, eşi ve çocuğunu da Londra'ya göndermeye karar vermiş ki uçakta karşılaştık. Londra'da havaalanında şirketlerine ait 2 araç göndermiş. 
Araçlardan biri eşi ve çocuğunu alarak evine gitti. Ben de eşimle iddia edilen arabaya binerek kalacağımız otele gittim. Haberlere konu olan malik neyle uzaktan yakından hiçbir ilgim yoktur." 

'Tesadüf' demişti 

Halis Toprak, eşi Özlem Toprak'ı İngiltere'nin başkenti Londra'daki 182 trilyonluk malik nesine, geçen pazar Atatürk Havalimanı VIP Salonu'ndan uğurlamıştı. Aynı uçakta İzmir Valisi Göksu ve eşi Meral Göksu'nun da bulunduğu ortaya çıktı. Ancak Göksu ve eşi, gazetecilerin bulunduğunu öğrenince VIP Salonu'nu kullanmadan uçağa bindi. Özlem Toprak ile Göksu çiftinin uçakta yerleri yan yanaydı. Vali Göksu, Özlem Toprak ve 2 yaşındaki oğlu Turgut Toprak'la aynı uçakta bulunmasını "tesadüf" olarak değerlendirdi. 
Göksu çiftini, havalimanında karşılaması için kiralanan Bentley'lerin, dünyanın en pahalı otomobillerinden olduğu ve günlük kirasının 882 YTL'yi aştığı öğrenildi. Göksu çiftinin uçak biletlerini de Toprak'ın aldığı ortaya çıktı. 


</TEXT>
</DOC>
