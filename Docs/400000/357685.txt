<DOC>
<DOCNO> 357685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur02.html </URL>
<DATE> 2005/07/02/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Emeklinin el çantası bomba sanıldı 
</HEADLINE>
<TEXT>

     Mehmed Hakkı ÖZBAYIR MANİSA, DHA 

      ANKARA'da Adalet Bakanlığı önünde, bugün güvenlik güçleri tarafından canlı bombanın etkisiz hale getirildiği saatlerde, Manisa Yapı Kredi Bankası Şubesi'nin vitirin camı önünde bırakılan el çantası, çevrede bomba korkusu yaşattı. 
     Mustafa Kemalpaşa Bulvarı üzerindeki Yapı Kredi Bankası Manisa Şubesi'nin yola çıkıntı yapan camlı bölümüne bırakılan sahipsiz çantayı farkeden vatandaşlar, bomba olabileceği şüphesiyle polise ihbarda bulundu. Banka önüne gelen polis ve bomba uzmanları çevre güvenliğini alarak, vatandaşları bölgeden uzaklaştırdı. Uzmanlar, uzaktan kumandalı fünye ila çantayı patlatmaya hazırlanırken, olay yerine gelen 74 yaşıdaki memur emeklisi Arif Karakaş, porföy çanta denilen el çantasının kendisine ait olduğunu söyledi. Yaşlı adamın yanılabileceğini ve çantanın bombalı olabileceğini düşünen polis, bir süre çelişkide kaldı. Ancak daha sonra polisin izni ile Arif Karakaş'ın alıp açtığı çantadan kimlikleri, cep telefonu ve bir miktar parası çıkınca gerçek sahibi olduğu anlaşıldı. 
     Bitişikteki Ziraat Bankası'ndan para çektikten sonra bir süre dinlendiği Yapı Kredi Bankası önünde çantasını unutup alış verişe gittiğini söyleyen Arif Karakaş, Yolda çantam aklıma geldi. Geçtiğim yerleri ararken polisleri gördüm, çantamı tanıdım. Çantamı bulunca çok sevindim'' dedi. 
     
</TEXT>
</DOC>
