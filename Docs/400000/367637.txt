<DOC>
<DOCNO> 367637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo07.html </URL>
<DATE> 2005/08/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçe ara vermedi... 
</HEADLINE>
<TEXT>

     Birinci Süper Lig'de sezonun ilk maçında deplasmanda Gençlerbirliği ile 0-0 berabere kalan Fenerbahçe, ikinci hafta Diyarbakırspor ile yapacağı maçın hazırlıklarına ara vermeden başladı. 
     Samandıra Tesisleri'nde 1 saat 40 dakika süren antrenmanda, dünkü maçta 90 dakika forma giyen futbolcular koşu ve yürüyüş yaparken, diğer oyuncular normal programda çalışmasını sürdürdü. 
     Teknik Direktör Christoph Daum'un yönetimindeki antrenmanda, sarı-lacivertliler pas, çabukluk ve koordinasyon çalışmalarının ardından, çift kale maç yaptı. 
     Geçen sezon, genelde maçlardan sonraki ilk çalışmaları yardımcısı Roland Koch yönetimine bırakan Daum, antrenmanı başından sonuna kendisi yönetti. 
     Anelka, Servet ve Can'ın katılmadığı antrenmanda, kaleciler takımdan ayrı çalıştıktan sonra çift kale maçta takıma dahil oldu. 
     Yarın izin yapacak olan sarı-lacivertliler, Diyarbakırspor maçının hazırlıklarını 8 Ağustos Pazartesi gününden itibaren sürdürecek. 
     Pazartesi akşam saatlerinde tek antrenman yapacak takım, 9 Ağustos Salı gününü çift antrenmanla geçirecek. 
     
</TEXT>
</DOC>
