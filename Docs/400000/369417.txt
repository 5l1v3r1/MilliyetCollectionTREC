<DOC>
<DOCNO> 369417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/guncel/gun10.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pahalı hac ücreti 'milli onur'dan 
</HEADLINE>
<TEXT>


Diyanet İşleri Başkanı Bardakoğlu, hac ücretlerindeki artışla ilgili olarak, "Milli onurumuza uygun bir hac düzenledik" dedi 

ANKARA ANKA 

Özellikle konaklama konusunda daha iyi hizmet sunmak için hac ücretlerini artırdıkları belirten Diyanet İşleri Başkanı Ali Bardakoğlu, "Milli onurumuza uygun bir hac düzenledik" dedi. 
Mekke ve Medine'deki kötü konaklama merkezlerinin yıkılmaya başladığını kaydeden Bardakoğlu, yerlerine yapılanların daha pahalı olduğunu ifade etti. Hac ücretlerindeki 200 dolarlık artışın, belli kalemlerdeki maaliyet artışlarının yansıması olduğunu dile getiren Bardakoğlu, hayatlarında bir kere hacca gidecek hacıların iyi evlerde kalmalarını arzu ettiklerini söyledi. 
Bardakoğlu, ticari kazancı ön plana çıkarmadıklarına işaret ederken, daha önce 3 metrekareye bir kişinin yerleştirildiğini, bu yıl bir kişinin 3,5 metrekareye yerleştirileceğini anlattı. Petrol fiyatlarında artış beklendiğini, bu nedenle uçak fiyatlarında da artış olacağını söyledi. 


</TEXT>
</DOC>
