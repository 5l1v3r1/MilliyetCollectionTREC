<DOC>
<DOCNO> 350780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo32.html </URL>
<DATE> 2005/06/10/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Sivasspor Alman Werner Lorant ile görüştü... 
</HEADLINE>
<TEXT>

     İsmail Kartal ile yollarını ayırdıktan sonra yeni teknik direktör arayışlarına başlayan Sivasspor’un, Fenerbahçe’nin eski teknik direktörü Alman Werner Lorant ile görüştüğü bildirildi. 
     Birinci Süper Lig’in yeni ekiplerinden Sivasspor’un Transfer Komitesi Üyesi Ahmet Çelebi, AA muhabirine yaptığı açıklamada, İstanbul’a gelen Werner Lorant ile görüştüklerini ve ön görüşmenin olumlu geçtiğini söyledi. 
     Sivasspor Genel Menajeri Bülent Uygun ise Lorant’ın yanı sıra daha önce Ankaragücü ve Elazığspor’u çalıştıran Sırp teknik direktör Milorat Mitroviç ile de görüştüklerini bildirdi. 
     Maddi konularda anlaşma sağlanırsa Lorant ile anlaşma ihtimallerinin daha yüksek olduğunu ifade eden Uygun, Lorant’ın isminin büyük olduğunu ve daha önce Fenerbahçe’yi çalıştırdığı için Türkiye’yi çok iyi tanımasının bir avantaj olduğunu belirtti. 
     
</TEXT>
</DOC>
