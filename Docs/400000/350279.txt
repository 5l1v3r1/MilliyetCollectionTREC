<DOC>
<DOCNO> 350279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun28.html </URL>
<DATE> 2005/06/09/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
NATO, yeni strateji belgesi hazırlıyor 
</HEADLINE>
<TEXT>

     NATO üyesi ülkelerin savunma bakanlarının Brüksel'de gerçekleşen Kuzey Atlantik Konseyi NAC toplantılarında, İttifak'ın çeşitli bölgelerde yönettiği operasyonlara ve üstlendiği görevlere ilişkin dosyalar ile yeni strateji belgesi ele alındı. 
     NAC sonunda yayımlanan ortak bildiride, İttifak'ın Afganistan'daki barış ve istikrara katkılarının devam edeceği, uluslararası kurumlarla koordinasyon içinde, Afgan yönetimine desteğin sürdürüleceği bildirildi. 
     Kosova'da gerekli yeteneklere sahip NATO birimlerinin barışı koruma gücü KFOR bünyesinde varlığını sürdürdüğünü belirten bakanlar, Kosova'nın geleceğine yönelik sorunların aşılması amacıyla başlatılması öngörülen müzakere sürecine destek verileceğini bildirdiler. 
     Bildiride, Bosna-Hersek'te örneği görülen NATO-AB işbirliğinin geliştirilmesine yönelik irade yansıtılırken, Sırbistan ve Hırvatistan'a, uluslararası adalet kurumlarıyla daha sağlıklı işbirliği çağrısında bulunuldu. 
     NATO üyesi ülkelerin tamamının, Irak'ta demokratik yöntemlerle seçilen hükümete yardım amacıyla, bu ülkenin güvenlik birimlerinin eğitilmesine ilişkin operasyonlara katkıda bulundukları ifade edilen bildiride, İttifak'ın Akdeniz'deki operasyonuna devam edeceği, bu çerçevede Rusya, Ukrayna ve NATO ile işbirliği yapan Akdeniz ülkelerinden gelecek katkıların da memnuniyetle karşılanacağı belirtildi. 
     Akdeniz'de, 11 Eylül'den hemen sonra, 6 Ekim 2001'de başlatılan NATO operasyonu Yoğun Gayret-Active Endeavour çerçevesinde, Akdeniz'deki deniz trafiği, gemiler ve kargolar, terörle mücadele kapsamında denetleniyor. Akdeniz'in tamamında devriye gezen İttifak'ın daimi deniz birimleri, şüpheli gemileri durdurarak arama yapıyor. 
     Bakanlar, Sudan'ın Darfur bölgesindeki durumun ciddiyetine dikkati çekerek, Afrika Birliği'nin bu bölgede üstleneceği göreve stratejik katkı yönünde NATO'nun kararlılığını ifade ettiler. 
     Ortak bildiride, İttifak'ın üstlendiği görevlerin gerektirdiği askeri ve maddi ihtiyaçların karşılanması ve alınan siyasi kararların uygulanması için gerekli önlemlerin müttefikler tarafından alınması istendi. 
     Bakanlar, geçen yıl, İstanbul zirvesinde alınan kararlar çerçevesinde İttifak'ın küresel strateji ve politikasını güncelleştiren belgeye ilişkin çalışmaları da incelediklerini, bu çalışmaların sonuçlarını yıl sonunda değerlendireceklerini belirttiler. 
     Bildiride, NATO Acil Mukabele Kuvveti'nin NATO Response Force-NRF ''önemli bir ileri adım'' oluşturduğu ifade edildi. 
     NATO devlet ve hükümet başkanları tarafından, 2002 sonunda, Prag zirvesinde alınan karar çerçevesinde, en geç 2006'da, 25 bin kadar askerle ''tam operasyonel'' olması öngörülen NRF, ilk aşamada 6 bin kadar askerle, 2004'te göreve başladı. 
     İttifak üyesi ülkelerin kara, deniz ve hava kuvvetlerinden gelen araç ve askerlerden oluşan NRF, ''bir kriz halinde'', 15 ila 30 gün içinde harekete geçirilebilecek yetenekte bulunuyor. NRF, ''dünyanın her yerinde'', ''modern NATO'nun hedef olduğu yeni tehditlere karşı'' mücadeleye hazırlıklı tutuluyor. İttifak askeri yetkililerine göre, bu tehditlerin başında terörizm ve kitle imha silahları yer alıyor. 
     Ortak bildiride, terörizm ve kitle imha silahlarına karşı mücadele alanında atılan adımlara da değinildi. 
     Bildirinin son bölümünde, NATO Genel Sekreteri Jaap de Hoop Scheffer'in, İttifak yönetim ve çalışma yöntemlerine ilişkin reform inisiyatifine destek verildiği, ancak oybirliğine dayalı karar mekanizmasından vazgeçilmeyeceği belirtildi. 
     
</TEXT>
</DOC>
