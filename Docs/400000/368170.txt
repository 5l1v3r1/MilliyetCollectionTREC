<DOC>
<DOCNO> 368170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/dunya/adun.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörü övenlere ömür boyu hapis 
</HEADLINE>
<TEXT>


İngiliz adaleti, Londra'daki terör eylemlerinin propagandasını yapan 3 radikal imamı ömür boyu hapis gerektiren 'vatana ihanet' suçundan yargılamaya hazırlanıyor 

DIŞ HABERLER SERVİSİ 


İngiltere'de 7 Temmuz saldırıları ile 21 Temmuz saldırı girişimi sonrasındaki vaazlarında terörü övdüğü belirtilen Müslüman cemaatinin 3 önde gelen imamının vatana ihanet suçundan yargılanabilecekleri bildirildi. 
"Daily Telegraph" gazetesinin haberine göre, Ömer Bekri Muhammed, Ebu İzzettin ve Ebu Üzeyir adlı din adamları suçlu bulunursa ömür boyu hapisle cezalandırılabilecek. 
Gazete, Başbakan Tony Blair'in terörü teşvik edenlere yönelik yeni yasal düzenlemeler yapılacağını açıklamasının ardından terörü teşvik eden veya İngiltere'de intihar saldırıları düzenlenmesini öven kişilerin vatana ihanet kapsamında yargılanmasının düşünüldüğünü bildirdi. Hükümetin özellikle radikal din adamları Ömer Bekri Muhammed, Ebu İzzettin ve Ebu Üzeyir üzerinde durduğunu belirten "Telegraph", bunlardan Bekri'nin Müslümanlara çağrı yaparak, 7 Temmuz saldırılarıyle ilgili olarak hiçbir şekilde polise bilgi vermemelerini istediğini ve saldırıyı düzenleyen 4 intihar bombacısını "muhteşem dörtlü" olarak tanımladığını iddia etti. Gazeteye göre, "El Muhacirin" göçmen adlı cemaatin dini lideri olan Bekri, "Müslümanların bir treni bombalayacağını bilseydim kimseye söylemezdim" dedikten sonra Irak ve Afganistan'da İngilizlere yapılan saldırıları desteklediğini ifade etti. 
Gazete diğer 2 din adamının da vaazlarında terörü övdüğünü ve saldırıları onaylayan açıklamalar yaptığını iddia etti. "El Guraba" gürbetçiler adlı cemaatin lideri Ebu İzzettin, bir demecinde 7 Temmuz bombacılarını Müslümanları uyandıracak mücahit eylemi yapanlar olarak niteledi. Muhacirlerden ayrılarak "Kurtarıcı" adlı bir tarikat kuran Ebu Üzeyir de saldırıların hemen sonrasında BBC'nin gece haberlerine çıkarak, "Cihad bayrağı şimdi İngiltere'de yükseltildi. Müslümanlar artık İngilizlerle barış içinde olmayacak" dedi. Bu tarikatın gazetesinde de Müslümanlar terörist olmaya davet edilirken, Londra saldırılarında ölen kurbanlar için "Bunlar masum değil, çünkü Müslüman değiller" ifadesi kullanıldı. 
Gazete, söz konusu din adamlarına karşı nasıl bir suçlama getirileceğinin polis teşkilatı Scotland Yard ile savcılar arasında yapılacak görüşmelerden sonra netlik kazanacağını bildirdi. Gazete, Adalet Bakanı Lord Goldsmith ile Başsavcı Ken Macdonald arasında bu konuda bir görüşme yapıldığını yazdı. 

TÜRKİYE'DE DURUM 

Propaganda yeniden suç oluyor 
AB'ye uyum kapsamında 2003'te kaldırılan Terörle Mücadele Yasası'nın 8. maddesi "devletin bölünmezliği aleyhine propaganda" suçunu düzenliyordu. Maddeye göre, bütünlüğü bozmak amacıyla propaganda yapanlar, eylemin herhangi bir örgütle bağlantısı olsun veya olmasın 1 yıldan 3 yıla kadar hapisle cezalandırılıyordu. Maddenin kaldırılmasının ardından, aynı yasanın 7. maddesine bir fıkra eklenerek, sadece şiddet veya terör yöntemlerine başvurmayı teşvik edecek şekilde propaganda yapanların 1 yıldan 5 yıla kadar hapisle cezalandırılması düzenlemesi getirildi. Böylece, "suçu övme" dışındaki propaganda, AB'nin isteği üzerine suç olmaktan çıkartıldı. Yeni TCK'nın "suç işlemek amacıyla örgüt kurma" başlıklı 220. maddesinin 8. fıkrasında ise "örgütün ve amacının propagandasını yapma" suçu yeniden düzenlendi. Kaldırılan TMY 8, "bölünmez bütünlüğe aykırı bulunan her türlü söz, yazı, resim, konuşma vb. eylemin cezalandırılmasını sağlıyordu. Yeni TCK'daki düzenleme ise bir örgüte yandaş kazandırmaya yönelik örgüt amacına uygun propaganda suçunu cezalandırıyor. TMY 8'den farklı olarak, propagandanın mutlaka bir örgütle bağlantılı olması şartını getiriyor. Bu suçu işleyenlerin 1 yıldan 3 yıla kadar hapisle cezalandırılması öngörüldü. 


</TEXT>
</DOC>
