<DOC>
<DOCNO> 388497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun07.html </URL>
<DATE> 2005/10/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Filistin lideri Abbas siyasi gözlemcilere göre ABD'den eli boş dönüyor 
</HEADLINE>
<TEXT>

     "Beyaz Saray’da beş ay içinde ikinci defa ağırlanan Filistin lideri Mahmut Abbas, ABD Başkanı George Bush’un desteğine rağmen Washington’dan eli boş dönüyor..." AFP muhabirinin görüşlerini sorduğu siyasi gözlemciler, Filistin lideri Abbas’ın dün akşam George Bush ile görüşmesini böyle değerlendirdi. Amerikan Barış Enstitüsü’nden Scott Lasensky, "Abbas, sembolik zaferle evine dönüyor, ama eli boş" dedi. 
     Ortadoğu Barış Vakfı yöneticisi Geoffrey Aronson, Bush’un Abbas ile görüşmesinde "topu taca attığını" düşünüyor. Aronson’a göre, Bush her iki taraftan da "geleneksel isteklerini" yinelemekle yetindi ve Abbas’a somut bir şey vermedi. 
     Uzmanlara göre, İsrail’in Gazze’den çekilmesini izlemek ve Gazze ile komşu ülkeler arasındaki ticari ilişkileri kolaylaştırmak amacıyla çözüm bulmakla görevlendirilen James Wolfensohn’un görev süresinin uzatılabileceğinin açıklanması, Abbas’in ziyaretindeki en önemli somut sonuç oldu. 
     AFP’nin konuştuğu uzmanlar, Filistin-İsrail savaşının ABD medyasında artık fazla yer işgal etmediğini ve Irak, Katrina, ekonomi gibi diğer konuların Amerikan kamuoyunu daha fazla ilgilendirdiğini düşünüyor. 
     Ortadoğu Barış Süreci Enstitüsü’nden David Makovsky, "İlerleme kaydederseniz devreye gireriz derken Filistinlilere mesaj verdiklerini sanıyorum" dedi. 
     Uzmanlar, Dörtler Grubunun AB, ABD, BM, Rusya 2005’te Filistin devletinin kurulmasını öngören "yol haritası"nın "öldüğünü" de düşünüyor. Uluslararası Stratejik Araştırmalar Merkezi Ortadoğu Müdürü Jon Alterman, "Harita öldü, fakat yerine bir şey konmadı" dedi. 
     Alterman, "Amerikan başkanı ’yol haritası’nın mimarı ve ilham kaynağı olduğu halde, artık kendisini o takvime bağlı hissetmiyor. Bu da haritanın hala işe yarar olduğunu düşünen herkese gösteriyor ki, bu kılavuz ölmüştür" diye konuştu. 
     
</TEXT>
</DOC>
