<DOC>
<DOCNO> 398302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/guncel/gun04.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da deprem 5.3 
</HEADLINE>
<TEXT>


Pötürge'de dün 5.3 büyüklüğünde deprem oldu. Panikleyen halk sokakta sabahladı. Çevre illerde de hissedilen sarsıntıda can ve mal kaybı olmadı 

DHA 

Malatya'nın Pötürge ilçesinde meydana gelen 5.3 büyüklüğündeki depremde, can ve mal kaybı yaşanmadı. Doğu ve Güneydoğu Anadolu Bölgesi'ndeki birçok ilde de hissedilen depremin ardından paniğe kapılan halk geceyi sokaklarda geçirdi. 
Kandilli Rasathanesi Deprem Araştırma Enstitüsü merkez üssü Pötürge ilçesi olan deprem, dün 17.56'da kaydedildi. 
Richter ölçegine göre 5.3 büyüklüğünde olduğu açıklanan depremin yerin 8.5 kilometre derinliğinde meydana geldiği bildirildi. Deprem Malatya'nın yanı sıra Adıyaman, Şanlıurfa, Elazığ, Tunceli, Erzincan, Diyarbakır'da da hissedildi. 
5.3'lük depremin ardından 3.2 ve 3.3 arasında 4 artçı sarsıntı daha kaydedildi. Artçı sarsıntıların sürmesini beklediklerini ifade eden yetkililer, "Bu deprem genel anlamda önemli saydığımız bir deprem değil. Zaman zaman bu bölgede bu depremlerin olması olası. Bunlar, Doğu Anadolu Fayı üzerindeki aktiviteler" dedi. 
Vali Osman Derya Kadıoğlu da, Pötürge ilçe merkezinde can veya mal kaybının olmadığını, köylerle irtibata geçilmeye çalışıldığını belirterek, "Gerekli önlemler alındı" diye konuştu. 



</TEXT>
</DOC>
