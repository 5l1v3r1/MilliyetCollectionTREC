<DOC>
<DOCNO> 389694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/aspo.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Peşlerini bırakmam' 
</HEADLINE>
<TEXT>


Tahkim Kurulu'na hukuki olarak savaş açacağım. İstifa etseler bile kurtulamazlar. Hepsini mahkemeye vereceğim... Formalarını üstlerinden çıkarmıyorlar. Bir çoğu Murat Aksu'nun ya hocası, ya da arkadaşı. Böyle taraflı yönetim olmaz... Federasyon her fırsatta rahatsızlığını söylüyor ama istifaları engelliyor. Bu kendini inkar etmektir... Bu üyelerle yola devam edilirse Tahkim Kurulu'nu tanımam. Federasyon genel seçimden korkmasın, buna izin vermeyiz 

ÖZEL HABER 


Fenerbahçe Başkanı Aziz Yıldırım, futbolun gündemine bomba gibi düşen Tahkim Kurulu olayıyla ilgili MİLLİYET'e çarpıcı açıklamalar yaptı. 
Başkan, iddiaların aksine kimseyi tehdit etmediğini ve ettirmediğini belirtti, "Hukuki olarak savaş açacağım. Tahkim üyeleri istifa etseler de, etmeselerde kurtulamazlar. Hepsini mahkemeye vereceğim" dedi. 
Yıldırım, Futbol Federasyonu Başkanı, Asbaşkanı ve yönetiminin her seferinde Tahkim'den şikayetçi olduklarını hatırlattı ve şöyle devam etti 
"Bu kuruldan rahatsızlarsa, istifaları kabul edeceklerdi. Kurulda, Samim Ünan ile Selçuk Öztek gibi profesörler vardı. Bu isimler hukuk dersi veriyorlar. Ama diğer üyelerle anlaşamıyorlar. Çünkü diğerleri üzerlerinden formaları çıkarmıyor. Yedek üyeler de aynı durumda. Hatta birçoğu, Murat Aksu'nun ya hocası ya da arkadaşı. Ancak bu kadar taraflı yönetim olabilir". 

'Niye karşı çıkıyorlar' 
Sarı-lacivertli kulübün Başkanı, 10-15 gün önce Futbol Federasyonu ile Kulüpler Birliği'nin yaptığı toplantının ikinci gündem maddesinde, Tahkim Kurulu'nun değiştirilmesinin bulunduğunu da ifade etti. Aziz Yıldırım, "Hatta Başkan Levent Bıçakcı, İlhan Cavcav'a 'Bize 10 isim ver, içinden 5'ini Tahkim'e seçelim' demişti. Ama Kulüpler Birliği şimdi istifalara karşı çıkıyor. Tahkim istifa etmezse, federasyon kendini inkar eder" ifadesini kullandı. 

'Tehdit ediyor' 
Yıldırım, Deniz Barış olayında, dünyanın hiçbir yerinde, Futbol Federasyonu dururken, Tahkim Kurulu'nun lisans iptal etme yetkisinin olamayacağını da savundu, "Tahkim'in böyle bir yetkisi yok. Ayrıca 15 gün önce federasyon bize Deniz'i oynatabileceğimizi söyledi. Buna rağmen forma giydirmedik" yorumunu yaptı. 
Başkan, İlhan Cavcav'ın para peşinde olduğunu ileri sürdü, "Cavcav, 800 bin Euro'yu kabul etmediğini söylüyor. Oysa daha önce Deniz'e '800 bin Euro getir, anlaşalım' diyen kendisiydi. İlhan Cavcav, Gençlerbirliği'ni ilgilendiren bu olayı Kulüpler Birliği'nin davası haline getirdi. Federasyonu da tehdit ediyor" dedi. 
Aziz Yıldırım, "Tahkim bu üyelerle yola devam ederse, tanımam. Sadece federasyonu tanırım. Hukuksuzluk yaşanırsa, karar konusunda federasyonu sorumlu tutarım. Tahkim seçimi yapılırsa, genel seçime dönüşmez. Buna izin vermeyiz. Federasyon korkmamalı" diye sözlerini noktaladı. 

Cavcav'a 'tarihi' yanıt 

Deniz Barış'ın avukatı ve Tahkim Kurulu eski üyesi Prof. Dr. Haluk Burcuoğlu, kendisini Tahkim Kurulu'nu "basmak" ile suçlayan İlhan Cavcav'a yanıt verdi "Ersun Yanal, Gençlerbirliği'ne geçtiğinde Deniz Barış'ın akibetine uğramıştı ve ilk aşamada çalışmasının engellenmesi kararı çıkmıştı. Buna karşı hukuk mücadelemizde İlhan Cavcav ile omuz omuzaydık. 
Yanal'ın avukatı bendim. O sırada Cavcav bir futbol insanının çalışmasını engellemenin insan haklarına aykırı olduğunu savunan bizlerle birlikteydi. Allah'ın işine bakın. Bugün tersini iddia ediyor. İşte hukuk bunun için var." 
"Tahkim Baskını" olayının ise abartılı olduğunu belirten Burcuoğlu, "Perşembe günü Tahkim'e gittim. Nedeni medyada okuduğum tahkim kararının henüz benim elime geçmemiş olmasıydı. Basında nasıl yazıldığını sordum, davacı taraftan alınmış olabileceğini söylediler. Kararı bana da verdiler. Bu baskınsa, ben tahkimi bastım" dedi. 


</TEXT>
</DOC>
