<DOC>
<DOCNO> 372034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/siyaset/axsiy01.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu terörü konuştu 
</HEADLINE>
<TEXT>


Başbakan Erdoğan, aydınlarla görüşmesi ve ardından gerçekleşen Diyarbakır gezisiyle ilgili izlenimlerini bakanlar kurulunda anlattı 

ANKARA Milliyet 


Başbakan Recep Tayyip Erdoğan'ın aydınlarla görüşmesi, arkasından Diyarbakır ziyaretiyle devam eden açıklamaları ve sorunu "Kürt sorunu" olarak nitelemesiyle başlayan süreç dünkü Bakanlar Kurulu'nda değerlendirildi. 
Bugün gerçekleştirilecek Milli Güvenlik Kurulu MGK toplantısı öncesinde, terör konusunda değerlendirmelerin yapıldığı toplantıda, Erdoğan, aydınlarla görüşmesi ve Diyarbakır gezisiyle ilgili izlenimlerini anlattı. 
Açıklamalarının ardından yaşanan tartışmalara da değinen Erdoğan, "Kürt sorunu" ile "terör sorununun" ayrı olaylar olduğunu belirtti. Bakanlar ise, başta muhalefet partileri olmak üzere terör konusunda Erdoğan'ın açıklamalarına gelen tepkiler üzerinde durdu. Toplantıda, çalışmaları eylüle kadar sürecek Terörle Mücadele Yasası'na TMY ilişkin düzenlemeler de görüşüldü. 

'Önce terörü reddedin' 
Hükümet Sözcüsü Cemil Çiçek de, toplantının ardından yaptığı açıklamada, DTH üyesi eski DEP milletvekillerinin, "terörün bitirilmesi için hükümetin adım atması" talebine yanıt verdi. Çiçek, "terörün karşısında 'ama'lı, 'fakat'lı mazeretler üreterek kimse ne bu devletten, ne de hükümetten bir şey talep etmesin. Birileri bir şey diyecekse, evvela 'teröre karşıyız' demesi gerekir. Ne söyleyecekse birinci cümle bu söylenmeli, ardından diğer talepler dile getirilmeli" diye konuştu. 
Çiçek, Erdoğan'ın Kürt sorunu sözlerini eleştiren muhalefete de, "Muhalefet gölge hayalet taşlıyor" yanıtını verdi. 


</TEXT>
</DOC>
