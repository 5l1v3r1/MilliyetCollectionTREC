<DOC>
<DOCNO> 364441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonspo20.html </URL>
<DATE> 2005/07/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Elvan'dan müjdeli haber 
</HEADLINE>
<TEXT>

     Geçirdiği sakatlıklar nedeniyle bu sezonun önemli yarışmalarına katılamayacak olan milli atlet Elvan Abeylegesse'den müjdeli haber geldi. 
     Geçen hafta İstanbul'da Kasımpaşa Asker Hastanesi'nde yapılan muayene sonucu kasık lenflerinde iltihaplanma belirlenen milli atletin bu iltihabının kuruduğu bildirildi. 
     1 haftalık antibiyotik tedavisi sonucunda bugün aynı hastanede Dr.Şerafettin Özer tarafından kontrolleri yapılan Abeylegesse'nin bu rahatsızlığının, antibiyotik tedavisiyle giderildiği kaydedildi. Daha sonra da ultrasona alınan genç atletin, fıtık da olmadığı anlaşıldı. 
     Dr.Özer'in, antrenmanlara yeniden başlayabileceğini söylemesiyle büyük moral bulan milli atlet, bu akşamdan itibaren ENKA Spor Tesisleri'nde çalışmalarına başladı. 
     Abeylegesse'nin antrenörü Ertan Hatipoğlu, ''Elvan, yaklaşık 1.5 aydır, rahatsızlıkları nedeniyle antrenman yapmıyor. Yeniden formuna kavuşması için en az 2 aylık bir antrenman süresi gerekli. Önemli olan sporcumuzun sağlığı. Sağlık durumuna göre bir program belirleyeceğiz'' dedi. 
     5 bin metre dünya rekortmeni atlet, sakatlıkları nedeniyle bu sezonki ''Golden League'' yarışları ile gelecek ay yapılacak Dünya Şampiyonası'nda yarışamayacak. 
     
</TEXT>
</DOC>
