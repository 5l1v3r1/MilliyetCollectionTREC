<DOC>
<DOCNO> 386645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko19.html </URL>
<DATE> 2005/10/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gaziantep Çimento Fabrikası, 750 bin dolarlık jestle Sanko'nun... 
</HEADLINE>
<TEXT>

     Tasarruf Mevduatı Sigorta Fonu'nun TMSF 47 milyon dolar muhammen bedelli Gaziantep Çimento Fabrikası'nın satışı için düzenlediği ihalenin açık artırmasında, en yüksek teklifi 127 milyon 250 bin dolar ile Sanko Paz. İth. İhr. A.Ş. verdi. İhaleyi bu fiyata kazanan Sanko Grubu, İhale Komisyonu'na yazılı başvuru yaparak 128 milyon dolar ödemek istediklerini bildirdi. 
     Sepetçiler Kasrı'nda gerçekleştirilen ve 5 kuruluşun katıldığı ihalenin açık artırma bölümünde, Sanko Paz. İth. İhr. A.Ş'nin teklifi en yüksek teklif olarak belirlendi. 
     127 milyon 250 bin dolarlık teklif, 47 milyon dolarlık muhammen bedelin 2.7 katını oluşturdu. 
     
     750 BİN DOLARLIK JEST 

     İhale katılan 14 kuruluşun yazılı tekliflerinin incelenmesinin ardından en yüksek teklifin 127'şer milyon dolarla Sanko Grubu şirketlerinden Sanko Paz. İth. İhr. A.Ş. ve Çimko Çim. ve Beton San. Tic. A.Ş.'den geldiği belirlendi. 
     Açık artırma, yazılı teklif aşamasında Sanko ve Çimko'nun verdiği verdiği 127 milyon dolar üzerinden başladı. 
     Açık artırmanın ilk aşamasında Sanko Paz. İth. İhr. A.Ş. temsilcileri 128 milyon dolarlık teklifte bulundu. Bunun üzerine şartname gereği 250 bin dolarlık artırımlarla yapılması gereken açık artırmada Sanko'nun verdiği teklif, 127 milyon 250 bin dolar olarak düzeltildi. Açık artırmada Sanko Paz. İth. İhr. A.Ş.'nin verdiği 127 milyon 250 bin dolarlık teklifin üzerine çıkan olmadı. 
     Ancak, Sanko temsilcileri, TMSF Satış Komisyonu'na yazdıkları bir yazı ile ödemeyi 128 milyon dolar olarak gerçekleştireceklerini bildirdiler. 
     Sanko Holding Yönetim Kurulu Başkanı Abdülkadir Konukoğlu, ihalenin ardından basın mensuplarına yaptığı açıklamada, fabrikanın 127 milyon 250 bin dolar ile kendilerinde kaldığını belirterek, ''Ama bizim ağzımızdan 128 milyon dolar çıktı. Yani bu sözümüzü yememek için bunu 128 milyon dolara yükseltiyoruz. 128 milyon dolar olarak imzalıyoruz. Baştan vermiştik. Jest oldu'' diye konuştu. 

     
</TEXT>
</DOC>
