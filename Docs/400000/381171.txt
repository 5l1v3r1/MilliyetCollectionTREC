<DOC>
<DOCNO> 381171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy04.html </URL>
<DATE> 2005/09/24/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
CHP'li Ersin AKP, komisyonda tarikatların üzerine örttü... 
</HEADLINE>
<TEXT>

     TBMM Sporda Şiddet Komisyonu’nun CHP’li üyesi Ahmet Ersin, Türk sporunun bugünkü duruma siyaset- tarikat ilişkisinden dolayı geldiğini ve bugün sporda tarikatların etkisinin Cumhuriyet tarihinin en yüksek seviyesinde olduğunu söyledi. Ersin, komisyonda çalışmalarında bu konuyu kaç defa gündeme getirdiğini ancak AKP’li üyelerin hep konunun üzerini kapattıklarını ifade etti. 
     TBMM’de Türk sporunda şiddet, şike, rüşvet ve haksız rekabeti araştırmak üzere kurulan komisyonun üyesi ve CHP İzmir Milletvekili Ahmet Ersin, ANKA’ya komisyonda yaptıkları çalışmaları değerlendirirken, "Siyaset ve tarikat işbirliği sonucunda, Türk sporu tarihinin en kötü günlerini yaşamaktadır" dedi. Ersin, son federasyon seçimlerinde de bunun görüldüğünü ifade etti. 
     Anadolu’daki spor kulüpleri ile tarikat ilişkisinin eskiden beri var olduğunu da vurgulayan Ersin, bazı yerlerde maçlara çıkarken sırtını Türk bayrağına dönen, statlarda toplu namaz kılan takımlar olduğunu anımsattı. 
     
     MİLLİ TAKIM’DA HAKAN ŞÜKÜR OPERASYONU YAPILDI 

     Ersin, Milli takımda Hakan Şükür nedeniyle operasyon yapıldığını da belirterek, "Bu operasyonu yaptıran güç neydi, tarikat. Fethulah Gülen taraftarlarının işin içinde olduğunu herkes biliyor. Şimdi bir Hakan Şükür bir açıklama yaptı ’Fethullah Gülen’i seviyorum. Hayır duasını alıyorum’ diye. Yani Hakan Şükür’ü kendisine örnek alan gençlere Fethullah Gülen’in adresini gösteriyor" diye konuştu. 
     Ersin, araştırma komisyonunda spor ile tarikat ilişkisini gündeme getirmeye çalıştığını, komisyona bilgi vermek için gelen kişilere bu konuda sorular sorduğunu, ancak AKP komisyon üyelerinin konuyu hep kapattırdıklarını söyledi. Ersin, "Yani bir açıklama yapılmasına fırsat bırakmadan konuyu bıraktılar. Sporda tarikatın Cumhuriyet tarihinden bu yana en yüksek seviyede olduğu kanısındayım. Tarikatların etki alanlarını genişletmek için yeni kişiler lazım, çeşitli spor dallarında başarılı olanlar da gelecek vaadeden gençler. Bunları elde etmek çok kolay sporda başarılı olan kişiyi destekleyerek kendilerine çekiyorlar" dedi. 
     Ersin, komisyon raporuna mafyayı bile yazdıramadıklarını, raporda mafyanın adının anılmadan "futbol dışı çevreler" olarak tanımlandığını da söyledi. 
     
     CHP, GENEL KURUL’A SPOR-TARİKAT İLİŞKİSİNİ TAŞIYACAK 

     Ersin, araştırma komisyonunun raporu TBMM Genel Kurulu’nda görüşülürken, sporda hem mafyanın hem de tarikatların ilişkisini CHP olarak gündeme getireceklerini, bunların üzerinin kapanmasına izin vermeyeceklerini de kaydetti. 

ANKA. 
     
</TEXT>
</DOC>
