<DOC>
<DOCNO> 398564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/yazar/ulagay.html </URL>
<DATE> 2005/11/28/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
234 bin firma AB'ye nasıl uyum sağlar 
</HEADLINE>
<TEXT>


İstanbul Sanayi Odası İSO tarafından düzenlenen 4. Sanayi Kongresi'nde Avrupa Birliği'ne AB uyum sürecinde Türk sanayiinin geleceği tartışıldı. Gerek kongrenin açılış oturumunda konuşan Türkiye Odalar ve Borsalar Birliği TOBB Başkanı Rıfat Hisarcıklıoğlu ve İSO Başkanı Tanıl Küçük, gerek kapanış oturumunda söz alan dört büyük grubumuzun tepe yöneticileri, Türk iş leminin AB sürecini Türkiye'nin vazgeçilmez yol haritası olarak benimsediğini bir kez daha ortaya koydu. 
Eczacıbaşı Topluluğu Genel Koordinatörü Erdal Karamercan'ın kapanış oturumunda vurguladığı gibi, AB'ye uyum sürecinde bizim için kritik hedef ille de AB tam üyeliği değil, Türkiye'nin bu süreci kullanarak gerçekleştireceği dönüşümle küreselleşen dünyayla bütünleşmesiydi. Borusan Holding Genel Müdürü Agah Uğur da "AB yolunda bu yolculuğu yapmanın, hedefe varmaktan daha önemli olduğunu" söyledi. 

Dönüşüm kaçınılmaz 
İSO Başkanı Tanıl Küçük, "Büyük bir toplumsal dönüşüm projesi olan AB'ye tam üyeliğin hayatın her alanında köklü değişikliklere yol açacağını" hatırlattı. TOBB Başkanı Hisarcıklıoğlu da değişimin önemini vurgulayarak, AB üyeliğinin nihai hedef olmadığını ve değişim sürecinde bir aşama olduğunu belirtti. 
AB sürecinin, mutlaka yaşanması gereken değişim ve dönüşümde önemli rol oynayacağına inanıyordu iş dünyasının temsilcileri. Ancak bu sürecin zorluklarla dolu bir süreç olduğu da ortadaydı. TOBB Başkanı Hisarcıklıoğlu'nun bu bağlamdaki saptamaları önemliydi. Şu noktaları vurguladı TOBB Başkanı 
AB sürecinde önümüzdeki dönem, ekonomik konuların ön plana çıkacağı bir dönem olacak, zira 35 müzakere başlığından 27'si doğrudan iş dünyasını etkiliyor. Bu süreçte değişime uyum sağlayanlar kazanacak, yerinde sayanlar kaybedecek.Bugün Türkiye'de 235 bin adet üretici firma bulunmaktadır ve bunlardan yaklaşık olarak yalnızca bin tanesi AB müktesebatıyla tamamen uyumlu üretim yapabilmektedir.Müzakere süreci, geri kalan 234 bin firmamızın kaderini ve 80 yılda oluşmuş bir sermaye birikiminin akıbetini belirleyecektir. 

Depremin derecesi 
Özel sektörün Türkiye'deki en geniş kapsamlı örgütü olan TOBB'un başındaki kişi, aslında Türk sanayiinde ve iş dünyasında yaşanacak olan ve ilk sarsıntıları şimdiden hissedilen büyük depremi haber veriyor, hazırlıklı olmak gerektiğini vurguluyor. 
TOBB'un girişimiyle kurulan Türkiye Ekonomi Politika Araştırmaları Vakfı, yaşanacak büyük dönüşümün olası etkilerini ortaya çıkaracak kapsamlı bir çalışmayı başlatmış durumda. Yalnızca bir bulguyu aktarayım bu çalışmadan. AB'ye uyum sürecinde İspanya'da yaşanana benzer bir dönüşüm Türkiye'de yaşanırsa, perakende sektöründe geleneksel yöntemlerle çalışan 86 bin firmanın beş yıl içinde tasfiye olması söz konusu. 
Koç Holding CEO'su Bülent Özaydınlı, 4.İktisat Kongresi'nin kapanış oturumunda Türkiye'nin bir "stratejik plana" ihtiyacı olduğunu söyledi. Yöntemi tartışılabilir ama sanayide ve iş dünyasında yaşanacak depremin iyi yönetilmesi herhalde kaçınılmaz bir ihtiyaç. 



</TEXT>
</DOC>
