<DOC>
<DOCNO> 388062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur26.html </URL>
<DATE> 2005/10/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Korkudan hastaneye gidemeyen kapkaççı, iç kanamadan öldü 
</HEADLINE>
<TEXT>

     İzmir’in Gürçeşme Semti’nde, kapkaç girişiminde bulundukları ve motosikletle olay yerinden uzaklaşmaya çalışırken kaza geçirdikleri ileri sürülen 2 kapkaççıdan biri, yakalanma korkusuyla hastaneye gitmeyince, iç kanama nedeniyle öldü. 
     Alınan bilgiye göre, geçirdiği kaza nedeniyle evinde rahatsızlanan S.B. 22 , özel bir doktorun muayenehanesine gitti. Muayene sonucu iç kanamadan şüphelenen doktor, S.B’den hemen bir hastaneye gitmesini istedi. 
     Alsancak Devlet Hastanesi’ne giden S.B’nin iç kanama geçirdiği belirlendi. Ameliyat için Bozyaka Eğitim ve Araştırma Hastanesi’ne sevk edilen S.B, hastaneye vardıktan 10 dakika sonra öldü. 
     
     KAPKAÇÇI ÇIKTI 
     Olay üzerine yakınlarının ifadesine başvuran polis, S.B’nin, 3 gün önce Gürçeşme Semti’nde kapkaç girişiminde bulunan ve kaçarken kaza geçiren kişilerden biri olduğunu belirledi. 
     Poliste kaydı bulunan S.B. ile amcasının oğlu A.B’nin 16 , Hilal Köprü yakınlarında Solmaz Kırmızı’nın çantasını aldıkları, motosikletle olay yerinden uzaklaşmak isterken Yeşildere Yolu’nda kaldırıma çarparak dere yatağına düştükleri ileri sürüldü. 
     Yaralanan S.B. ve A.B’nin çantayı olay yerinde bırakıp yaya olarak kaçtıkları bildirildi. S.B’nin yaralı olmasına rağmen, yakalanma korkusuyla hastaneye gitmediği öğrenildi. 
     Olayın ortaya çıkması üzerine hafif yaralı olan A.B polis tarafından gözaltına alındı. A.B, yaşının küçük olması nedeniyle ifadesine başvurulmadan İzmir Cumhuriyet Başsavcılığı’na gönderildi. 
     
</TEXT>
</DOC>
