<DOC>
<DOCNO> 380036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sontur11.html </URL>
<DATE> 2005/09/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Para yoksa eski sıraya otur 
</HEADLINE>
<TEXT>

     Nesrin COŞKUN DHA 

      İZMİR'de mimar Müjde ve inşaat mühendisi Ahmet Özışık çifti, geçen yıl özel yaptırılan masa ve sandalyenin 97 milyon lira tutan parasını ödemeyince, Cengiz Topel Lisesi öğrencisi oğulları Efe Erim Özışık, arkadaşlarından ayrı olarak bu yıl tahta sıraya oturtuldu. Özışık çifti sorunun paradan değil zihniyetten kaynaklandığını iddia edip savcılığa bayvururken, okul müdürü Mürsel Oğuz, Veli ödemedi biz de öğrenciyi devletin verdiği tertemiz sıraya oturttuk'' dedi. 
     İstanbul'da Gazi Mahallesi'ndeki Gazi İlköğretim Okulu'nda kayıtta bağış yapmayan ailelerin çocuklarının ayrı sınıflarda toplanmasının yankıları sürerken, İzmir'de de aynı zihniyette bir başka olay yaşandı. Mimar Müjde Özışık ile İnşaat mühendisi Ahmet Özışık'ın iki çocuğundan küçüğü olan Efe Erim Özışık, geçen yıl yüksek puan ortalamasıyla süper lise olan Güzelbahçe'deki Cengiz Topel Lisesi'ne kayıt yaptırdı. Kayıt sırasında 100 milyon lira bağış yapan Özışık çifti, okullar açıldıktan birkaç gün sonra Efe'nin bulunduğu sınıfın donanımın değiştirileceğini öğrendi. Öğrenci masası, sandalyesinin yanısıra teknolojik donanım da koyulacağı belirtilirken, öğrenci başına 97 milyon lira istendi. Özışık çifti de kayıtta bu değişiklikler için para toplandığını, istenilen paranın yaptıkları bağıştan karşılanmasını istedi. 
     30 kişilik sınıfta klasik sıralar kaldırıldı, yerine mobilyalı masa ve sandalyeler getirildi. Özışık çifti ısrarlı taleplere karşın istenilen parayı ödemedi, Efe yeni donatılmış haldeki sınıfta eğitim gördü. Ancak öğretim yılı sonuna kadar çocuğunun sürekli para konusunda rahatsız ve huzursuz edildiğini belirten baba Ahmet Özışık, Bu sorunu Milli Eğitim Müdürlüğü'ne iletmek istedim. Müdür şikayet edeceğimizi duymuş, aradı vazgeçtik. Ama bu yıl okullar açıldığında maalesef aynı zihniyetin devam ettiğini gördük. Okulun ilk günü oğlumuza eski sıralardan vermişler. Hatta öğrenciler idarecilere bu sıranın neden farklı olduğunu sorduğunda, Efe parasını ödemedi, o yüzden bu sırada okuyacak’ denilmiş. Oğlumuzu arkadaşlarının önünde küçük düşüren, izole eden, kabul edilemeyecek bir davranış eğitimcilere yakışıyor mu Eğer bir sorun varsa bu idareci ile veli arasındadır, çocuğu niye alet ediyorlar. Biz hata yapmış olsak bile eğitimcilerin böyle mi davranması gerekir. Nerede eşitlik Sorun para değil. Sorun bu zihniyet. Biz de bu zihniyete karşı mücadele veriyoruz. Çocuğumuzun psikoloji bozuldu. Geçen yıl bu olaylar yaşandıktan sonra okulunu değiştirmesini istedik, arkadaşlarından ayrılmayacağını söyledi. Şimdi ise okumak, okula gitmek istemiyor'' diye konuştu. 
     Mimar anne Müjde Özışık, okul idaresinin oğlunu sıkıştırıp sürekli para istediği dönemlerde Efe'nin, Anne okulda beni rezil ediyorlar, ver parayı kurtulalım'' dediğini belirterek, Kızımız Bilgisayar mühendisliği'nde okuyor. Yani iki çocuğumuzla yıllardır eğitimin içindeyiz. Ve eğitimleri süresince okullarda hep bağış istendi, güçümüz ölçüsünde katkımızı yaptık, yapmayı da sürdürüyoruz. Ama bu defaki farklı. İlk kez idare-veli ilişkisi öğrenciye yansıtılıyor ve oğlum alet ediliyor, incitiliyor, kırılıyor. Şu an psikolojisi çok bozuk. Bu olay diğer öğrenciler için de bir tehdit. Böyle yaparsanız, sonucu bu olur demek istiyorlar. Bu parayı ödemeyi de düşündük, ancak ödesek de bu zihniyet değişmeyecekti. Parayı versek de altın masa da koysak maalesef bu zihniyet değişmeyecek. Böyle eğitimcilere nesilleri teslim ediyoruz, en çok ona üzülüyorum. Başlattığımız hukuk mücadelesi de bu zihniyete karşı'' dedi. Müdür Mürsel Oğuz hakkında İzmir Cumhuriyet Başsavcılığı'na suç duyurusunda bulunduklarını belirtti. 
     
     'VERECEK DURUMDAYDILAR' 
     Bu yıl süper bölümü kaldırılan Cengiz Topel Lisesi'nin Müdürü Mürsel Oğuz, özel sıra yaptırma talebinin kendilerinden değil o sınıfın velilerinden geldiğini ve karışmadıklarını öne sürdü. Özışık çiftinin geçen yıl ödediği 100 milyon liranın bağış’ olduğunu ve bu iş için kullanılamadığını belirti. Para ödenmemesine karşın Efe'nin diğer öğrenci velilerden toplanan paralarla oluşturulan özel sandalye, masa ve televizyonlu sınıfta eğitim gördüğünü belirten Oğuz, Maalesef bunu yapan kişiler de mühendis. Öğrenci geçen yıl öbür çocukların yaptırdığı sınıfta ders gördü. Bu zamana kadar para ödenmedi, biz de Bakanlığın verdiği tertemiz sıraya oturttuk'' dedi. Özışık çiftinin bu parayı ödemeyerek kendi çocuklarının okulda ezilmesine, üzülmesine yol açtığını öne süren Oğuz, sözlerini şöyle sürdürdü 
     Biz çocuğun mağdur olmasını istemedik, ama işi başka boyuta taşıdılar. Verecek durumdayken vermediler. Hatta onlara zor durumdaysanız, biz size yardım edelim dedim. Ona da hayır’ dediler. Bir sene zaten bedava oturdular. Onlar anne baba olarak buraya kadar hata yapmışlar. Çocuklarını düşünmemişler, paralarına kıyamamışlar. Biz onlara defalarca yanlış yapıyorsunuz, bu çocuk eziliyor’, dedik. Yani şimdi ne yapalım başkalarından alıp ona mı verelim '' 
     
</TEXT>
</DOC>
