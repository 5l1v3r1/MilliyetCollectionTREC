<DOC>
<DOCNO> 352660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur03.html </URL>
<DATE> 2005/06/16/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
12. Uluslararası İstanbul Caz Festivalinin programı tanıtıldı... 
</HEADLINE>
<TEXT>

     İstanbul Kültür ve Sanat Vakfı’nca İKSV 12’ncisi düzenlenecek Uluslararası İstanbul Caz Festivali’nin programı basın toplantısıyla tanıtıldı. 
     Kuruçeşme’deki Newyorker’da düzenlenen toplantıda konuşan festival sponsoru Garanti Bankası Genel Müdürü Ergun Özen, İKSV ile Uluslararası İstanbul Caz Festivali’nde uzun soluklu bir ilişki içinde olduklarını söyledi. 
     Özen, "Cazdaki ekip çalışması ve uyumun, Garanti Bankası’nın yaklaşımını çok güzel ifade ettiğine inanıyoruz. Bu nedenle, caz festivaline destek vermekten büyük mutluluk duyuyor, festivalde emeği geçen herkese biz de teşekkür ediyoruz" dedi. 
     Festival Yönetmeni Berin Opçin de bu yılki festivali iddialı bir şekilde hazırladıklarını ifade ederek, "Festivali izleyen insanların İstanbul şehrini de görebilmesi amacıyla konserler için özellikle İstanbul’a özgü mekanları seçiyoruz" diye konuştu. 
     Açılış galası, 5 Temmuz’da Esma Sultan Yalısı’nda yapılacak festival kapsamında, saksofoncu David Sanborn, Elvis Costello grubu, Tori Amos, Dianne Reeves ve Jamie Cullum gibi dünyaca ünlü isimler cazseverlerle buluşacak. 
     İstanbul Caz Festivali, 40’ın üzerinde topluluk ile 200’den fazla yerli ve yabancı müzisyeni ağırlayacak. 
     Konserler Cemil Topuzlu Açıkhava Sahnesi ve Babylon’un yanı sıra Sepetçiler Kasrı, Boğaziçi Üniversitesi, Garanti Kültür Merkezi, Ayhan Şahenk Salonu, Ses Tiyatrosu ve Kanlıca’daki A’jia’da yapılacak. 
     
</TEXT>
</DOC>
