<DOC>
<DOCNO> 359606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/son/sondun12.html </URL>
<DATE> 2005/07/09/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Blair Bütün dünyada toplu taşıma araçları izlenmeli... 
</HEADLINE>
<TEXT>

     İngiltere Başbakanı Tony Blair, bütün dünyada toplu taşıma araçlarının yakından izlenmesine devam edilmesi gerektiğini belirterek, bu araçlara bombayla binen teröristlerin masum insanların canına kıydıklarına dikkati çekti. 
     Sadece güvenlik önlemi alarak terörün engellenemeyeceğini de belirten Blair, devletlerin terörizme neden olan unsurları ortadan kaldırmasıyla terörün kökünden yok edileceğini kaydetti. 
     İslam'ın gerçek inançlarının teröristler tarafından saptırılmasına mutlaka engel olunması gerektiğini de söyleyen Blair, teröre ABD ve İngiltere'nin Irak harekatının yol açtığı yolundaki görüşleri de "en kötü terör saldırısı 11 Eylül bu savaştan önce yaşanmıştı" diyerek yanıtladı. 
     Teröristlerin İngiltere'yi yeniden hedef almaya çalışacaklarını ve bunun kaçınılmaz olduğunu belirten Blair, "işin trajik yanı başarılı olmaları" dedi. 
     İngiltere'de herkese birer kimlik kartı verilmesi ve bunların taşınmasının zorunlu hale getirilmesi yolunda süren tartışmalar konusundaki gördüklerini de açıklayan Blair, bu tür bir uygulamanın yasadışı göç ve organize suç gibi konularda çözüm olabileceğini söyledi. 
     Gerçek Müslümanların bu tür saldırılar karşısında ayağa kalkıp terörün dini inançlarıyla bağdaşan tarafı olmadığını söylediklerine işaret eden Blair, bunu görmekten de mutluluk duyduğunu kaydetti. 
     Blair, Ortadoğu'da ve dünyanın diğer bölgelerinde adil ve adaletin hakim olduğu bir dünya kurulması gerektiğini, bunun Ortadoğu'daki barışın da tek çözümü olarak görülmesi gerektiğini anlattı. 
     
</TEXT>
</DOC>
