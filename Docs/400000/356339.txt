<DOC>
<DOCNO> 356339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo63.html </URL>
<DATE> 2005/06/28/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Türk boksörler, 5'te 5 yaparak yarı finale yükseldi... 
</HEADLINE>
<TEXT>

     15. Akdeniz Oyunları’nda bugün yapılan erkekler boks çeyrek final 
     müsabakalarında ringe çıkan 5 Türk boksör de rakiplerini yenerek, yarı finale yükseldi. Boksta bugün mücadele eden 5 Türk boksörden en güzel galibiyeti 60 kiloda Selçuk Aydın, Hırvat rakibi Jetis Bajrami’ye havlu attırıp abondone ederek elde etti. Aydın, 1. raundu 7-2, 2. raundu 8-2 alırken, 3. rauntta 6-0 öndeyken rakibine havlu attırdı ve yarı finale çıktı. Aydın, yarı finalde Yunan Orestis Saridis ile karşılaşacak. Öte yandan ringe bugün ilk çıkan Türk boksör olan 48 kilodaki Abdülkadir Koçak, Mısırlı Ramadan Rezk Alla’yı, 7-4, 4-7, 6-5 ve 5-5’lik rauntlar sonrasında 22-21 yenerek yarı finale yükseldi. Koçak, yarı finalde Suriyeli Amjad Aouda ile mücadele edecek. Arnavutluk’tan Artur Gavoçeja ile 51 kiloda mücadele eden Atagün Yalçınkaya da 4-3, 8-5, 8-2, 8-6’lık rauntların ardından 28-16’lık üstünlükle yarı finale adını yazdırdı. Atagün, yarı finalde Cezayirli Abdelhakim Ouradi ile ringe çıkacak. 54 kilodaki Türk boksörü Serdar Avcı da Cezayirli rakibi Malik Bouziane’yi 1-1, 3-2, 4-3 ve 6-1’lik rauntların ardından 14-7 yendi. Avcı, yarı finalde Yunan rakibi İoannis Monokandylos ile karşılaşacak. Son olarak 75 kiloda ise 19 yaşındaki genç sporcu Savaş Kaya, Suriyeli Mustafa Farah’ı 24-13 yendi. Yarı final maçları 30 Haziran Perşembe günü oynanırken, yarın yapılacak çeyrek finallerde 4 Türk boksör ringe çıkacak. 
     
</TEXT>
</DOC>
