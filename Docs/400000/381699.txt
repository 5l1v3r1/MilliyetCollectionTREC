<DOC>
<DOCNO> 381699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur42.html </URL>
<DATE> 2005/09/26/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Türkiye Ermeniler Patriği, Hatay'da havaalanı olmamasını eleştirdi 
</HEADLINE>
<TEXT>

     Türkiye Ermenileri Patriği Mesrob, birçok medeniyete ev sahipliği yapan Hatay’da havaalanının olmamasının büyük bir eksiklik olduğunu söyledi. 
     Mesrob, "1. Hatay Medeniyetler Buluşması"na katılmak üzere geldiği Antakya’da, gazetecilerle yaptığı sohbet toplantısında, etkinlikler için yılda en az 2 kez Antakya’ya geldiklerini, ancak kentte havaalanının olmaması nedeniyle büyük sıkıntı yaşadıklarını belirtti. 
     "Havaalanı olsaydı, inanç turizmi açısından Hatay büyük kazanımlar elde ederdi" diyen Mesrob, "Yalnız havaalanı değil, Çevlik-Arsuz arasındaki sahil yolunun da açılmasıyla Hatay inanç turizminde büyük sıçrama yapacaktır" dedi. 
     Birçok medeniyete ev sahipliği yapan Hatay’da havaalanının olmamasının büyük bir eksiklik olduğunu ifade eden Mesrob, "Yapımına başlanan havaalanının bir an önce bitirilmesi şart. Çünkü havaalanıyla birlikte, kent gerçek anlamda bir dünya kenti olacaktır" diye konuştu. 
     
</TEXT>
</DOC>
