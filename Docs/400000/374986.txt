<DOC>
<DOCNO> 374986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun02.html </URL>
<DATE> 2005/09/02/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Aya Mamas Ayini sırasında iki araç yandı... 
</HEADLINE>
<TEXT>

     KKTC İçişleri Bakanı Özkan Murat, gece Aya Mamas ayininin sonlarına doğru iki Rum aracının yanması olayının üzücü olduğunu belirterek, zarar ziyanın karşılanacağını bildirdi. 
     Murat, ayine gelen Rumların araçlarından birinde yangın çıktığını ve yangının yandaki diğer araca sıçradığını anlattı. 
     Bakan Murat, "Mağdur olan misafirlerle konuştum. Başbakanın geçmiş olsun mesajını da ilettim. Onlara soruşturmayı sonuna kadar yapacağımızı söyledim" diye konuştu. 
     Rumların uğradıkları zarar-ziyanın devlet tarafından tamamen karşılanacağını belirten Murat, bu aşamada olayla ilgili fazla bir şey söylemek istemediğini kaydetti. 
     Bu arada, olay yerinde inceleme yapan emniyet güçlerinin, araçlardaki yangının kundaklama olmadığını saptadıkları bildirildi. 
     Bayrak Radyo Televizyon’un BRT haberine göre, ayine katılan bir Rum’un, tavan lambasını açık bırakması sonucu aracında yangın çıktı ve aracı bir anda saran alevler yan tarafta park halinde bulunan diğer aracın da yanmasına neden oldu. 
     Güzelyurt’taki Aya Mama Kilisesi’nde gece düzenlenen ayinin sonlarına doğru, yan yana park etmiş iki Rum aracında yangın çıkmıştı. 
     
</TEXT>
</DOC>
