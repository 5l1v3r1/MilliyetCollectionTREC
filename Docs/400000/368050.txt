<DOC>
<DOCNO> 368050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko40.html </URL>
<DATE> 2005/08/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
TBB İstanbul Yaklaşımı, kendinden bekleneni büyük oranda karşıladı 
</HEADLINE>
<TEXT>

     Türkiye Bankalar Birliği TBB , 4 Haziran 2005 tarihinde sona eren İstanbul Yaklaşımı'nın, kendinden beklenen gelişmeleri büyük ölçüde karşıladığını belirterek, Yaklaşım'ın süresinin uzatılmasını istedi. 
     TBB sitesinde yayınlanan rapora göre, İstanbul Yaklaşımı'nın başladığı 24 Haziran 2002 tarihinden Nisan 2005'e kadar 35 gruba ait 219 büyük şirket yeniden yapılandırma kapsamına alındı. Bu gruplara ilişkin olarak yeniden yapılandırılması gereken borç tutarı 5 milyar 516 milyon dolar oldu. 
     1 Nisan 2005 itibariyle 101 küçük şirket ile yeniden yapılandırma anlaşması imzalandı. Bu çerçevede 647.1 milyon dolarlık borç yeniden yapılandırıldı. 
     Raporda, İstanbul Yaklaşımı kapsamında sözleşmeye bağlanan 318 şirketin borçlarının toplamının yaklaşık 6 milyar dolar olduğu, bu tutarın 74 milyar dolar olan halihazırdaki Türkiye'nin kredi stokunun yüzde 8'ine tekabül ettiği belirtildi. 
     Yaklaşım'a başvuru ve sözleşmeye dönüşme oranlarının tatminkar olmakla birlikte küçük ölçekli şirketlerin Yaklaşım konusunda bilgilendirilmeleri gereğinin ortaya çıktığı kaydedilen raporda, yapılandırmalarda bankalar tarafından birinci ve ikinci grupta izlenen firmaların daha yüksek oranda yer almasını sağlayacak düzenlemeler yapıldığı takdirde başvuru ve sözleşme tutarlarının artabileceğinin tahmin edildiği bildirildi. 
     Raporda, İstanbul Yaklaşımı'na alınacak yapılandırma konusu kredilerin 31 Ocak 2002 tarihinden önce bankalarca şirketlere açılmış kredileri kapsaması ve bu tarihten sonra kullandırılmış kredilerin kapsam dışı bırakılmasının yapılandırma sürecini olumsuz etkilediği belirtildi. 
     Raporun sonuç bölümünde İstanbul Yaklaşımı'nın kendinden beklenen gelişmeleri büyük ölçüde karşıladığı belirtilerek, şunlar kaydedildi 
     ''Ancak bu süre zarfında elde edilen deneyimlerin de katkısı ile daha etkinleşme potansiyeli taşıyan Yaklaşım, gerekli yasal düzenlemelerle desteklendiği takdirde kendinden beklenen işlevi tam olarak yerine getirebilecektir. 
     Öncelikle çözülmesi gereken en önemli sorun, bankaların birinci ve ikinci grupta izlediği şirketlerin Yaklaşım'a alınması ile karşılık tutarlarında artış nedeniyle kar azalmasına neden olan mevcut uygulamanın değiştirilmesi gereğidir. Böylelikle Yaklaşım'ın esas hedef aldığı ve yapılandırılmaları halinde ülke ekonomisine katkısı önemli boyutlarda olabilecek şirketlerin sürece dahil olabilmelerinin önündeki en önemli sorun giderilmiş olacaktır. BDDK'nın bu konuda bir düzenleme yapması halinde ülkemiz ekonomisinde görülen iyileşme trendinin de etkisi ile yapılandırmalara kredi desteği, şirketlere ortak bularak özsermaye desteği, alacak hisse senedi takası gibi yapılandırma araçlarını kullanma yönünde finans kesimi özendirilebilecektir.'' 
     
     ''VERGİ İNDİRİMİNİN TESİS EDİLMESİ GEREKMEKTEDİR'' 
     Raporda, küçük ve orta ölçekli şirketlerin Yaklaşım'a alınması yönünde bilgilendirilmeleri kapsamında sanayi ve ticaret odaları ile bankaların ortak yöresel bilgilendirme toplantıları düzenlemelerinin yararlı olacağı vurgulandı. 
     Damga Vergisi'nin sözleşmelerden kaldırılmasının İstanbul Yaklaşımı sözleşmelerine tanınan muafiyetin teşvik unsurunu kaldırdığı belirtilen raporda, şöyle denildi 
     ''Bu nedenle Yaklaşım'a alınmayı teşvik edecek vergi indirimi ve veya vergi muafiyeti gibi unsurların kamu otoritesi tarafından tesis edilmesi gerekmektedir. Bu unsurların bölgesel ve şirket ölçekleri bazında düzenlenmesi Yaklaşım'ın kalkınmakta olan yörelerdeki küçük ölçekli şirketlere ulaşmasını teşvik edebilecektir. 
     İstanbul Yaklaşımı süresinin uzatılması ve 31 Ocak 2002 tarihinden sonra açılmış kredileri de kapsaması, ekonomik krizin şirketler üzerindeki tahribatının giderilmesine katkıda bulunacaktır. Bu sürenin uzatılması, gerek küçük ölçekli şirketlerin bilgilendirilip Yaklaşım'a alınmalarını gerek yasal düzenlemeler yapılıp Yaklaşım'ı gerçekten hak eden şirketlerin Yaklaşım'a dahil olmaları için gereken zamanı bankalara, şirketlere ve kamu otoritesine verebilecektir.'' Rapora göre, lider bankalar, şirketlerin ödeme performanslarını ortalama olarak orta ile iyi arasında değerlendirdi. Ancak şirketlerin ödeme performansları bu yılın ikinci yarısından itibaren daha belirginleşecek. 
     
</TEXT>
</DOC>
