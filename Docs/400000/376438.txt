<DOC>
<DOCNO> 376438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy03.html </URL>
<DATE> 2005/09/07/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erdoğan ''dönek'' davasını kaybetti 
</HEADLINE>
<TEXT>

     Başbakan Recep Tayyip Erdoğan, kendisine yönelik "dönek" benzetmesi nedeniyle SP Genel Sekreteri Suat Pamukçu ve Milli Gazete’ye karşı açtığı tazminat davasını kaybetti. 
     Mahkeme, "dönek" benzetmesini, "Geçmişle bugünkü farklılığın dile getirildiği ve siyasilere yönelik bu tür sözlerin eleştiri sınırları içinde olduğu" görüşüyle Erdoğan’ın 30 milyar liralık manevi tazminat talebini reddetti. Yargıtay da aynı doğrultuda "dönek" benzetmesini "Erdoğan’ın kişilik haklarına saldırı" saymayarak tazminat ısrarına son noktayı koydu. 
     Başbakan Erdoğan’ın eski camiası olan SP ve Milli Gazete’ye karşı açtığı ve kaybettiği 30 milyarlık "dönek" davasının yargıdaki seyri şöyle yaşandı 
     
     MUHAFAZAKAR DEMOKRAT OLDUĞUNU SÖYLEYENLER DÖNEK OLDU 

     Erdoğan, partisinin kimliği olarak açıkladığı "muhafazakar demokrat" nitelemesini eleştirirken, "Muhafazar Demokrat olduğunu söyleyenler dönek oldu" şeklindeki açıklaması nedeniyle SP Genel Sekreteri Suat Pamukçu ve bu açıklamayı "Demokrat Değil Dönek" başlığıyla manşetine taşıyan Milli Gazete’ye karşı manevi tazminat davası açtı. Erdoğan "dönek" sözünün kişilik haklarına saldırı olduğu gerekçesiyle 2003 yılında açtığı davada Pamukçu ve Milli Gazete’den 30 milyar lira talep etti. 
     
     DÖNEK SÖZÜ GEÇMİŞLE BUGÜNÜN FARKINI ANLATIYOR 

     Erdoğan’ın açtığı davayı karara bağlayan 18’inci Asliye Hukuk Mahkemesi, "dönek" benzetmesini "kişisel haklara saldırı" saymayarak tazminat talebini reddetti. Mahkeme, kararının gerekçesinde, "dönek" benzetmesiyle ilgili değerlendirmelere girerken, Suat Pamukçu’nun "dönek" sözü ve bu sözün yer aldığı gazete haberi için, "Dönek kelimesi ile geçmiş ile bugünkü farkılık dile getirilmek istenmiş, siyasi kişilik taşıyan kişiler için bu nevi eleştirilerin kişisel haklara saldırı nitelik ve içerikte olmadığı kanı ve sonucuna varılarak davanın reddine karar vermek gerekmiş..." ifadelerine yer verdi. 
     
     BASIN KİŞİSEL HAKLARI HALELDAR DA EDEBİLİR 

     Mahkeme, gerekçesinde medya-siyasetçi ilişkisi açısından da anlamlı sayılabilecek yorumlar getirerek, "Kişinin ifade özgürlüğü ve basının haber verme özgürlüğü Anayasa ve yasalarla güvence altına alınmış olmasına karşın, kural olarak bir yayın verdiği haber yönünden doğru, ölçülü, dengeli, uygun bir amaç- araç ilişkisi içinde kalmalı, meşru bir amaca yönelik olduğu takdirde, bu yayından bazı kişilik hakları haleldar olsa dahi hukuka aykırılıktan söz edilemez." Dedi. 
     
     ERDOĞAN TEMYİZ ETTİ 

     Mahkemenin "dönek" benzetmesi için istediği tazminat talebini reddetmesine karşın Erdoğan, "dönek" benzetmesiyle "kişilik haklarına saldırı olduğu" görüşüyle tazminat ısrarını sürdürerek kararı temyiz etti. 
     
     YARGITAY SON NOKTAYI KOYDU 

     Yargıtay 4’üncü Hukuk Dairesi, Erdoğan’ın temyiz başvurusunu sonuçlandırırken mahkemenin "dönek" benzetmesini hakaret saymayan kararını onaylayarak yargılamaya son noktayı koydu. Yargıtay 4’üncü Dairesi, mahkemenin "dönek" sözüyle ilgili kararına katılarak Erdoğan’ın tazminat talebini reddetti. 
     Daire kararında, Erdoğan’ın temyiz talebinin "yerinde olmadığı" belirtilerek, "dönek" sözüne tazminat vermeyen mahkeme kararını onadı 
     
</TEXT>
</DOC>
