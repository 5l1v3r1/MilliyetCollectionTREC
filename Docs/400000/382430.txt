<DOC>
<DOCNO> 382430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/guncel/gun05.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'deki burs skandalı büyüyor 
</HEADLINE>
<TEXT>


AKP'li Belediye Başkanı ve Başkan Vekili'nin yakınlarının, Kızılay'ın bursu için şart olan sınavı da kazanmadıkları belirlendi 

OSMAN NURİ BOYACI Denizli DHA 

Denizli'nin Babadağ ilçesinde sadece AKP'li Belediye Başkanı Ali Helvacı'nın kızı Betül ve Başkan Vekili Ahmet Akbaş'ın yeğeni Özgen Akbaş'a Kızılay tarafından burs verilmesiyle ilgili skandal büyüyor. Devlet Parasız Yatılı Okullar Sınavını kazandıkları gerekçesiyle Kızılay'dan 3 aylık 69 YTL burs alan Betül Helvacı ve Özgen Akbaş'ın sınavı kazanmadıkları ortaya çıktı. Öğrencilerle, öğrenci velilerinin ekonomik durumunu ortaya koyacak 6 maddede sıralanan belgelerin de Kızılay'a gönderilmediği anlaşıldı. Ayrıca burs verilecek öğrencilerde 5. sınıfta olma şartı aranırken, Helvacı ve Akbaş'ın 8. sınıfta olması da, bursun kriterlere uyulmadan verildiğini ortaya koydu. 

Kaymakam'dan suç duyurusu 
Kaymakam Yakup Tat, konuyu savcılığa bildirdiklerini belirtti. CHP İstanbul Milletvekili Berhan Şimşek de, verdiği soru önergesiyle konuyu Meclis'e taşıdı. Kızılay Genel Merkezi'ne yazı yazarak soruşturma başlatılmasını ve bursun geri alınmasını isteyen Başkan Helvacı, "Kızımın şevki kırılmasın diye bu bursu almıştım" dedi. 


</TEXT>
</DOC>
