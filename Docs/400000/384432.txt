<DOC>
<DOCNO> 384432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun10.html </URL>
<DATE> 2005/10/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
New York Times Avusturya'nın Türkiye'yi engellemesi utanç vericiydi 
</HEADLINE>
<TEXT>

     ABD’nin saygın gazetelerinden New York Times, Avrupa Birliği AB müzakereleri konusunda sergilediği rol yüzünden Avusturya’ya sert eleştiriler yönelterek, "Avusturya’nın küçük iç politik çıkarlar için süreci tehlikeye sokması utanç vericiydi. Umarız bu oyunlar şimdi sona ermiştir" diye yazdı. 
     AB’nin Türkiye ile müzakereleri başlatma kararına dair bir başyazı yayımlayan New York Times, yorumunda "Avusturya’nın Türkiye konusundaki adi kumarı" başlığını kullandı. 
     "AB’nin, Avusturya tarafından müzakerelere kabul edilemez şartlar koyma teşebbüsünü Türkiye’nin akıllıca reddetmesinden sonra, nihayet üyelik müzakerelerinin önünü açtığını" belirten gazete, "İngiltere Dışişleri Bakanı Jack Straw’un Lüksemburg’taki durumu kurtarma çabasına liderlik ettiğini" yazdı. 
     "Avusturya’nın son dakikada, ancak tam üyeliğe alternatiflerin masada olması durumunda müzakerelere başlanmasına müsaade edeceğini açıklamasını" eleştiren gazete, "Avusturya Başbakanı Wolfgang Schüssel’in açıkça bu yolla bazı oylar kazanmayı hesapladığını" kaydetti. 
     "Bütün süreç boyunca kendilerini zaten büyük ölçüde aşağılanmış hisseden Türkleri yoldan çıkarmak büyük bir felaket olacaktı" denilen yorumda, "Bu durumda Başbakan Recep Tayyip Erdoğan’ın reformcu hükümeti hem Müslüman, hem de askeri sertlik yanlılarına karşı zayıflayacaktı, hem de Avrupa’daki milyonlarca Müslüman kendilerini çok daha fazla marjinalize olmuş hissedecekti" ifadesi kullanıldı. 
     "Türkiye’nin hala kadının rolü, hukukun üstünlüğü ve Kürtlerin istekleri konusunda yapması gereken önemli değişiklikler bulunduğunu" ileri sürülen yorumda, "Ancak Başbakan Erdoğan’ın, göreve gelmesinden bu yana geçen üç yılda bu konularda kaydettiği ilerleme, değişime olan taahhüdünü de göstermektedir" denildi. 
     Şimdi sürecin işlemekte olduğunu kaydeden New York Times, "Avusturya’nın küçük iç politik çıkarlar için süreci tehlikeye sokması utanç vericiydi. Umarız bu oyunlar sona ermiştir" ifadesini kullandı. 
     
</TEXT>
</DOC>
