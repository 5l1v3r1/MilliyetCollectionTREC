<DOC>
<DOCNO> 375271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/axspo01.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Damsız girilmez 
</HEADLINE>
<TEXT>


Ailton, önce eşini İstanbul'a getirmeye yanaşmadı, otelde kalmak istediğini söyledi. Ancak Beşiktaş Yönetimi, sözleşmedeki maddeyi hatırlatınca, Sambacı ailesiyle birlikte eve taşınmak zorunda kaldı 

ORHAN YILDIRIM 


Beşiktaş Yönetimi, büyük umut taşıdığı Ailton ile Kleberson'u, eşleriyle markaj altına almak istiyor. İki futbolcuyla da görüşen Siyah - Beyazlılar, Brezilyalılar'ı kontrol edebilmek için eşlerini İstanbul'a getirmesi konusunda ısrarcı oldu. 
Schalke 04'ten Beşiktaş'a gelen Ailton önce, kaldığı Swiss Otel'den ayrılmak istemediğini söyledi, "Eşimi getirmeyi düşünmüyorum" karşılığını verdi. Ancak yönetim, Sambacı'nın bu isteğini kabul etmeyerek, "Anlaşmamızda ailenizin İstanbul'a geleceği yazılı" diye ısrar etti. Bunun üzerine çaresiz kalan Ailton'a Acarkent'te ev tutuldu. Brezilyalı futbolcu, baskılar karşısında eşinin gelişini daha fazla erteleyemedi ve ailesini getirmek zorunda kaldı. 
Aynı şekilde otelde konaklayan Kleberson için de benzer bir uygulama başlatıldı. Brezilyalı oyuncu, eşinin İngiltere'den ayrılıp ülkesine döndüğünü belirterek 5 gün özel izin istedi. Kleberson'a bu izni veren yönetim, bu oyuncu için de Ulus semtinde ev kiraladı ve eşyalarını yerleştirdi. 
Beşiktaş'ta daha önce görev yapan Zago ve Ronaldo'nun eşlerinin sıkı takipte olduğunu bilen yönetim ve teknik heyet, bu şekilde Ailton ve Kleberson'un da olası yaramazlıklarına engel olmaya çalışıyor. 

Rakip Güngören 

Çaykur Rizespor karşılaşmasına gözünü çeviren Beşiktaş, dün akşam Ümraniye Nevzat Demir Tesisleri'nde tek idmanla günü tamamladı. Antrenmanın son bölümünde Teknik Direktör Rıza Çalımbay ile yardımcısı Zeki Önatlı'nın yaptığı ortaları Siyah - Beyazlı futbolcular gole çevirmeye çalıştı. Brezilyalı Ailton attığı şık gollerle alkış topladı. Belinde ağrıları bulunan Sergen Yalçın idmana çıkmadı. Yıldız futbolcunun bugün MR'ı çekileceği açıklandı. Beşiktaş, bugün saat 17.00'de Güngören Belediyespor ile hazırlık maçı yapacak, ardından da iki günlük tatile çıkacak. 

Tandoğan'ın kulağı çekildi 

Ligin ilk maçında gereksiz kırmızı kart görüp tepki alan Ali Tandoğan, agresif tutumuna idmanlarda da devam edince, Teknik Direktör Rıza Çalımbay'dan uyarı aldı. Tesislerde dün futbolcusuyla bir görüşme yapan Rıza hoca, kendini bir an önce toparlamasını istedi ve şunları söyledi 
"İdmanlarda çok agresifsin. Arkadaşlarına sert hareketlerde bulunuyorsun. Paslarının hepsi tellere gidiyor. Toparlanma zamanın geldi. Artık kendine gel. Cezan da bitti. Bu takımın sana ihtiyacı olduğunu bil." 

Stres hastası 

Rıza Çalımbay'ın talimatıyla PAF Takımı'ndan A takımına yükselen Mehmet Sedef, hastalıktan bir türlü kurtulamıyor. Bağırsak enfeksiyonu geçiren, ancak tüm tedavilere rağmen iyileşemeyen genç oyuncu, yeniden muayeneden geçti. Siyah - Beyazlı ekibin sağlık ekibinin, Mehmet'e, "Stresten ishal oluyorsun" yorumunda bulunduğu öğrenildi. 

Yönetim, dışarıda 

Beşiktaş Yönetimi, poster konusunda yeni uygulama başlattı. Poster çekiminde daha önceleri yönetim kurulu üyelerini de alan Siyah - Beyazlılar, 2005-06'da bu uygulamadan vazgeçti. Kartal'ın idarecileri, "Çekime sadece futbolcular ve teknik heyet katılsın. Sonuçta onlar Ümraniye ailesi" dedi. 


</TEXT>
</DOC>
