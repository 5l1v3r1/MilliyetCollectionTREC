<DOC>
<DOCNO> 375087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko48.html </URL>
<DATE> 2005/09/02/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Doğan Şirketler Grubu'ndan hisse alımı... 
</HEADLINE>
<TEXT>

     Doğan Şirketler Grubu Holding A.Ş. iştiraklerinden Petrol Ofisi A.Ş’nin sermayesindeki Türkiye İş Bankası ve iştiraklerine ait hisselerin tamamını 616 milyon dolara satın aldı. 
     Doğan Şirketler Grubu’ndan Borsa’ya gönderilen açıklamada, şirket iştiraklerinden Petrol Ofisi A.Ş’nin sermayesinde Türkiye İş Bankası ve iştiraklerine ait olan hisselerin tamamının şirket tarafından satın alınması için görüşmelere başlandığının daha önce duyurulduğu belirtildi. 
     Yapılan görüşmeler neticesinde Petrol Ofisi A.Ş’nin sermayesinde Türkiye İş Bankası’na ait toplam 150.099.673,315 YTL nominal değerli A B grubu, Camiş Yatırım Holding A.Ş’ye ait toplam 16.905.377,762 YTL nominal değerli A B grubu ve Camiş Madencilik A.Ş’ye ait toplam 16.905.377,775 YTL nominal değerli A B grubu olmak üzere, toplam 
     183.910.428,852 YTL nominal değerli A B grubu hisselerin toplam 616 
     milyon dolar bedelle Doğan Şirketler Grubu’na devredilmesi konusunda bugün Hisse Satış Sözleşmesi imzalandığı kaydedildi. Karşılıklı varılan mutabakat neticesinde A ve B grubu paylar için farklı bir fiyat hesaplanmadığı ifade edilen açıklamada, toplam satış bedelinin peşinatını oluşturan 316 milyon dolar tutarındaki kısmın bugün itibariyle peşin ödendiği, satış bedelinin kalanının ise ilgili sözleşme çerçevesinde vadelere bağlandığı bildirildi. Açıklamada, devralınan hisselerle birlikte Doğan Şirketler Grubu’nun Petrol Ofisi A.Ş’nin sermayesindeki payının yüzde 44,31’den yüzde 88,36’ya yükseldiği belirtilerek, Petrol Ofisi A.Ş’nin Doğan Şirketler Grubu dışındaki ortaklarının ellerinde bulundurdukları toplam 48.586.5 YTL nominal bedelli A Grubu hisse senetleri için çağrıda bulunmak üzere SPK’ya müracaat edileceği kaydedildi. 
     
</TEXT>
</DOC>
