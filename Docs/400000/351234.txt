<DOC>
<DOCNO> 351234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/ykoksaldi.html </URL>
<DATE> 2005/06/12/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Açılışa bir kurban daha 
</HEADLINE>
<TEXT>



Çin Teknik Direktörü Eckhard'ın dediği gibi berabere bitmesi gereken bir maçtı, Çin daha şanslıydı. Ama 90 4. dakikada rakip yarı sahada faule itiraz ederken Çinliler'in topu çabucak oyuna sokuşu, o topla sağdan akmaları, Dong'un Ozan'ı geriden gelip, inanılmaz bir süratle geçişi ve o topun korner oluşu, 2. golün bir felaket zincirinin son halkası olduğunu gösteriyordu. Geçen sezon Toulon'da Çin aynısını yine yapmıştı. 1-0 önde götürdüğümüz maçta son dakikalara sıkıştırmışlardı gollerini. Ya da Avrupa Şampiyonası'nda Polonya, Almanya, İsviçre ve en acısı final maçında İspanya'nın yaptıgı gibi. 1 sene içerisinde 'gol attıktan sonra kısa sürede veya son dakikalarda gol yeme' rahatsızlığı kronik bir takım yanlışı haline dönüştü. Ali ve Ergin'in ikili forvet gibi ileride kalışları ve orta saha ile asla yakınlaşmadan oynamaları ortaya kopuk, dağınık ve anlık çabalarla geçen bir ilk yarı çıkardı. Artık Uzakdoğu futbolunda liderlik eden takımlara, fazla düşünerek oynamak işi daha da zorlaştırıyor. Çin pres, çabuk top çevirme ve pas ile kalabalık gibi görünüp alan paylaşamadıkları için etkisini kaybeden orta sahamızı parselledi. Bizim beklerimiz ileriyi zorlayamazken onlar Hakan'ın ağırlığından faydalanıp sağ kanadı, dengesiz orta saha yerleşimiyle kademesini kaybeden sol kanadımızı yıprattılar. 
İkinci devre başı ise şaşırtıcıydı. Öyle ya Çin gibi takımlar, skor avantajı da yakalamışşa onu korumak için kendini çeker. Ama bunu yapmadılar. Eckhard'in Türkiye'yi presle, agresif oyunla durdurma planı bu yarı başında orta sahayı daha da kalabalıklaştırmasıyla hayat buldu. Atamadılar, durdular, işin rengi değişti. Sol bek Ergun ilk yarı hiç çıkmadığı hücum bölgesinde kendine çadır kurdu, Olcan biraz daha orta sahaya gelerek liderliği omuzuna aldı. İlk yarı kıpkırmızı Galgenwaard tribünlerine serpiştirilmiş az sayıdaki beyaz koltuklar gibi Çin savunmasında boğulan milliler, 60. dakika sonrası sürekli yer değiştirerek ve boş alan kaçışlarıyla net pozisyonlar yarattı. Çin ilk çıkışını ancak 75. dakikada yaptı. Ama Toulon'dan beri ensemize yapışan o yafta, bu sefer 5 dakikalık uzatmanın sonunda çelmeyi taktı. A Milli Takımı'nda oynayan 4 isimden biri olan Zhao'nun, Almanları kıskandıracak uzun mesafe şutuyla... 


</TEXT>
</DOC>
