<DOC>
<DOCNO> 369812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/ekonomi/eko01.html </URL>
<DATE> 2005/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aflatoksin iddiası fiyat düşürmek için' 
</HEADLINE>
<TEXT>


Türkiye Ziraatçiler Derneği Başkanı İbrahim Yetkin, Çek Cumhuriyeti'nin Türk fındığını geri çevirmesini 'manidar' buldu 


Türkiye Ziraatçılar Derneği Başkanı İbrahim Yetkin, fındıkta aflatoksin olduğu yönündeki iddiaların fiyatları düşük tutmak isteyen çevrelerin maksatlı kampanyası olduğunu söyledi. Yetkin, bugün açıklanacak yeni sezon fındık fiyatının da kilo başına 6 YTL olmasını beklediklerini belirtti. Yetkin, dün düzenlediği basın toplantısında, Türk fındığının üretimi ve pazarlamasında bir sorun bulunmadığını belirtirken, tam yeni sezon taban fiyatlarının açıklanacağı hafta Çek Cumhuriyeti'nde aflatoksin gerekçesiyle 20 ton fındığın geri çevrilmesini "manidar" bulduğunu ifade etti. 
Yetkin, "Geçen sezon Türkiye'den Avrupa Birliği pazarına tam 20 TIR dolusu fındık girdi ve hiçbir sorun çıkmadı. İhracatın yüzde 98'i tamamlanmışken, üstelik ciddi bir fındık alıcısı bile olmayan Çek Cumhuriyeti'nde bu olayın patlak vermesi ve bunun kamuoyuna yansıtılış biçimi hayli düşündürücüdür" dedi. Dünya fındık üretiminin yüzde 75'ini Türkiye'nin yaptığını hatırlatan Yetkin, üreticinin sırtından havadan kazanç sağlamak peşindeki iç ve dış lobilerin sahte gündemler yaratmaya çalıştığını belirtti. 
Fındığın, Türkiye açısından stratejik bir ürün olduğunu vurgulayan Yetkin, pazarda tedarikçi olarak Türkiye'nin sahip olduğu rakipsiz üstünlüğün Türk fındığının başlıca alıcısı konumundaki AB ülkelerini rahatsız ettiğini ifade etti. 


</TEXT>
</DOC>
