<DOC>
<DOCNO> 389984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/dunya/axdun02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'la tabii ki görüşürüz 
</HEADLINE>
<TEXT>


YASEMİN ÇONGAR Washington 


KKTC Cumhurbaşkanı Mehmet Ali Talat'ın Washington'da bugün ve yarın gerçekleştireceği temaslar öncesinde, Bush yönetiminden Kıbrıs'taki taraflara net mesajlar geldi. 
Üst düzey bir ABD'li yetkili, "Talat'a Washington'da 'Sayın Cumhurbaşkanı' diyemeyecegiz. Çünkü devletini resmen tanımıyoruz. Ama kendisini demokratik bir toplumun meşru lideri ve adada barış ve birleşme için bugüne dek en fazla çalışan Kıbrıs Türk lideri olarak selamlayacağız" dedi. Yetkili, "ABD Dışişleri Bakanı Condoleezza Rice, KKTC liderini davet ederken neyi amaçladı " sorusunu da, "Kıbrıs'ta birleşme için çaba gösteren bir lidere ve dolayısıyla Kıbrıs'ın birleşmesine destek vermeyi öngördük" diye yanıtladı. 
Talat'ın Washington'a davet edilmesine büyük tepki gösteren Kıbrıs Rum Yönetimi ile Washington'daki Rum lobisi ise, Bush yönetiminden kararlı bir karşılık görüyor. 

'Meşru bir yönetim' 
Bir grup gazeteciyi bilgilendiren ABD'li bir yetkili, "Rum yetkililer ve onların buradaki destekçileri, Talat'ın ziyareti nedeniyle bize bağırıp çağırıyorlar. Ama Kıbrıs Türk lideri, Ukrayna ve Moldova arasındaki Transdinyestra bölgesinin ayrılıkçı lideri Igor Smirnov gibi tartışmalı bir adam değil ki. Biz Kuzey Kıbrıs'ta meşru bir yönetimle temas halindeyiz ve Rum itirazları, bu teması engelleyemez" diye konuştu. 
Aynı mesajı Rum muhataplarına da verdiklerini belirten ABD yetkilisi, "Kuzey Kıbrıs, Güney Osetya değil. Kuzey Kıbrıs, problemli, zararlı bir yer değil. Öyle olsaydı, tavrımız farklı olurdu. Ama orada demokratik bir toplumun meşru lideri var. Kendisiyle tabii ki görüşürüz" şeklinde konuştu. 


</TEXT>
</DOC>
