<DOC>
<DOCNO> 369205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sondun14.html </URL>
<DATE> 2005/08/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Mısır dergisinden Türkiye'ye sert eleştiri... 
</HEADLINE>
<TEXT>

     Mısır’da haftalık yayınlanan El Ahram sitesi, Türkiye’nin, PKK’nın ateşkesi sırasında gerekli adımları atmadığını savundu. 
     "Kürt İlgisi" başlıklı haberde, PKK’nın Türkiye’de artan saldırılarına dikkat çekilirken "PKK’nın ateşkesi süresince Türk yetkilileri Kürt kimliğinin ifade edilmesi önündeki kısıtlamaları kaldırmak için çok küçük adımlar attı ve tüm eski PKK üyelerini kapsayacak genel afı reddetti" ifadeleri yer aldı. 
     Gareth Jenkins tarafından kaleme alınan yazıda, hükümetin Güneydoğu Anadolu’daki sosyal ve ekonomik durumu düzeltmek konusunda da başarısız olduğu savunuldu ve bu durumun PKK’ya desteğin artmasını sağladığı ifade edildi. 
     Jenkins, Türkiye’de Kürtler arasında şiddet yükselişe geçmişken, Türk ordusunun da önlemlerini sertleştirdiğini belirtti ve PKK’nın ülkedeki 12-15 milyon Kürtlere daha fazla kültürel hak elde etmek için çalıştığı iddia etti. 
     PKK’nın artık eski gücünde olmadığının vurgulandığı haberde, örgütün saldırı stratejilerini de değişirdiği ifade edildi. 
     PKK’nın artık iki stratejisinin olduğu belirtilen yazıda, bunlardan ilkinin Güneydoğu’da mayın, bomba ve uzun menzilli silahlarla askeri hedeflere saldırmak ve batıda ise şehirlere yönelik bombalı saldırılar düzenlemek şeklinde olduğu vurgulandı. 
     

      ANKA 
     
</TEXT>
</DOC>
