<DOC>
<DOCNO> 391458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonsiy24.html </URL>
<DATE> 2005/11/01/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Bakan Aydın "Terör şiddettir ama her şiddet terör değildir 
</HEADLINE>
<TEXT>

     Devlet Bakanı Mehmet Aydın, ''Terör şiddet eylemidir, ancak her şiddet eylemi terör değildir'' dedi. 
     Aydın, Dokuz Eylül Üniversitesi İlahiyat Fakültesi öğretim üyelerinin Buca Birlik Otel'de verdiği iftara katıldı. 
     Bakan Aydın, iftarda, gazetecilerin ''Dinler ve Kültürlerarası Diyalog'' konferansı için gittiği İspanya'daki açıklamalarıyla ilgili sorularını yanıtladı. 
     İspanyol medyasından kendisine ''Küresel boyutta terörle mücadeleye gerek olup olmadığı'' yönünde soru yöneltildiğini belirten Bakan Aydın, buna cevabının yanlış anlaşıldığını ifade etti. Soruya karşılık, ''terör hareketinin ne olduğu konusunda herkesin hemfikir olmadığını'' ifade ederek ''belli bir ortak akılda buluşması'' gerektiğini anlattığını kaydeden Aydın şunları söyledi 
     ''Terör şiddet eylemidir, ancak her şiddet eylemi terör değildir. Aile içinde şiddet var, sokakta şiddet var. Terörün tarifinin, teşhisinin netliği olması lazım. Terör genellikle masum insanları hedef alan eylemlerde bulunur ve açık, politik amaçları vardır. 'Ama aynı zamanda şu da sorulmalı' dedim İnsanlar hangi işi yaparlarsa yapsınlar, o işin sebebinde de ciddi olarak durmak lazım. Acaba insanlar niye şiddete, teröre başvuruyor Bu sorulara cevap aramak lazım. Benim söylediğim söz bu kadardır. Üç senedir cihad kelimesini o türde bir konuşmayla ağzıma almadım. Almam. Yani dini terimleri kullanmıyorum.'' 
     
     HZ. MUHAMMED'E ASILSIZ İTHAMLAR 
     Batılı din adamlarının Hazreti Muhammed'e yönelik asılsız ithamlarda bulunduğuna dikkati çeken Bakan Aydın konuşmasını şöyle devam etti 
     ''Bugün Müslümanlıkta, Batı medeniyetiyle ilgili, batılıları rahatsız edecek hemen hemen hiçbir cümle yoktur. Hıristiyanlıkla ilgili, Hazreti İsa'yla ilgili hiçbir Müslüman olumsuz bir şey söylemez. Ama İslam dünyasıyla, Batı dünyası arasında simetrik olmayan bir ilişki var dedim. Biz, böyle düşünüyoruz ama Batı'da böyle düşünülmüyor. Hazreti Muhammed'le ilgili, İslam'la ilgili son derece ters, son derece yanlış sözler söyleniyor. İslam hakkında söyleniyor. Terörün kaynağı İslam'dır deniyor. Hiç değilse biz bunların yanlışlığını anlatma ve düzeltme imkanı buluruz.'' 
     
</TEXT>
</DOC>
