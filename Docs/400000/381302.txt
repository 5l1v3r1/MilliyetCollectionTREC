<DOC>
<DOCNO> 381302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo11.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso ilk cepte 
</HEADLINE>
<TEXT>



Formula 1'de şampiyonluk kovalayan Renault'nun genç yıldızı Fernando Alonso, bugün Brezilya Grand Prix'sine pole pozisyonda başlayacak. Interlagos pistinde dün yapılan sıralama turlarında 1.11.988'lik derecesiyle 1.12'nin altına inebilen tek sürücü olan 24 yaşındaki Alonso, bugün altı puan ve üstünde kazanmayı başarırsa, sezonun bitimine iki yarış kala tarihteki en genç şampiyon unvanına ulaşacak. McLaren'den Juan Pablo Montoya'nın ikinci, Renault'dan Giancarlo Fisichella'nın üçüncü ve BAR pilotu Jenson Button'ın dördüncü cebe yerleştiği sıralama sonunda, Alonso'yu klasmanda geçebilme şansına sahip tek sürücü olan McLaren'den Kimi Raikkonen ise ancak 5. sırayı alabildi. Öte yandan bu sezon umduğunu bulamayan Ferrari, 2007'de sözleşmesi sona eren Michael Schumacher yerine dört kez Dünya Motosiklet Şampiyonluğu yaşayan İtalyan Valentino Rossi ile anlaşabileceklerini açıkladı. 


</TEXT>
</DOC>
