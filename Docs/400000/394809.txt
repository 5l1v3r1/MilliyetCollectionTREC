<DOC>
<DOCNO> 394809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy11.html </URL>
<DATE> 2005/11/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
YÖK Mevcut yapıda sınav sistemiyle herkesi memnun etmek zor 
</HEADLINE>
<TEXT>

     YÖK Başkanı Prof. Dr. Erdoğan Teziç, mevcut yapıda üniversiteye giriş sınavı sisteminde herkesi memnun edecek köklü bir çözüm getirmenin zor olduğunu belirterek, "Biz, bu çalışmanın bütünlüğü içinde, kendi koşullarımıza en uygun sınav sistemi modelini de oluşturmanın arayışı içinde olmaya devam edeceğiz" dedi. 
     YÖK’ün Bilkent Otel’de düzenlediği Uluslararası Yükseköğretim Konferansı, Teziç’in açış konuşmasıyla başladı. 
     Teziç, konuşmasında, Türkiye’deki eğitim sistemine değinerek, 3-25 yaş grubu arasında 30 milyon 789 bin kişi bulunduğunu, Türkiye’nin bu kadar sayıdaki nüfusunun eğitim sisteminde yer aldığını hatırlattı. 
     Yükseköğretimde açıköğretim dahil 2 milyon 200 bin öğrenci bulunduğunu ifade eden Teziç, Türk yükseköğretim sisteminin son 20 yılda büyük bir atılım içine girdiğini belirtti. Bu kapsamda üniversite sayısının 77’ye yükseldiğini ve tüm Anadolu’ya yayıldığını kaydeden Teziç, Türk eğitim tarihine 24 yıl önce giren YÖK’ün önemli katkıları olduğunu söyledi. 
     YÖK’ün Türkiye’de merkeziyetçi yapısı nedeniyle eleştirildiğine işaret eden Teziç, "Başkanlığını yürütmekte olduğum YÖK, özerkliğe ve kamu tüzel kişiliğine sahip Anayasal bir kuruluştur. YÖK’ün temel işlevi tüm yükseköğretim kurumlarını düzenlemek ve faaliyetlerine yön vermektir" diye konuştu. 
     Uluslararası Yükseköğretim Konferası’nda YÖK’ün kurulduğu günden beri hedeflerine ulaşmada ne derece başarılı olduğu sorusuna yanıt aranacağını vurgulayan Teziç, bu sorunun cevabını bulmak için son 20 yılda araştırma faaliyetlerinin önemli bir ölçütü niteliğinde olan yayın sayısına bakmak gerektiğini söyledi. Teziç, yayın sayısı bakımından Türkiye’nin 50’inci sıralardan 20’inci sıralara yükseldiğini kaydetti. 
     
     OLUMSUZ SONUÇLARA YOL AÇTI 
     Teziç, Türkiye’de "siyasi iradenin zaman zaman yükseköğretime müdahale ettiğini, bunun da genellikle olumsuz sonuçlara yol açtığını" ifade etti. Teziç, "Bu anlamda YÖK siyasi iradenin Türk yükseköğretimine müdahalesini engelleyebilme hukuki imkanlarına sahip bir anayasal kurumdur" dedi. 
     Tüm dünyada olduğu gibi Türk yükseköğretiminin de önemli sorunları bulunduğuna işaret eden Teziç, bu sorunların yalnızca güncel açılardan değil, bir bütünlük içinde tüm yönleriyle gözden geçirilmesi gerektiğini belirtti. Teziç, eğitim-öğretiminin dinamik bir yapıya sahip olduğuna dikkati çekerek, bu durumun gelişmeyi, değişmeyi ve kabuk değiştirmeyi zorunlu kıldığını söyledi. 
     Erdoğan Teziç, bu amaçla bir süre önce YÖK’te stratejik komisyon oluşturulduğunu belirterek, bu komisyonun çalışmalarının sonuçlarından birinin böyle bir uluslararası konferans düzenlemek olduğunu anlattı. 
     Teziç, bu konferans kapsamındaki çalışmalarında Türk yükseköğretim yapısını, sorunlarını ve performansını ele almak istediklerini belirterek, "Dünyadaki üniversitelerin nasıl yapılandıklarını bizim üniversitelerimizin hangi noktada olduğunu mercek altına almak istiyoruz, fotoğrafını çekmek istiyoruz" diye konuştu. Teziç, Avrupa Birliği sürecinde Bolonya ile ilgili oluşuma da çok önem verdiklerini kaydederek, çalışmalarını bu kapsamda yürüteceklerini belirtti. Teziç, şöyle devam etti 
     "Biz, tüm çalışmalarımızda dünya üniversitelerinin yaptıklarının takipçisi olmak istemiyoruz. Dünyadaki üniversiteleri inceleyerek mevcut yapıya katkı getirecek çalışmalar yapmayı hedefliyoruz. Türk yükseköğretim sisteminde yeniden yapılanma arayışı çabalarımızda başka ülkelere de model yaratıcısı olmayı arzulamaktayız. 
     Elde edeceğimiz sonuçları merkeziyetçi bir yaklaşımla üniversitelere kabullendirmek gibi bir tutum içinde olmayacağız. 
     Üniversiteler tasarladığımız değişimi tartışarak kendi iradeleriyle belki yeni açılımlara da giderek uygulayacaklardır" 
     
     ÖSS SİSTEMİ 
     YÖK Başkanı Teziç, üniversite giriş sistemine de değinerek, üniversiteye girişin bugün Türk eğitim sisteminin en büyük sorunlarından biri olduğunu kaydetti. ÖSS sisteminin "günah keçisi" olarak nitelendirildiğini ifade eden Teziç, ÖSS’nin güvenirliliğinden kuşku duyulmayan bir kurum tarafından gerçekleştirildiğini söyledi. 
     Teziç, şöyle konuştu 
     "Bu gerçeklere rağmen ÖSS Türk eğitim sisteminin günah keçisi durumuna getirilmiştir. Mevcut yapımızda sınav sisteminde herkesi memnun edecek köklü bir çözüm getirmek zor görünüyor. Biz bu çalışmanın bütünlüğü içinde kendi koşullarımıza en uygun sınav sistemi modelini oluşturmanın arayışı içinde olmaya devam edeceğiz." Teziç, şubat ayında Cumhurbaşkanı Ahmet Necdet Sezer’in başkanlığında bu toplantının devamı niteliğinde bir toplantı daha düzenleneceğini söyledi. 
     
</TEXT>
</DOC>
