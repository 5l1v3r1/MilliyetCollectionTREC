<DOC>
<DOCNO> 356090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/aspo.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yükselişte 
</HEADLINE>
<TEXT>


Galatasaray, Fenerbahçe ve Beşiktaş uzun süren transfer suskunluğundan sonra hareketlenmeye başladı. Özellikle Cim - Bom ile Kartal, yabancı oyuncu konusunda somut adımlarla gündem yarattı 


GALATASARAY 
1 - Rui Costa umudu 

CAN TONGO 

Sarı-Kırmızılı takım, yıldız oyuncu transferindeki en ciddi girişimini Rui Costa konusunda başlattı. İtalya ve İspanya'da arayışlar içine giren yönetim, Milan'ın Portekizli yıldızı Rui Costa konusunda önemli adımlar attı. 
Galatasaraylı yöneticilerin önceki gece Milan Başkanvekili Galliani ile görüştüğü ve Rui Costa'nın bonservisi için anlaşma sağladığı öğrenildi. Galliani'nin, "Bizim açımızdan sorun yok. Yeter ki siz futbolcuyla anlaşın" dediği öğrenildi. Bu sıcak gelişmenin ardından Sarı-Kırmızılılar'ın, Rui Costa'nın menajeriyle bağlantıya geçip, Milan ile prensip anlaşmasına vardığı bildirildi. Galatasaray'ın, Liverpool'un da istediği yıldız futbolcuyu ikna etmek için uğraş verdiği, cuma günü imza için İstanbul'a getirmenin planlarını yaptığı ifade edildi. Kulübe yakın çevreler Rui Costa transferini çözebilmek için Fatih Terim'in de devrede olduğunu iddia ettiler. 

BEŞİKTAŞ 
2 - Kovaçeviç için teklif 

ORHAN YILDIRIM 

Siyah - Beyazlı takım, Carew'i Fransız Lyon'a sattıktan sonra, santrfor için çalışmalarını zaman geçirmeden başlattı. 
Yıldırım Demirören yönetiminin, Real Sociedad'da Nihat Kahveci ile iyi bir ikili oluşturan Kovaçeviç için olumlu sinyaller aldığı bildirildi. Sociedad Başkanı Asti'nin olumlu yanıtının ardından tatilde olan Sırp futbolcuya da resmi teklifi iletecek Beşiktaş'ın, Nihat'ın transferinden alınacak payından vazgeçeceği ve üzerine de para önereceği öğrenildi. 
Bu arada Kovaçeviç'te çıkabilecek pürüze önlem olarak Sırbıstan Karadağ Ligi'nin köklü kulübü Kızılyıldız'ın 2.02 metre boyundaki santrforu Nikola Zigic'in yedeğe alındığı ifade edildi. Kızılyıldız'da iki yıldır forma giyen ve Milli Takım kadrosunda da yer alan 25 yaşındaki dev santrforun 2007'ye kadar sözleşmesi bulunduğu vurgulandı. 

FENERBAHÇE 
3 - Nihat'tan mesaj var 

MEHMET ÇİFTÇİ 

CSKA Moskova'nın transfer etmekten vazgeçtiği Real Sociedadlı Nihat Kahveci, tatil yaptığı Antalya'dan ilginç açıklamalarda bulundu. 
İspanyol kulübü dışında sözleşme yaptığı başka bir kulüp olmadığına dikkat çeken yıldız oyuncu şöyle konuştu "CSKA'nın dışında bazı kulüplerden de resmi teklif aldım. Ama Sociedad'dan ayrılmayı kendim istemedim. Kulübüm için en iyi teklifin Rusya'dan gelmesi nedeniyle tamam yanıtını verdim. Fenerbahçe, bana resmi bir teklif sunmadı. Eğer böyle bir öneri gelirse görüşürüm". 
Ağustos ayının sonlarında sahada olacağını söyleyen yıldız oyuncu için Sociedad'da da alarm verildi. Yönetimin iflasın eşiğinde olması nedeniyle ya Nihat'ın bonservisinde önemli bir indirime gideceği ya da bir yıl daha sözleşmesi bulunduğu için, 2006'da kulüpten bedava ayrılmaması amacıyla sözleşmesinin yenileneceği bildirildi. 


</TEXT>
</DOC>
