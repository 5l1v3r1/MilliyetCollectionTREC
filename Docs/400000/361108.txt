<DOC>
<DOCNO> 361108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo32.html </URL>
<DATE> 2005/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
UNIVERSIADE 2005'e 8 bin sporcu katılacak... 
</HEADLINE>
<TEXT>

     UNIVERSIADE 2005 İzmir Dünya Üniversite Oyunları, 11-21 Ağustos tarihleri arasında düzenlenecek. İzmir 170 ülkeden gelen sporcuları ağırlayacak. 
     UNIVERSIADE 2005'in bu yıl 23.'sü gerçekleşiyor. İlk kez ülkemizde düzenlenecek olan bu oyunlar, dünya genelinde iki yılda bir gerçekleşiyor ve binlerce üniversiteli sporcu madalya için yarışıyor. 
     Bu yıl ''Dünya Ege Mavisi'nde Buluşuyor'' sloganıyla İzmir'de gerçekleşecek oyunlar, olimpiyatlardan sonra dünyanın en büyük ve kapsamlı spor organizasyonu. UNIVERSIADE 2005 için aylardır hazırlanan organizasyon şirketleri ve düzenleme komitesi, her şeyin kusursuz olması için büyük çaba sarfediyor. Zira oyunlar, Türkiye'nin olimpiyat adaylığı için de prova niteliğinde. 
     Üniversite Oyunları'nda 10 zorunlu, 3 adet de seçime tabii dal var. Zorunlu dallar atletizm, basketbol, eskrim, futbol, jimnastik, yüzme, atlama, su topu, tenis, voleybol. İzmir'in önerdiği isteğe bağlı dallar ise güreş, tekvando, yelken ve okçuluk oldu. 
     Karşılaşmalar ve etkinlikler için İzmir Atatürk Stadyumu, Atatürk Spor Salonu, Halkapınar Spor Salonu, Celal Atik Spor Salonu, Manisa Spor Salonu, Ege Üniversitesi Spor Salonu, Alsancak Stadı, Kuşadası Stadı, Manisa Stadı, Kemalpaşa Stadı, Urla Stadı, Karşıyaka Tenis Center, Evka 4 Spor Salonu, Gaziemir Spor Salonu, Gürsel Aksel Spor Salonu, Atatürk Yüzme Tesisleri gibi pek çok tesis kullanılacak. 
     
     AÇILIŞ TÖRENİ 
     Görkemli bir törenle, Türkiye'de şimdiye kadar eşine rastlanmamış bir düzenleme ile başlayacak olan oyunların açılışında ''Güneşin Doğduğu Yer Anadolu'' adı verilen gösteride Antik Çağ'dan Cumhuriyet Türkiyesi'ne bir kültür mozaiği canlandırılacak. 
     Organizasyonun tanıtım firmalarından TeamCon'un Genel Müdürü Feyyaz Yalçın, UNIVERSIADE 2005'in açılış töreni için şöyle konuştu 
     ''Bu dev organizasyona yakışır, Türkiye'nin prestijine layık bir şov planladık. Yaklaşık 4 saat sürecek şovda, özellikle kültürel zenginliklerimizi ön plana çıkarttık. Binlerce öğrenci hem yarışacak, hem de Türkiye, dünya barışı ve sporun insanları kenetleyen gücünü gösteren önemli bir zemin olacak.'' Her iki yılda bir düzenlenen UNRIVERSIADE'ye katılacak genç sporcular için bir Oyunlar Köyü inşaa edildi. Organizasyonda 18 bin görevli çalışıyor ve binlerce gönüllü Türkiye'nin tanıtımına katkıda bulunabilmek için çaba harcıyor. 
     Universiade 2005'in maskotu İzmir Kuş Cenneti sakinlerinden Yalı Çapkını kuşu ''Efe''. Oyunların logosunda ise İzmir Körfezi'nin kuş bakışı görüntüsü hakim. 
     
</TEXT>
</DOC>
