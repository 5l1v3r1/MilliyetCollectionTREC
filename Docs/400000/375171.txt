<DOC>
<DOCNO> 375171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur26.html </URL>
<DATE> 2005/09/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sigara yüklü kamyon şoförüyle kaçırıldı 
</HEADLINE>
<TEXT>

     Adem GÜVEN İZMİR, DHA 

      İZMİR'in Konak İlçesi Eskizmir semtinde elleri ve ayakları bağlı halde otoyol kenarında bulunan özel güvenlik elemanı 44 yaşındaki Şevket Akif İltaş, 460 bin YTL'lik 460 milyar lira sigara yüklü kamyonun yemek molası sonrasında kimliği belirsiz silahlı iki kişi tarafından gasp edildiğini öne sürdü. İltaş, kendisini bırakan gaspçıların, şoför Mehmet Eyrioğlu'nu yanlarında götürdüklerini söyledi. 
     Bu sabah saat 04.30 sıralarında İzmir- Aydın Otoyolu Çeşme bağlantısı, Uzundere Köprüsü kenarında, elleri ve ayakları bağlı bir kişiyi görenler polise haber verdi. Gelen ekip tarafından bağlarından kurtarılan 44 yaşındaki Şevket Akif İltaş, Eskiizmir Polis Karakolu'na götürüldü. Özel bir güvenlik firmasının elemanı olduğunu ve Torbalı'daki bir sigara fabrikasında çalıştığını söyleyen İltaş, fabrikadan yükledikleri 460 bin YTL'lik 460 milyar lira sigarayı Antalya'nın Alanya İlçesi'ne götürmek için 45 M 1186 plakalı kamyonla yola çıktıklarını belirtti. 
     İfadesinde, yemek molası verdiklerini söyleyen İltaş, Adını Mehmet olarak bildiğim şoför, yemeklerini çok övdüğü petrol istasyonunda durdu. Yemek yiyip dinlendikten sonra tekrar yola çıktık. Kısa süre sonra kamyonun yatak olarak kullanılan perdeli bölümüne gizlenen tabancalı iki kişi bizi etkisiz hale getirdi'' dedi. 
     Kendisinin kamyondan indirildiğini, ellerini, ayakları ve gözleri bağlandıktan sonra arkadan gelen bir otomobile bindirildiğini söyleyen İltaş, Bir süre dolaştırdıktan sonra da beni yol kenarına bıraktılar. Kamyon şoförü ise gaspçılar tarafından götürüldü'' diye konuştu. 
     Silahsız olduğunu söyleyen güvenlik görevlisinin iddialarının ardından otoyol boyunca arama yapan polis ipucu bulamazken, çevre il ve ilçelerdeki tüm emniyet birimleri kamyonun plakası bildirilerek uyarıldı. 
     Şoförün adının da Mehmet Eyrioğlu olduğu saptandı. Olayı öğrenen nakliyat firması ve sigara şirketi yetkilileri de şikayetçi oldu. Polis, zanlıların kimliklerini belirlemek ve yakalamak için soruşturma başlattı. 
     
</TEXT>
</DOC>
