<DOC>
<DOCNO> 399568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun22.html </URL>
<DATE> 2005/12/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Irak'taki Kürtleri emekli İsrail askerleri eğitiyor 
</HEADLINE>
<TEXT>

     İtalya'da yayımlanan La Stampa gazetesi, kuzey Irak'taki Kürtlerin emekli İsrail askerleri tarafından eğitildiklerini yazdı. 
     La Stampa, İsrail'deki Yediot Ahronot gazetesine dayandırdığı haberde, İsrail ordusundan emekli olan onlarca askerin, tarım uzmanı ve mühendis kimliği altında kuzey Irak'a gittiklerini belirtti. 
     Gazete, emekli askerlerin kuzey Irak'a gidiş gerekçelerinin ''Kuzey Irak'taki Kürtlere terörle mücadele konusunda eğitim vermek'' olduğunu kaydetti. 
     İsrailli emekli askerlerin ''Z Bölgesi'' diye adlandırılan gizli bir bölgeye konuşlanarak, Kürt gerillaları eğitmeye başladıklarını yazan La Stampa, Yediot Ahronot gazetesinin, İsrailli askerleri Erbil yakınlarındaki Havler Havalimanı'nda görüntüleyen bir fotoğraf yayımladığını belirtti. 
     Gazete, kuzey Irak'taki Kürt yetkililer ile İsrailli emekli askerler arasında ilk teması sağlayan kişinin İsrail gizli servisi MOSSAD'ın eski başkanı ve İsrail İşçi Partisi milletvekili Dany Yaton olduğunu, ardından görüşmelerin Yatom şirketinin eski ortaklarından İsrailli işadamı Shlomi Michaels tarafından sürdürüldüğünü öne sürdü. 
     La Stampa'nın haberine göre, bu bilgilere karşılık İsrail Savunma Bakanlığı sözcüsü, bu türden bir girişimden haberdar olmadığını belirterek, ''İsraillilerin Irak'a girmeleri kesinlikle yasak'' dedi. 
     Haberde, bundan birkaç ay önce, ''Z Bölgesi''ndeki eğitim kampının bir terör saldırısına maruz kalabileceği yönündeki bir duyum üzerine, emekli İsrailli askerleri İsrail'e nakletmek gibi bir zorunluluğun ortaya çıktığı kaydedilirken, bu tehlike üzerine İsrail'e dönen askerlerin yeniden kuzey Irak'a gidip gitmedikleri hakkında bilgi verilmedi. 
     
</TEXT>
</DOC>
