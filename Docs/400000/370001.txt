<DOC>
<DOCNO> 370001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo18.html </URL>
<DATE> 2005/08/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fatih Terim Hakan Şükür milli takıma lazım... 
</HEADLINE>
<TEXT>

     Milli Takımlar Teknik Direktörü Fatih Terim, yeniden milli takımın teknik direktörü olmasından dolayı mutlu olduğunu belirterek, ''Yeni teknik adam olmuş gibi heyecanlıyım'' dedi. 
     17 Ağustos Çarşamba günü Bulgaristan ile deplasmanda yapılacak milli maç öncesi ilk basın toplantısını düzenleyen Fatih Terim, yanındaki antrenör arkadaşlarıyla beraber yaklaşık 150-200 kez bu milli formayı giydiklerini kaydederek, ''Biz bu milli formayı yıllarca taşıdık. Teknik adam olarak 6 sene milli takımda görev yaptım. Şimdi yeniden görevdeyim. Yeni teknik adam olmuş gibi heyecanlıyım. Herkeste tatlı bir heyecan var. Önemli birşeyleri başarmak isteyen bir grubun hareketlerini görüyorum'' diye konuştu. 
     
     ''HER MAÇ FİNAL HAVASINDA'' 

     Dünya Kupası elemelerinde grubun son durumunu da değerlendiren Terim, ''Gruptan 1 takım çıkmış. En iyi 2. olma ihtimalimiz yok. Bize kalan tek hedef play-off oynamak için yakalanılması istenen ikincilik'' dedi. 
     Terim, bu hedef için gruptaki en iyi 2 takımla arka arkaya oynayacaklarını vurgulayarak, şöyle devam etti 
     ''Rakiplerimizden Danimarka da kayıp halinde işinin daha zor olacağını biliyor. Bizim kaybımız halinde de Danimarka umutlarını devam ettirirken, bizimki çok zor olabilir. Yunanistan, Danimarka ve Ukrayna maçlarına baktığımızda galibiyetimiz yok. Burada Danimarka karşısında mutlaka galibiyet almamız lazım. İki önemli engelimiz var. Başta Danimarka sonra Ukrayna. Keşke biz Ukrayna ile oynarken, onlar da Yunanistan ile oynasaydı. Bizden sonra son duruma göre oynayacaklar. Bu da bizim için ufak da olsa handikap. Danimarka'dan sonra lidere gideceğiz. Son maçımız olan Arnavutluk da önemli bir deplasman. 
     Son 3 maçın 2'sinin deplasmanda, 2'sinin güçlü takım olması işimizin kolay olmadığını gösteriyor. İlk başta fikstür toplantısında öyle icap etti herhalde. Her maçı final havasında oynayıp, 2. olarak play-off'a gitmek ve oradan da finallere kalmak en büyük arzumuz.'' 
     
     ''OYUNCULARI, MİLLİ TAKIM OYUNCULARI OLARAK GÖRMELİYİZ'' 

     Terim, taraftarlardan milli maçlarda oyuncular için kulüp ayrımı yapmamalarını ve tüm oyuncuları milli takım oyuncusu olarak bağırlarına basmalarını istedi. 
     Oyuncularla yaptığı görüşmede bu konudaki hassasiyetlerini gördüğünü anlatan Terim, ''Hangi statta, hangi ülkeyle oynarsak oynayalım, bizim oyuncularımızın forması kırmızı-beyazdır. Benden niye yok gibi tepkiler oyuncularımızın moralini bozuyor. Herşey bir tarafa sadece kırmızı-beyaz renkler içinde mücadele eden bir grup var. Taraftarlar artık bizim 12 oyuncuyumuz da değil. Resmen içimizde olması lazım. En kötü oynadığımızda takımı harekete geçirmesi lazım. Bunu yaptılar yine yapacaklar. Ama oyuncularımızın yaptıkları hataları kulübün dışında görürsek onları milli takım oyuncusu olarak bağrımıza basarsak bundan büyük fayda olmaz'' diye konuştu. 
     
     ''SAHAYA BİRŞEY ATILIRSA, PLAY-OFF'U DIŞARDA OYNARIZ'' 

     Terim, Türkiye'de yapılacak Danimarka maçında taraftarların çok dikkatli olmasını ve sahaya birşey atmamaları gerektiğini söyledi. 
     Son Yunanistan maçında yaşanan olayların bardağı doldurduğuna dikkati çeken Terim, ''Eğer Danimarka maçında sahaya bir pet şişe atılır veya milli marşlarını ıslıklama olursa, play-off maçını dışarıda oynarız. O noktaya geldiğimizi federasyondan arkadaşlar ikaz etti. Son Yunanistan maçının bardağı doldurduğunu söylediler. Böyle birşey yaşanırsa, ceza olarak bizi dışarda oynatabilirler. Birkaç kişinin yaptığı hata topluma maledilemez ama milli takıma mal edilebeliyor'' dedi. 
     
     ''DANİMARKA MAÇIDA KALE RÜŞTÜ'NÜN'' 

     Terim, şu anda takımında forma giymeyen Rüştü'nün kendileri için önemli bir oyuncu olduğunu ve Danimarka maçında bu oyuncuyu oynatacağını söyledi. 
     Volkan'ın da performansının kendilerini sevindirdiğini anlatan Terim, ''Rüştü, bizim için ve Türk futbolu için önemli. Kendisi hazıra doğru geliyor. Danimarka maçında da Rüştü oynayacaktır'' diye konuştu. 

     
</TEXT>
</DOC>
