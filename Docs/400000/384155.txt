<DOC>
<DOCNO> 384155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun43.html </URL>
<DATE> 2005/10/05/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Schröder'den büyük koalisyona yeşil ışık 
</HEADLINE>
<TEXT>

     Almanya Başbakanı Gerhard Schröder, Sosyal Demokrat Parti SPD ile Birlik partilerinin büyük bir koalisyon oluşturabileceklerini söyledi. 
     Schröder, bugün başkent Berlin'de SPD Genel Başkanı Franz Müntefering ile birlikte Hıristiyan Demokrat Birlik Partisi CDU Genel Başkanı Angela Merkel ve Hıristiyan Sosyal Birlik Partisi CSU Genel Başkanı Edmund Stoiber ile bir araya geldi. 
     Gerhard Schröder görüşmeden sonra yaptığı açıklamada, Birlik partileriyle koalisyon hükümeti kurulması konusunda anlaşabileceklerini belirterek, ''Büyük koalisyon oluşturulabilir'' dedi. 
     Bazı önemli konularda görüş ayrılıklarının bulunduğunu, ancak bunların çözülebileceğini ifade eden Schröder, Merkel ve Stoiber ile bir görüşme daha yapacaklarını, bir an önce anlaşmaya vararak koalisyon görüşmelerinin hızlı bir şekilde tamamlanmasını ümit ettiğini söyledi. 
     Müntefering de istihdam, bütçe ve sosyal sigortalar konusunda görüşlerini aktardıklarını, bazı konularda yakınlaşma sağlandığı izlenimi edindiğini belirtti. 
     Merkel de SPD ile önemli konularda içerik olarak anlaşabileceklerini, ancak başbakanın kim olacağı gibi bazı konularda nihai bir karara varmak için bir görüşme daha yapacaklarını ifade etti. 
     Angela Merkel, bu görüşmede alınacak karardan sonra koalisyon görüşmelerine başlanabileceğini, bu konuda iyimser olduğunu kaydetti. 
     Stoiber de Almanya'daki durum konusunda benzer görüşleri paylaştıklarını, bu nedenle koalisyon görüşmelerine başlanması konusunda anlaşma sağlanabileceğini söyledi. 
     
</TEXT>
</DOC>
