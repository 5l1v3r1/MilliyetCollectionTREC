<DOC>
<DOCNO> 350081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur03.html </URL>
<DATE> 2005/06/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Gaziantep Belediye Başkanı, tinerci çocukların barındığı binaları gezdi 
</HEADLINE>
<TEXT>

     Gaziantep Büyükşehir Belediye Başkanı Asım Güzelbey, uçucu madde bağımlısı sokak çocuklarının barındığı eski bina ve inşaatları gezdi. 
     Güzelbey, Emniyet Müdürlüğü Çocuk Şubesi görevlileri ve gazetecilerle birlikte ilk olarak kent merkezindeki Eski Postane Sokağı’ndaki yıkık bir tarihi Antepevini kontrol etti. Bu sırada evden kaçmaya çalışan 3 çocuğu yanına çağıran Güzelbey, çocuklardan nereli olduklarını sordu. Muhabir ve kameramanların görüntü almasına tepki gösteren çocukları sakinleştiren Güzelbey, ilgililerden çocuklara yemek yedirmelerini ve sonra da belediyenin rehabilitasyon merkezine götürülmelerini istedi. 
     Asım Güzelbey ve beraberindekiler daha sonra Şahinbey Polis Merkezi arkasında bulunan yarım kalmış bir inşaata gitti. İnşaatta barındığı belirtilen uçucu madde bağımlısı 2 çocukla bir süre sohbet eden Güzelbey, daha sonra semt sakinlerinin bu çocuklara ilişkin şikayetlerini dinledi. 
     Büyükşehir Belediyesi’nin rehabilitasyon merkezine geçen Güzelbey, burada yaptığı açıklamada, bu ziyaretleri zaman zaman gece geç saatlerde tek başına da yaptığını belirtti ve "Korkutucu da ürkütücü de olsa Gaziantep’in bir gerçeğine birlikte tanıklık ettik" dedi. 
     
     "AMACIMIZ ONLARI TOPLUMA KAZANDIRMAK" 
     Uçucu madde bağımlısı çocukların kentin hangi semtlerinde nasıl yaşadıklarını çok iyi bildiklerini ve onlara sevecen yaklaştıklarını ifade eden Güzelbey, gezisi sonunda, şu açıklamayı yaptı 
     "Amacımız bu çocukları toplumdan dışlamak değil topluma kazandırmak. Biz bu çocuklara sahip çıkıyoruz. Yıkık bina ve inşaatlardan birlikte aldığımız çocukların karnını doyuracağız, elbiselerini değiştireceğiz. Arşivimize alacağımız bu çocuklarla daha sonra yeniden temas kuracağız. Ailelerine teslim edilecekleri ailesine teslim edeceğiz, eğitilmesi gerekeni eğiteceğiz. Geçtiğimiz günlerde rehabilite ettiğimiz 3 çocuğu işe yerleştirdik ve şimdi çok iyi durumdalar." Güzelbey, sokakta yaşayan uçucu madde bağımlısı çocukların genellikle göç eden, parçalanmış ya da aile içi şiddetin ya da ekonomik yetersizliğin yoğun olduğu ailelerin çocukları olduğunu vurguladı. 
     Ellerinde Gaziantep’te sokakta yaşayan çocukların sayısına ilişkin güvenilir bir veri olmadığını da kaydeden Güzelbey, kimilerinin bu sayıyı binlerle ifade etmesine karşılık konuya ilişkin yapılmış bir anket olmadığını bildirdi. 
     
     AVRUPA BİRLİĞİ DESTEKLİ PROJE 
     Güzelbey, sokak çocuklarını topluma kazandırma amaçlı bir proje üzerinde çalıştıklarını belirtti. Bu projeyle daha geniş bir alanda çocuklara meslek eğitimi verebilecekleri, onları çalıştırabilecekleri ve tedavi edebilecekleri bir kompleks kurmaya hazırlandıklarını vurgulayan Güzelbey, şunları anlattı 
     "Proje için Avrupa Birliği’nden destek istedik ve istemimiz kabul edildi. Zannediyorum paramız bu yıl sonuna doğru elimize geçecek. 
     Paramızı aldığımızda olaya daha büyük boyutlu bakacağız ve Türkiye’de örnek bir proje gerçekleştireceğiz." Güzelbey, sokak çocukları projesi için AB’den alacakları parasal desteğin henüz kesin olmamakla birlikte 3 milyon euro dolayında olduğuna dikkati çekti. Asım Güzelbey, sokakta yaşayan çocuklara yönelik hizmetleri planlarken çocukları evden kaçmaya teşvik edecek uygulamalardan kaçınmaları gerektiğinin de bilincinde olduklarını kaydetti. 
     Sokak çocuklarına yönelik çalışmalarda öncelikli hedeflerinin, çocukların ailelerine dönmesini sağlamak olduğunu vurgulayan Güzelbey, sokakta çalışan çocuklar arasında suça karışmayan çocukların da bulunduğunun gözardı edilmemesi gerektiğini sözlerine ekledi. 
     
</TEXT>
</DOC>
