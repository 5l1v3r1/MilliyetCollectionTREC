<DOC>
<DOCNO> 398474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur15.html </URL>
<DATE> 2005/11/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
6 aylık bebeğini leğende boğdu 
</HEADLINE>
<TEXT>

     Serdar ÖZGÜR DHA 

KARAMAN'da cinnet getiren anne 6 aylık bebeğini su dolu leğeninin içerisinde boğarak öldürdü. Daha sonra polis merkezine giderek teslim oldu. 
     Karaman merkez Zembilli Mahallesi 793'üncü sokakta oturan 18 yaşındaki Özlem Kılınç, inşaat işçisi olan 24 yaşındaki eşi Mehmet Kılınç evden ayrıldıktan sonra 4 yaşındaki oğlu Batuhan ve 6 aylık oğlu Sertan ile evde yalnız kaldı. Batuhan oynamak için evden dışarıya çıkarken 6 aylık Sertan ile birlikte evin içinde kalan anne Özlem Kılınç, saat 11.30 sıralarında bilinmeyen bir nedenle cinnet getirdi. Leğenin içerisine su dolduran anne Özlem Kılınç, minik bebeği leğene bastırıp boğarak öldürdü. Daha sonra evden çıkan Özlem Kılınç polis merkezine giderek bebeğini öldürdüğünü söyledi. 
     Genç anne gözaltına alınırken, olay yerine 112 acil servis ekipleri sevk edildi. Eve giren sağlık ekipleri 6 aylık Sertan'ı su dolu leğenin içerisinde üzerindeki kıyafetleriyle ölü halde buldu. 
     Özlem ve Mehmet Kılınç çiftinin, 5 yıldır imam nikahıyla yaşadıkları ve bir ay önce resmi nikah yaptırdıkları belirlendi. 
     Genç kadının ailesinin zoruyla 14 yaşında evlendirilmesi nedeniyle psikolojik sorunlar yaşadığı öğrenildi. 
     Polis olayla ilgili soruşturmanın sürdürüldüğünü kaydetti. 
     
</TEXT>
</DOC>
