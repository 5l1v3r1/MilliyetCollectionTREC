<DOC>
<DOCNO> 360950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yazar/idiz.html </URL>
<DATE> 2005/07/14/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
Dışişleri Bakanı Gül ile ufuk turu 
</HEADLINE>
<TEXT>


EXETER 

Exeter Üniversitesi tarafından kendisine verilen fahri doktora için İngiltere'nin bu şirin kentinde bulunan Dışişleri Bakanı Abdullah Gül ile güncel konular üzerine bir "ufuk turu" yapıyoruz. Konu elbette ki Londra'daki bombalamalarla başlıyor. Gül, Müslüman toplumun içinden çıksalar da bu dehşeti yaratanların bu eylemlerini dinle birleştirmenin mümkün olmadığını söylüyor. 
"Sapık insanlar, yanlış yolda olan insanlar her dinin içinde olabilir" diyen Gül, bu kanlı olay sonrasında, ülkedeki Müslümanlara karşı saldırıların olmaması için gösterdiği soğukkanlı yaklaşım nedeniyle Başbakan Blair'i övüyor. İngiltere Başbakanı'nın büyük takdir kazandığını söylüyor. 
Konu, İslam dünyasında reform meselesine dönüyor. Gül'e göre, haberleşme çağında herkes artık her şeyden haberdar. Müslüman ülkelerde insanların bu şekilde gitmenin mümkün olmadığını artık anladıklarını belirten Gül, bu ülkelerdeki aydınların Türkiye'deki "sessiz devrimi" yakından izlediklerini belirtiyor. Gül, "Niye biz de aynı işleri yapmıyoruz tartışmaları çok derinden gidiyor" diyor. 

"Kıbrıs Protokolü" 
Ufuk turumuz, AB ile ilişkilere dönüyor. "Kıbrıs Protokolü" ve bu konuda yaşanan belirsizlikleri soruyoruz. Gül'e göre, aslında önemli bir sorun yok. Öte yandan bir gecikme varsa bunun da "metodolojik" bir meseleden kaynaklandığını hissettiriyor. 
"Nasıl bir imza prosedürü olacak, bunu karşılıklı olarak istişare ediyoruz" diyen Gül, bu konuda da mutabakata varıldığında Ankara'nın söz konusu protokolü hemen imzalayacağını belirtiyor. Gül, imza sırasında Türkiye'nin, Protokol'ün Kıbrıs Rum Kesimi'nin tanındığı anlamına gelmeyeceğine ilişkin bir deklarasyonda bulunacağını herkesin bildiğini de anımsatıyor. 
Gül, bazı ülkelerin AB ile Müzakere Çerçeve Belgesi'ne Türkiye'nin itiraz edeceği bazı şeyleri ekleme gayretinde olacaklarını da gizlemiyor. "İstişareler devam ediyor. Sıkı bir çalışma içerisindeyiz" diyen Gül, bu konuda şunları söylüyor 
"AB, müzakere ederken bize bazı şeyleri kabul ettirmeye çalışacak. Biz de kendi pozisyonumuzu onlara kabul ettirmeye çalışacağız. Ne zamana kadar Müzakere sürecinin sonuna kadar. Mutabakat olunca tam katılım söz konusu olacak. Bunun için de daha çok yıllar var." 

Irak dağılıyor mu 
Konu kaçınılmaz olarak Irak'a geliyor. O ülkede anayasayı yazma çalışmalarının bitmek üzere olduğunu belirten Gül, bu süreci baltalamak isteyenlerin şiddeti tırmandırdıklarını söylüyor. Irak'ta meydana gelecek bir dağılmanın tüm bölgeyi ve dünyayı ilgilendirdiğini de vurgulayarak, "Taraflarla bir araya geldiğimizde bunu hepsi söylüyor. Dolayısıyla herkes yüzünü daha çok Bağdat'a çevirmiş vaziyette" diyor. Ardından da hemen, "Ama çok büyük yardıma ihtiyaçları var" diye ekliyor. 

Milliyet'e suçlama 
Diplomatik camianın da çok büyük ilgisini çeken bir konuya geçiyoruz. Başbakan Yardımcısı Abdüllatif Şener'in yabancı sermaye konusundaki sözleri. Gül, Şener'e toz kondurmuyor. Kendisinin yanlış anlaşıldığını söylediğini, yoksa sermayede herhangi bir ayırım yapılmayacağını belirttiğini vurguluyor. 
Bu arada isim vermeden Milliyet'i suçluyor. "Bir gayret var tabii. Hükümet içerisinde nasıl bir ayrılık olur da, nasıl bunu deşifre ederiz, nasıl olur da bunu büyütürüz diye bir gayret de var. Ben o manşeti biraz da bunun neticesi olarak görüyorum açıkçası" diyor. 
Yabancı sermayenin imk n bulduğu yere yöneleceğini, bunun bugün hizmet sektörüyse, yarın üretim sektörü olacağını söyleyen Gül, "Renault, Mercedes, bunlar sadece yerli sermaye mi Otomotiv sektörü Türkiye'de ihracatın liderliğini yapmıyor mu şimdi O açıdan iyi analiz yapmamız gerekir" diye konuşuyor. 



</TEXT>
</DOC>
