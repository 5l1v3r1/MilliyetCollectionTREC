<DOC>
<DOCNO> 386643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/soneko17.html </URL>
<DATE> 2005/10/14/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Banvit Ürünlerimizi endişelenmeden tüketebilirsiniz 
</HEADLINE>
<TEXT>

     Banvit Bandırma Vitaminli Yem Sanayii A.Ş., ''halkın, ürünleri en ufak bir endişeye yer vermeksizin tüketebileceklerini'' bildirdi. 
     Banvit'ten ''kuş gribi vakası ile ilgili olarak'' İMKB'ye yapılan açıklamada, Türkiye'nin her yöresinde göçmen kuşların konaklayabildiği, bu alanlardan birinin de Manyas Gölü civarı olduğu belirtilerek, 1-2 ay önce, AB ile birlikte yürütülen veterinerlik uyum projeleri kapsamında kuş gribi ile ilgili acil eylem planlarının hazırlandığı, 5-9 Eylül günlerinde de Kuş Cenneti'nde gerçekleştirilen tatbikat ile bu planın uygulamaları yapılarak, bu mücadeleye veteriner hekimler ve yetiştiricilerin hazırlandıkları kaydedildi. 
     Açıklamada, şöyle denildi 
     ''Bu tatbikata Avrupa Komisyonu Teknik Yardım ve Bilgi Birimi uzmanları da gözlemci olarak katılmışlardır. Bu hazırlık, Ekim'in ilk haftasında Manyas ve çevresinde görülen kuş gribi mücadelesini de kolaylaştırmış ve tüm önlemler çok kısa bir süre içinde alınmıştır. Tüm yetiştirici çiftliklerimizde kanatlılar maksimum biogüvenlik altında yetiştirildiğinden, Manyas İlce Tarım Müdürlüğü'nün 11 Ekim 2005 tarih ve Bandırma İlçe Tarım Müdürlüğü'nün 12 Ekim 2005 tarih, 2023 sayılı yazılarında da belirtildiği üzere hiçbir Banvit çiftliğinde benzer bir vaka ile karşılaşılmamıştır. Maksimum biogüvenlik altında yetiştirilen, resmi veteriner hekim denetiminde kesimi yapılan piliç ürünlerinin sunumunda da üst düzeyde hijyen kurallarına uyulmaktadır. Halkımız, bu güvenlik önlemleri çerçevesinde ürünlerimizi en ufak bir endişeye yer vermeksizin tüketebilir.'' 
     
</TEXT>
</DOC>
