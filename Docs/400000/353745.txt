<DOC>
<DOCNO> 353745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur04.html </URL>
<DATE> 2005/06/20/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Aftan çıkıp sevgilisini öldürdü, halasını kurşunladı 
</HEADLINE>
<TEXT>

     Mustafa İNSAN DHA 

      MERSİN’de 48 yaşındaki Fatma Özyıldız, 10 yıl önce cinayet suçundan girdiği cezaevinden Şartlı Salıverme Yasası’ndan yararlanarak serbest kalan ve 4 yıl önce birlikte yaşadığı sevgilisini öldürmek suçundan aranan yeğeni 37 yaşındaki Kenan Özyıldız ve 3 arkadaşı tarafından kurşunlanarak öldürüldü. Zanlılar şehir dışına kaçarken yakalandı. 
     Olay bu sabaha karşı Gündoğdu Mahallesi 5719 sokak 45 numaralı evde meydana geldi. Yalnız yaşayan 2 çocuk annesi Fatma Özyıldız’ın evinden gelen silah seslerini duyan komşuları polise ihbarda bulundu. Olay yerine gelen polis, Özyıldız’ın evinde kanlar içinde yerde yattığını gördü. Özyıldız’ın cesedi otopsi için Mersin Devlet Hastanesi’ne götürülürdü. Hemen harekete geçen güvenlik güçleri, görgü tanıklarının ifadesiyle plakası belirlenen bir otomobili takibe aldı. Otomobil, Kazanlı kavşağı yakınlarında Adana istikametine giderken durduruldu. Otomobilin içinde öldürülen kadının yeğeni Kenan Özyıldız ve 3 arkadaşı olduğu belirlendi. Yapılan aramada, suç aleti tabanca otomobilin bagajında bulundu. Gözaltına alınan zanlının ifadesinde, Niğde’den geldiğini ve halasını namus meselesi nedeniyle öldürdüğünü söylediği belirtildi. Zanlı ve arkadaşları gözaltına alınırken soruşturma sürdürülüyor. 
     
     10 YILDA ÜÇÜNCÜ CİNAYET 
     Emniyette ifadesi alınan Kenan Özyıldız’ın 1995’te işlediği bir cinayetten dolayı 15 yıl hapis cezasına çarptırıldığı ve Şartlı Salıverme Yasası ile 5 yıl yattığı cezaevinden tahliye edildiği belirlendi. Özyıldız’ın daha sonra 2001’in Haziran ayında Bahçe Mahallesi’nde sevgilisi 30 yaşındaki Cemile Deniz İlhan’ı sokak ortasında öldürüp kaçtığı ve o tarihten bu yana polis tarafından arandığı ortaya çıktı. 
     
</TEXT>
</DOC>
