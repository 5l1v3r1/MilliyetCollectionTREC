<DOC>
<DOCNO> 380389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas12.html </URL>
<DATE> 2005/09/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Mars'ta iklim değişikliği ve deprem 
</HEADLINE>
<TEXT>

     BBC TÜRKÇE 

Nasa'dan bilimadamları şaşırdıklarını söyledikleri son verilere göre Mars'ın güney kutbunda iklim değişikliğine işaret eden bulgulara rastladıklarını açıkladı. 
     Bilimadamları son birkaç yıldır Mars gezegeninin yüzeyinde meydana gelen değişimi izliyor. 
     Topladıkları verilerin ana kaynağı, Mars'ın yörüngesinde dolaşan ve dünyayla iletişim halinde olan bir uzay aracı. 
     Nasa uzmanları, uzay aracının gönderdiği fotoğraflarda Mars'ın yüzeyinde birkaç yıl içinde yepyeni kraterlerin ve çukurların açılmış olduğunu gördü. 
     Fakat daha da ilginç olan veri, son üç yıldır Mars'ın güney kutbundaki donmuş karbondioksit birikiminin azaldığına işaret eden bulgular. 
     Bilimadamlarına göre bu tablo, Mars'ta iklim değişikliği yaşandığının olası bir işareti. 
     Nasa'dan Michael Meyer, birkaç senede oluşan yeni çukur ve göçüklerin Mars yüzeyinin sanıldığından çok daha hareketli olduğuna işaret ettiğini söyledi. 
     Gezegenin yüzeyinde aynı noktanın birkaç yıl üst üste çekilmiş fotoğraflarında son iki yıl içinde belirdiği söylenen 'yuvarlanan kaya izlerine' rastlandı. 
     Bir başka Nasa bilimadamı, Michael Main, yüzeydeki değişimin Mars'ta depreme işaret eden ilk bulgular olduğunu belirtti. 
     Küresel Mars Araştırmacısı adındaki uzay aracı 1997 yılından bu yana kızıl gezegenin yörüngesinde dönerek dünyaya fotoğraflar yolluyor. 
     Nasa, uzay aracının daha 5-10 yıl boyunca bu görevini sürdüreceğini söyledi. 
     
</TEXT>
</DOC>
