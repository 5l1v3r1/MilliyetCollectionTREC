<DOC>
<DOCNO> 370636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo19.html </URL>
<DATE> 2005/08/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
SP İzmir İl Başkanı UNIVERSIAD 2005'te İslami kültür göz ardı edilmiştir 
</HEADLINE>
<TEXT>

     Saadet Partisi İzmir İl Başkanı Şerafettin Kılıç, UNIVERSIADE 2005'in açılışında İslami kültür, Osmanlı ve günümüz Türkiye'sinin göz ardı edildiğini öne sürdü. 
     Partisinin kuruluş yıldönümü nedeniyle parti il merkezinde basın toplantısı düzenleyen Şerafettin Kılıç, ''Türkiye'de temelde birbirine benzeyen birçok siyasi parti bulunmaktadır. Bu partiler temel politika itibariyle tek tip zihniyete sahiptir. Oysa Saadet Partisi, zihniyet açısından diğer partilerden çok farklıdır'' dedi. 
     Kılıç, UNIVERSIADE 2005 açılış törenlerindeki gösterilerde Atatürk'e ve Cumhuriyet dönemine yer verilmemesi eleştirileri ile ilgili olarak da şunları kaydetti 
     ''Adeta ülkeyi başka bir medeniyetin yuvası gibi takdim edildiği hususundaki şikayetlerimizi Oyunlar Koordinatörü Taha Aksoy'a bizzat ilettim. Gösteriler esnasında sanki medeniyetler, eski Anadolu medeniyetleri ile sınırlıymış gibi verildi. Alanın ortasına Bereket Tanrıçası diye bir şey indirdiler adeta bir ayin gibi, insanlar da sanki ibadet eder gibi figürler ortaya koydu. İslam kültürü, Osmanlı'nın kuruluşundan bugüne kadar Türkiye, Kurtuluş Savaşı ve o savaşa emek veren başta Atatürk olmak üzere Türk büyükleri gösterilerde göz ardı edildi. Mevlana bizim kültürümüzün bir parçasıdır. Tamamı değildir. Bunun düzeltilmesi artık mümkün olmamakla birlikte umarız kapanış gösterilerinde aynı hatalar tekrarlanmaz.'' 
     
</TEXT>
</DOC>
