<DOC>
<DOCNO> 356045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/ekonomi/eko10.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Gökkafes için yeni yetkiler lazım 
</HEADLINE>
<TEXT>


ANKARA Milliyet 

Tasarruf Mevduatı Sigorta Fonu TMSF Başkanı Ahmet Ertürk, el konulan Kentbank'ın eski sahibi Süzer Grubu'nun Gökkafes'i yabancılara satmasıyla ilgili olarak, "Fon yeni bir yetkiye kavuşursa, buna göre davranılacaktır" dedi. Gökkafes olayı Bankacılık Tasarısı görüşmeleri sırasında gündeme geldi. 
CHP'li Mustafa Özyürek, "Koca Gökkafes dışarıdaki bir şirkete aktarılıyor ve biz elimiz kolumuz bağlı kalıyoruz" dedi. Ertürk ise Danıştay'ın Kentbank'a el koyma kararını iptal ettiğini ve bu karara göre TMSF'nin hakim ortağın kredi borcuyla ilgili olmasa da kredi dışı kaynak aktarımında sınırlandırıldığını söyledi. Ertürk, Kentbank'a ilişkin bir alacak takibinin yerel mahkeme tarafından Danıştay kararına istinaden durdurulduğunu açıkladı. 
Yargıtay'ın İstanbul'da açılan davadaki takipsizlik kararını iptal ettiğini belirten Ertürk, TMSF için yeni bir hukuki durum ortaya çıktığını ve bu duruma uygun yeni yetkiler tanınması halinde Gökkafes benzeri olayların olmayabileceğini kaydetti. 


</TEXT>
</DOC>
