<DOC>
<DOCNO> 350613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun07.html </URL>
<DATE> 2005/06/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Barzani’nin pazar günü ’Kürdistan başkanı’ olması bekleniyor 
</HEADLINE>
<TEXT>

     İhsan DÖRTKARDEŞ DHA 

      IRAK’ın kuzeyindeki Erbil kentinde 4 Haziran’da ilk toplantısını yapan ’bölgesel Kürt parlamentosu’nun ’federal bölgesel başkanlık kanunu’nu kabul etmesinden sonra Irak Kürdistan Demokrat Partisi IKDP lideri Mesut Barzani’nin pazar günü yapılacak toplantıda ’federal Kürdistan başkanı’ seçilmesi bekleniyor. 
     Bölgesel Kürt parlamentosu üyesi Muhammed Ferec, yaptığı açıklamada, bölgesel parlamentonun Mesut Barzani’yi ’federal Kürdistan bölgesi’nin ilk başkanı olarak seçeceğini söyledi. Ferec, "Bölgesel Kürt parlamentosu pazar günü toplanacak ve 2 oturum gerçekleştirecek. İlk oturumda Barzani başkan adayı olarak gösterilecek ve oylamaya geçilecek. İkinci oturumda başkan seçilecek olan Mesut Barzani, yasa yemini ederek federal Kürdistan bölgesinin ilk başkanı olacak" dedi. 
     
     IKDP DAHA ŞİMDİDEN KUTLAMALARI ORGANİZE ETTİ 
     Bölgesel başkanlık süresi, Irak Cumhurbaşkanı Celal Talabani liderliğindeki Irak Kürdistan Yurtseverler Birliği IKYB ile Barzani’nin lideri olduğu IKDP arasındaki ittifakla bölgesel Kürt parlamentosunda önceki gün kabul edilmişti. Buna göre, Barzani 4 yıl ’başkan’ olarak görev yapacak ve bundan sonraki dönem için de aday olabilecek, ancak 2009’daki seçimde halk oylamasına geçilecek. 
     IKDP daha şimdiden, Mesut Barzani’nin olası bir şekilde pazar günü başkan seçilmesinin ardından Kürtlerin kontrolündeki bölgelerde yapılacak kutlamaları organize etti. 
     Biden ABD güçleriyle savaşan yabancıların sayısı arttı 
     Bu arada, ABD’de, Demokrat Parti Delaware Senatörü Joseph Biden, Irak’ta Amerikan güçlerine karşı savaşan yabancıların sayısının arttığını söyledi. 
     Biden, gazetecilere yaptığı açıklamada, Irak’ta sınırı geçerek Amerikan askerlerine karşı savaşan yabancıların sayısının giderek arttığını ve bunların çoğunun Suudi Arabistan’dan geldiğini söyledi. 
     Senatör Biden, önceki zamanlara oranla daha iyi eğitim almış ve daha fazla zarar verebilecek donanımdaki "cihad savaşçılarının" Irak sınırlarını geçtiğini söyledi. 
     Saddam Hüseyin’in devrilmesinden sonra Irak’a beş kez giden Biden, Bush yönetiminin Irak’taki yaşam şartlarını iyileştirerek direnişçilere desteği azaltmaya çalıştığını, ancak bu "hesabın" yabancı savaşçılar için işe yaramadığını kaydetti. 
     Biden, yabancı direnişçilerin sayılarıyla ilgili ayrıntılı bilgi vermedi, ancak Suudilerin sayısında belirgin bir artış olduğunu belirtti. 
     Washington’daki Suudi Arabistan elçiliğinin, konuyla ilgili açıklama yapmadığı bildirildi. 
     
</TEXT>
</DOC>
