<DOC>
<DOCNO> 351940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sontur18.html </URL>
<DATE> 2005/06/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Pompalı dehşetin sebebi tavuklarmış 
</HEADLINE>
<TEXT>

     Ufuk AKTUĞ DHA 

      HATAY’ın İskenderun İlçesi’nde pompalı tüfekle mahalle arasında etrafa rasgele ateş edip 13 yaşındaki Yusuf Tekbaş’ın ölümüne, 8 komşusunun da yaralanmasına neden olan 30 yaşındaki Hasan Cingöz’ün bahçesine giren tavuklara sinirlendiği ortaya çıktı. Cingöz’ün kurbanı Tekbaş, gözyaşları arasında toprağa verildi. 
     Olay dün saat 18.00 sıralarında Gültepe Mahallesi’nde meydana geldi. Evinden bir anda dışarı çıkan Hasan Cingöz, elindeki pompalı tüfekle bağırarak etrafa ateş etti. Saçılan kurşunlara arkadaşlarıyla oynarken hedef olan Yusuf Tekbaş, olay yerinde öldü. Olayda ayrıca komşular Ersan Tekbaş, Yusuf Tekbaş, Mustafa Tekbaş, Ali Tekbaş, Gürcü Ergin ve zanlının akrabaları Fatma Cingöz, Beyazıt Cingöz ile adı belirlenemeyen bir kişi yaralandı. Yaralılar İskenderun Körfez ve Devlet Hastanesi'ne götürülürken zanlı yakalandı. Gözaltına alınan Hasan Cingöz'ın, komşularının tavuklarının sık sık evinin bahçesine girdiğini ve bu nedenle onlarla tartışmalar yaşadığını söylediği belirtildi. İlçede dondurma satarak geçimini sağlayan ve akli dengesinin yerinde olmadığı iddialarının doğru olmadığı belirtilen Yusuf Tekbaş'ın, evinin bahçesinde birkaç tavuk görünce çok sinirlendiğini söylediği bildirildi. 
     Olayda ölen Yusuf Tekbaş, İskenderun’a bağlı Sakıt Köyü’nde gözyaşları arasında toprağa verildi. Diğer yaralıların tedavilerine devam ediliyor. 
     
</TEXT>
</DOC>
