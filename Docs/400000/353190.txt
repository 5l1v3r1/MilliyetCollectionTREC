<DOC>
<DOCNO> 353190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/yasam/ayas.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre cinayetinde görev paylaşımı 
</HEADLINE>
<TEXT>


Yasak aşk yaşadığı öne sürülen çift için infaz kararı alındı. Erkeği öz abisi, kadını ise kayınbiraderi vurdu 

ŞEYHMUS ÇAKAN DHA 

Diyarbakır'da yasak ilişki yaşadıkları öne sürülen Nurcan Kaçan'a 14 yaşındaki kayınbiraderi A.T., Ferit Demir'e de öz abisi Remzi Demir kurşun yağdırdı. 
Demir yaşamını yitirirken, ağır yaralı kurtulan Kaçan ise hastanede. 

Aile karar aldı 
Merkeze bağlı Kozan köyünde, askerde olan ve adı açıklanmayan oğullarının imam nik hıyla evlendiği Kaçan'ın 18 , aynı köyden Demir 21 ile yasak ilişki yaşadığını öğrenen aileler, toplanarak 2 sevgilinin öldürülmesine karar verdi. Bu konuda, asker eşin kardeşi A.T., yengesi Kaçan'ı, Demir'in abisi Remzi Demir 25 de kardeşini öldürmekle görevlendirildi. 
İki aile meclisinin kararı üzerine A.T. eline tutuşturulan silahla önceki akşam yengesi Nurcan'a, Demir de kardeşi Ferit'e, ayrı ayrı yerlerde kurşun yağdırdı. 

10 kurşun yarası 
Demir olay yerinde yaşamını yitirirken, ağır yaralanan Kaçan, Diyarbakır Devlet Hastanesi Acil Servisi'nde tedaviye alındı. Kaçan'ın vücudunda 10 kurşun yarası bulunduğu bildirildi. 
Olaydan sonra jandarma köyde geniş çaplı operasyon başlattı. Töre gereği ellerini kana bulayan A.T. ile Demir de gözaltına alındı. 




</TEXT>
</DOC>
