<DOC>
<DOCNO> 396353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo29.html </URL>
<DATE> 2005/11/19/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Eski teknik direktörü Mancini'den Emre'ye tepki 
</HEADLINE>
<TEXT>

     İngiltere Premier Ligi takımlarından Newcastle United'de forma giyen Emre Belözoğlu'nun eski teknik direktörü Mancini, milli futbolcunun İtalyan televizyonuna verdiği demece tepki göstererek, ''Emre konuşacağına İnter'deyken kendini sahada gösterseydi'' dedi. 
     Milli futbolcunun çarşamba günü İtalyan Sky Televizyonu'na beyanat vermesinin ardından, AC Parma maçı öncesinde düzenlediği basın toplantısında Emre'ye cevap veren FC İnter Teknik Direktörü Mancini, Emre'nin Türkiye-İsviçre maçıyla ilgili bir söyleşide kendisi hakkında görüş belirtmesine anlam veremediğini söyledi. 
     İtalyan teknik direktörü, FC İnter Başkanı Massimo Moratti'ye övgüler yağdırmanın en kolay iş olduğunu savunarak, ''Moratti harika bir insan demek kolaydır. Ama bunu demeden önce, takımdan hiçbir şeyi esirgememiş olan o insanı mutlu kılabilmek için oyuncuların da elinden gelen gayreti göstermiş olmaları gerekirdi'' dedi. 
     Bütün futbolcuların sorumluluğunu bilmesi gerektiğini ifade eden Mancini, sözlerini şöyle sürdürdü 
     ''Bu söylediklerim geçmişte İnter'de top koşturmuş çok sayıda oyuncu için de geçerli. Keşke, sahada daha fazla gayret göstermiş olsalardı. Bu sayede İnter'in aldığı galibiyetlerin sayısı da artırılabilirdi. Bugüne kadar İnter'den gelip geçmiş oyuncuların pek çoğunun ellerinden gelen her şeyi yapmadığı kanaatindeyim. Bugün bizler de yapabildiklerimizin çok daha fazlasını ortaya koymak durumundayız.'' Emre, İtalyan Sky televizyonunda yayımlanan beyanatında, eski teknik direktörünü eleştirerek, ''Mancini, çok genç bir insan. FC İnter gibi bir takımın başına geçmeden önce, başka takımları çalıştırması gerekirdi. Zaten bu şekilde devam ederse 2-3 ay içinde işinden de olur. Bir gün benden İnter'e geri dönmem istenecek olsa, bunu kabul etmem'' demişti. 
     
</TEXT>
</DOC>
