<DOC>
<DOCNO> 373431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur20.html </URL>
<DATE> 2005/08/27/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eşinin izini sürdü, cep telefonundan 46 günde 700 mesaj yakaladı 
</HEADLINE>
<TEXT>

     Bahri KARATAŞ İZMİR, DHA 

İZMİR'de bir film ve müzik firması sahibi M.E., kendisini başka bir erkekle aldattığını iddia ettiği üç yıllık eşi E.E'ye boşanma davası açtı. E.E.'nin iddiaların asılsız olduğunu öne sürmesi üzerine dedektif gibi araştırma yaparak önce, eşinin, sevgilisi olduğu öne sürülen erkekle aynı otelde kaldığını tesbit ettirdi, ardından da ikisinin 46 günde birbirlerine cep telefonundan 700 mesaj gönderip, 600 konuşma yaptıklarını gösteren kayıtlara ulaştı. 
     Bir ay önce, avukatı aracılığıyla Karşıyaka 1'inci Aile Mahkemesi'ne başvuran 32 yaşındaki M.E, cimnastik antrenörü olan üç yıllık eşi 28 yaşındaki E.E'nin, kendisini bir otelin eski genel müdürü S.T.I. ile aldattığını öne sürdü. İkisini otel odasında uygunsuz halde yakaladığını iddia eden koca M.E, Yedi yıllık beraberliğin ardından 2002 yılının Eylül ayında Ege Palas Oteli'nde, dillere destan bir düğünle evlendik. Mutlu süren evliliğimiz geçen mayıs ayında son buldu. Evde otururken eşimin cep telefonuna aşk içerikli mesaj geldi. Yaptığım araştırmada mesajı gönderen kişinin S.T.I. olduğunu tespit ettim. Eşimle aramızda tartışma çıktı. Evi terk edip gitti'' dedi. 
     Eşini bu olaydan sonra bir dedektif gibi takip ettiğini anlatan M.E. Kendisini, Bodrum Turgutreis'teki bir otelin 305 nolu odasında S.T.I. ile birlikte uygunsuz halde yakaladım. O sırada fenalık geçirdim. Bu durumundan yararlanıp kaçtılar. Olaya otel görevlileri de tanık oldu. Hatta babasının bile olaydan haberi var'' dedi. Artık aynı çatı altında yaşamaların sözkonusu olmadığını dile getirerek 500 bin YTL manevi tazminat talep etti. 
     
     EŞİ KARŞI DAVA AÇTI 

     E.E de iftira attığını öne sürdüğü eşi M.E.'ye, Karşıyaka 2'nci Aile Mahkemesi'nde 500 bin YTL maddi, 500 bin YTL manevi olmak üzere toplam 1 milyon YTL'lik tazminat davası açtı. Avukatı aracılığıyla mahkemeye verdiği dilekçesinde, eşinin kendisini karalamaya çalıştığını iddia eden genç kadın, Adı geçen otele hiç gitmedim. Herkesin kirli çamaşırı duruşmada ortaya çıkacak'' dedi. 
     Hukuk savaşının başlamasıyla birlikte dedektif gibi iz süren M.E., eşinin, S.T.I. ile Turgutreis'teki otelin 305 numaralı odasında kaldığını bilirkişiye tespit ettirdi. Bununla yetinmeyen M.E. araştırmalarını sürdürdü. Son olarak eşi E.E. ile S.T.I. arasındaki telefon kayıtlarına ulaşan M.E. bunları da mahkemeye delil olarak sunacağını söyledi. Koca M.E. Kayıtlara göre eşim E.E. ve S.T.I. 46 günde cep telefonlarından birbirlerine 700 mesaj göndermişler. Toplam 600 de telefon konuşması yapmışlar. Bu kanıtları da avukatım aracılığıyla davanın görüldüğü mahkemeye sunacağım'' dedi. 
     
</TEXT>
</DOC>
