<DOC>
<DOCNO> 352273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo09.html </URL>
<DATE> 2005/06/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Cimbom'da Saidou krizi... 
</HEADLINE>
<TEXT>

     Conceiçao'yla yollarını ayırmak için gün sayan Cim Bom'da Alioum Saidou krizi patlak verdi Kamerunlu, ayrılmak istemediğini söyledi. 
     
     Ayrılmak istemiyor 

     Eric Gerets’in işbaşı yapmasıyla birlikte yabancı transferine hız verecek olan Galatasaray’da kontenjan krizi aşılamıyor. Yunanistan’ın Panathinaikos kulübüyle görüşmelerini sürdüren Flavio Conceiçao’nun resmi imzayı atmasını bekleyen Sarı-Kırmızılı ekip, Alioum Saidou’nin direnişiyle karşılaştı. Ligin ikinci yarısında Malatyaspor’da oynayan Kamerunlu, ayrılmak istemediğini yönetime iletti. 
     
     Oynamasa da kazanacak 

     Yeni sezon hazırlıklarının başlamasına kısa bir süre kala halen kontenjan sorununu çözemeyen yönetim kurulu, Saidou’yu ikna etmenin yollarını arıyor. Orta saha oyuncunun geçen sezon başında yapılan sözleşme gereği, oynamasa bile kulüpten 300 bin dolar ücret alacak olması en büyük sıkıntı olarak idarecilerin önünde duruyor. Kamerunlu futbolcunun Cim Bom’la bir yıllık daha sözleşmesi bulunuyor. 
     
     Tazminat maddesi var 

     Yine sözleşme gereği Galatasaray’ın sözleşmeyi tek taraflı feshetmesi durumunda kulübün tazminat yükünün altına girecek olması yönetim kanadını çaresiz bırakıyor. Hazırlıkların başlayacağı döneme kadar Saidou’yu ikna etmek için çalışacak olan idareciler, Kamerunlu’ya bonservisini bedelsiz vermeyi de önerecek. Ancak haksızlığa uğradığına inanan Saidou, kolay kolay ayrılacak gibi gözükmüyor. 

     
</TEXT>
</DOC>
