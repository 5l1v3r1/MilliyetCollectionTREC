<DOC>
<DOCNO> 366596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/spor/spo01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo yardım hattı 
</HEADLINE>
<TEXT>


Beşiktaş, kulübü Manchester United ile anlaşma sağlanmasına rağmen, henüz karar veremeyen Kleberson için Brezilyalı vatandaşını devreye soktu. Ailton, yıldız oyuncuyu ikna etmeye çalışıyor 

BİLAL MEŞE 


Beşiktaş yönetimi, günlerdir peşinde koştuğu ve prensipte anlaştığı Manchester Unitedlı Kleberson'u ikna etmek için Ailton'u devreye soktu. İngiliz takımıyla bonservis konusunda büyük aşama kaydettiklerini belirten yöneticiler, Brezilyalı futbolcunun "Evet" demesi halinde bu transferin hafta sonuna kadar gerçekleşeceğini belirttiler. 
Kleberson'u ikna etmek için her yolu deneyen yönetim, son çare olarak Schalke'den transfer edilen Ailton'dan yardım istedi. Yöneticilerin telefonla aradıkları Brezilyalı oyuncunun, Kleberson'u sık sık arayarak baskı yaptığı vurgulandı. 

Yine rötar 
Öte yandan özel işleri nedeniyle ülkesine giden ve sürekli rötar yapan Ailton'un bu akşam İstanbul'a döneceği vurgulandı. Brezilya'daki havayollarında sorun olduğunu belirten yöneticiler, "Ailton iki gündür havalimanında ailesiyle birlikte uçağın kalkmasını bekliyor. Yarın bugün büyük bir aksilik olmadığı taktirde İstanbul'a gelecek" ifadelerini kullandılar. 

Ailton 10. 

Almanya Birinci Ligi'nde yeni sezonun en pahalı transferleri açıklandı. Beşiktaş'ın transfer ettiği Ailton, 3.5 milyon Euro'luk bonservis ücretiyle 10. sırada yer aldı. Stuttgart'tan, İngiliz Arsenal'e 15 milyon Euro'ya giden Hleb ise listenin zirvesine çıktı. 


Ne umdu, ne buldu 


Beşiktaş'ın yeni sezonda kullanacağı formalar ve diğer ürünlerin tanıtımı dün akşam İnönü Stadı'nda taraftarın önünde yapıldı. Başkan Yıldırım Demirören, "Bu sene de küfür etmeyeceğiz ve ettirmeyeceğiz" demesine rağmen bir grubun Fenerbahçe ve Aziz Yıldırım aleyhine tezahüratlarına engel olamadı. Tribünde küçük çaplı bir kavga da yaşandı. Tuluyhan Uğurlu'nun konser verdiği gecede Ahmet Koç, Yalın ve Karargah Grubu şarkılarıyla taraftarları coşturdu. Forma tanıtımında futbolcuların yanı sıra Demirören'in çocukları da görev aldı. 

Kayseri hazırlığı 

Siyah - Beyazlı ekip, ligin ilk maçında deplasmanda karşılaşacağı Kayseri Erciyesspor için hazırlıklara dünkü tek idmanla başladı. Teknik Direktör Rıza Çalımbay kondisyon idmanının ardından takımı ikiye böldü ve ilk gruba istasyon, ikinci gruba pas ve pres antrenmanı yaptırdı. Mustafa Doğan'la çarpışan Güven'in sol kaşı açıldı, genç futbolcuya iki dikiş atıldı. Antrenmanın son bölümünde üç grup halinde çift kale turnuva düzenlendi. Kartal bugün Nevzat Demir Tesisleri'nde 17.00'de Pendik ile hazırlık maçı yapacak. 

Juanfran Ada yolcusu 

İspanya'da uzun süredir kulüp arayan Juanfran'ın, İngiliz takımlarından Bolton'la prensipte anlaşma sağladığı öğrenildi. Bolton'un, İspanyol futbolcuyu almak istemesi üzerine harekete geçen Genel Koordinatör Erdil Arpacı, önceki gün İngiltere'ye giderek pazarlık masasına oturdu. İngilizler'le yapılan görüşmelerin olumlu geçtiği ve Juanfran'ın bir yıllığına Bolton'a kiralık verileceği vurgulandı. 

Altın adamlar 

Işık Sigorta tarafından düzenlenen "11 Altın Adam" yarışmasında, geçen sezonunun altın 11'i, yıldızı, yöneticisi, antrenörü ve hakemi, İstanbul'da düzenlenen törenle ödüllerini aldı. Yılın yöneticisi Trabzonspor Başkanı Atay Aktuğ, Trabzonspor'un Teknik Direktörü Şenol Güneş ile aynı oyla yılın antrenörü seçilen Beşiktaş Teknik Direktörü Rıza Çalımbay, yılın kalecisi Galatasaraylı Mondragon ve yılın yıldızı Fatih Tekke'ye ödülleri verildi. 

Fiyatlar belli 

Kayseri Erciyesspor-Beşiktaş maçının biletlerinin bugün satışa çıkacağı bildirildi. Kapalı tribün fiyatının 50, açık tribün fiyatının 20 ve kale arkası tribün fiyatının da 10 YTL olarak belirlendiği açıklandı. 


</TEXT>
</DOC>
