<DOC>
<DOCNO> 362797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo23.html </URL>
<DATE> 2005/07/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Daum, futbolculara şehir turu için izin verdi... 
</HEADLINE>
<TEXT>

     Yeni sezon hazırlıklarını Almanya'da sürdüren Fenerbahçe, bugünkü çalışmasını Victoria Köln takımının sahasında yaptı. 
     Teknik Direktör Christoph Daum, antrenman öncesi futbolcularıyla kısa bir toplantı yaptı. 20 dakikalık kültür-fizik hareketleriyle başlayan antrenmanda, dün akşam yapılan Anderlecht maçında forma giyen futbolcular koşu, forma giymeyen oyuncular ise 5'e 2 top çalışması yaptı. 
     Antrenman sonrası gazetecilerin sorularını yanıtlayan Serkan, sezon hazırlıklarına iyi başladıklarını belirterek, ''Yolumuz çok uzun. Sezona iyi bir giriş yapmak istiyoruz. Takımda arkadaşlık en üst seviyede. Bu da doğal olarak sahaya yansıyacak'' dedi. 
     Teknik Direktör Daum, öğle yemeğinin ardından otelde masaj yaptıran ve saunaya giren futbolculara, 2 saat şehir turu için izin verdi. 
     Fenerbahçe, yarın akşam Belçika'da Standart Liege takımıyla 2. hazırlık maçını yapacak. 
     
</TEXT>
</DOC>
