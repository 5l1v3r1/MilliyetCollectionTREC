<DOC>
<DOCNO> 397620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/soneko18.html </URL>
<DATE> 2005/11/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İzmir'in Expo adaylığına resmi destek... 
</HEADLINE>
<TEXT>

     İzmir Ticaret Odası İZTO Başkanı Ekrem Demirtaş, İzmir'in Expo 2015'e aday gösterilmesi için Dışişleri Bakanlığı'nın görevlendirilmesi konusundaki kararın, Resmi Gazete'nin dünkü sayısında yayımlandığını belirterek, ''Bu karar ile hükümet, İzmir'in Expo 2015 adaylığına verdiği desteği bir kez daha ortaya koydu'' görüşünü bildirdi. 
     İZTO'dan yapılan yazılı açıklamada, Bakanlar Kurulu'nun ''EXPO 2015'e Aday Gösterilmesi ve Adaylık İçin Gerekli İşlemlerin Yürütülmesi Hususu'nda Dışişleri Bakanlığı'nın Görevlendirilmesi Hakkındaki Karar'' Resmi Gazete'nin 23 Kasım 2005 tarihli sayısında yayınlandığı hatırlatıldı. 
     İZTO Yönetim Kurulu ve EXPO Adaylık Komitesi İcra Kurulu Başkanı Demirtaş, Resmi Gazete'de yayınlanan bu karar ile hükümetin, İzmir'in Expo 2015 adaylığına verdiği desteği bir kez daha ortaya koyduğunu belirtti. 
     Expo'yu Türkiye'ye getirmek ve İzmir'de bu dev organizasyonu düzenlemek için 12 yıldan uzun süredir çalıştıklarını kaydeden Demirtaş, 1992 yılından beri hükümetlere bunun için sayısız başvuru yaptıklarını, ancak cevap alamadıklarını ifade etti. 
     İzmir'den başka kentlerin de Expo düzenlemeye talip olduğunu hatırlatan, ancak hükümetin kararlı şekilde İzmir'den yana tavır koyduğunu belirten Demirtaş, şu bilgileri verdi 
     ''Geçtiğimiz aylarda Dışişleri Bakanı Abdullah Gül, yaptığımız toplantılarda İzmir'e desteğini ifade etmişti. Yoğun olarak yürüttüğümüz adaylık sürecinde de Dışişleri Bakanlığı ile işbirliği içindeyiz. 
     Bu destek 2008 yılına kadar sürecek olan adaylık sürecinde İzmir'in elini daha da güçlendirdi. Çünkü, öncelikle aday kentin hem tek yumruk olması hem de merkezi hükümetin tam destek vermesi isteniyor. Hükümetin de verdiği desteği bir kez daha göstermesi ve bunu resmi olarak ilan etmesi, İzmir'in tam olarak arkasında olduğunu gösteriyor. Bundan sonra bu destek sayesinde daha da büyük azim ile çalışıp, mutlaka EXPO 2015'i İzmir'e kazandıracağız.'' 
     
</TEXT>
</DOC>
