<DOC>
<DOCNO> 360931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yasam/ayas.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdağ, Çernobil'i şimdiden akladı 
</HEADLINE>
<TEXT>


Geçen hafta Karadeniz'de Çernobil araştırması başlatılacağını açıklayan Sağlık Bakanı, dün, "Kanserdeki artış sigaradan" dedi 

Saliha Çolak 

Çernobil faciasından 19 yıl sonra Karadeniz bölgesinde araştırma başlatılacağını açıklayan Sağlık Bakanı Recep Akdağ, CHP Zonguldak Milletvekili Harun Akın'ın soru önergesine yanıtında, kanserin Çernobil'den değil sigaradan yaygınlaştığını iddia etti. 
Karadenizli sanatçı Kazım Koyuncu'nun yaşamını yitirmesiyle yeniden gündeme gelen Çernobil faciasının bu bölgedeki kanser vakalarında artışa yol açtığı tartışması, Meclis'e taşındı. Akdağ, kendisi de kan kanseriyle mücadele eden Akın'ın, facianın etkilerine ilişkin soru önergesine yanıt verdi. 

'Elde kanıt yok' 
Bölgede kanser vakalarının incelenmesi için 2004'te özel bir çalışma başlatıldığını hatırlatan Akdağ, şunları kaydetti 
"Elimizdeki veriler, Çernobil'le ilişkili bir kanser artışı olduğunu kanıtlamamaktadır. Kanser artışı ülkemizdeki sigara kullanım artışıyla ilişkilidir. Radyasyona bağlı olarak, tiroid kanseri, lösemi ve beyin kanserleri görülebilir, ancak diğer bölgelere göre Karadeniz'de farklı bir artış gözlenmemiştir." 

'Bize etkisi çok az' 
Akdağ, açıklamasına şöyle devam etti Mevcut tekniklerle hangi kanserin Çernobil kaynaklı olduğunu tespit etmek mümkün değildir. Zaten kaza sonrasında ülkemize ulaşan radyoaktif bulutların bıraktığı radyasyon miktarına göre, 50 yılda 100 bin nüfusta 1 vaka beklenmektedir. 

Ege birinci sırada 
2004'te başlatılan Aktif Kanser Kayıt Sistemi'yle Karadeniz'deki kanser dağılımını en doğru şekilde takip etmenin mümkün olacağını vurgulayan Sağlık Bakanı Recep Akdağ, Karadeniz'de 652 vakayla akciğer kanserinin ilk sırada yer aldığını, bunu 329 vakayla mide kanserinin izlediğini ifade etti. 
Bakan Akdağ, 2000 verilerine göre, Türkiye'de kanser vakalarının en fazla Ege bölgesinde görüldüğünü de açıkladı. Buna göre her 100 bin Ege'liden 70'i kanser olurken, 2. sırada yer alan Karadeniz'de bu oran, 100 bin Karadenizli'de 55.95. 



</TEXT>
</DOC>
