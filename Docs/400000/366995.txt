<DOC>
<DOCNO> 366995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko06.html </URL>
<DATE> 2005/08/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Mortgage 2006'da otomobil satışını azaltacak 
</HEADLINE>
<TEXT>

     Otomotivciler mortgage ile konuta talebin artmasının otomobili ikinci plana iteceği görüşünde 

Hamide Hangül Referans Gazetesi 

İpoteğe dayalı konut finasmanı sistemi ile düşük faiz ve uzun vadeyle borçlanarak ev sahibi olma yolunun açılmasıyla birlikte, gelecek yıl otomobil satışlarında düşüş bekleniyor. Ev sahibi olmak için elindeki aracı satıp, daha ucuzla değiştirmek isteyen kişiler ise ikinci eli canlandıracak. Sektör temsilcilerine göre mortgage ile eve yönelecek tüketici 1-2 yıl içinde tekrar otomotive dönecek. 
     Milyonlarca kişiyi ev sahibi yapmak için bu yılın sonunda devreye girmesi beklenen ipoteğe dayalı uzun vadeli konut finansmanı kradisi sistemi mortgage , otomobil sahibi olmayı geri plana atacak. Uzun vade, düşük faizle borçlanarak ev sahibi olma yolunun açılması sonucunda gelecek yıl otomobil satışlarında düşüş bekleniyor. Mortgage'da faizlerin çok düşük oranlara inmesi halinde konut edinmek isteyen kişilerin elindeki bütün parayı ev sahibi olmak için kullanacağını belirten Tüketici Davranışları Uzmanları, "Otomobil alımı da ikinci plana atılacaktır" diyor. Türkiye genelinde sadece TOKİ, 250 bin konut projesi ile kamuya 2 milyar YTL kaynak aktarmayı planlıyor. 
     
     "2006'ya temkinli bakmalıyız" 

     Mortgage sisteminin devreye girmesi ile insanların konut alımına ağırlık verebileceğini söyleyen Renault Mais Genel Müdürü İbrahim Aybar, "Mortgage otomotiv sektörüne ilk başta negatif etki yapabilir. Bu nedenle 2006'yı daha temkinli görmemiz gerekiyor" dedi. Konuta ne kadar bir talebin kayacağını şimdiden kestirmenin zor olduğunu ifade eden Aybar, "Mortgage'ın kaç kişiyi ev sahibi yapacağını bilmemiz lazım. Otomotiv sektöründe daralmanın ne kadar olacağını tahmin etmek için biraz erken" dedi. 
     Ancak mortgage sisteminin otomobil satışlarını uzun süre etkilemeyeceğini vurgulayan Aybar, özellikle şehir dışında uydu kentlerin kurulması ile mortgage'ın otomotiv sektörüne 2 yıl sonra olumlu geri dönüş vereceğini bildirdi. Aybar, "Şu bir gerçek Türkiye'nin ulaşımı karayolunda. Karayolunda ulaşımı sağlamak için de otomotiv sektörüne ihtiyaç var. Özellikle şehir merkezi dışına kurulan uydu kentler, sitelerin ortaya çıkması ile burada yaşayan insanlar, şehir merkezine gitmek için otomotiv sektörüne ihtiyaç duyacak. Konut edinme projeleri hayata geçtikçe 1-2 yıl sonra bunların geri dönüşü otomotive olacaktır. Dolayısıyla uydu kentlerin yapımı teşvik edildiği sürece, birbirimizi tamamlarız. Ve otomotiv sektörünün geleceğini daha iyi görebiliriz" şeklinde konuştu. 
     Otomotiv sektörünün geçen yıl, kriz döneminde biriken 350 binlik talebin harekete geçmesi ve hurda teşvkikinin etkisi ile iyi bir yıl geçirdiğini söyleyen Aybar, şimdi kalan 150 binlik talebin harekete geçmesini beklediklerini söyledi. Aybar, "2001,2002 ve 2003'de ekonomik durgunluğun getirdiği 500 binlik birikim vardı. Bunun 350 bini geçen yıl gerçekleşti. Kalan 150 binlik talebin hepsi bu yıl mi gerçekleşir, önümüzdeki yıla da kalırmı son çeyrekte göreceğiz" diye konuştu. 
     
     Otomotivciler Ankara yolcusu 

     Otomotiv sektörünün geleceğini görmek için sonbaharda master plan konusuna ağırlık vereceğini söyleyen Aybar, Türkiye Büyük Millet Meclisi TBMM açılması ile birlikte Ankara'ya gideceklerini açıkladı. Ankara ile master plan için yoğun bir temasta olacaklarını belirten Aybar, "Master planı sektönün geleceğini görmesi açısından çok önemli. Hükümetin otomotivdeki ana konuları özümseyerek hayata geçirmesini istiyoruz. OSD, ODD ve İhracatçı Birlikleri ile birlikte ilgili bakanlıklarla görüşeceğiz" dedi. 
     
     Mortgage ikinci eli hareketlendirebilir 

     Uludağ Üniversitesi Tüketici Davranışları uzmanları, mortgage'da talep artışında faizlerin önemli rol oynayacağını vurguluyor. Faizlerin yüzde 1 ve altında olması halinde mortgage talebinde artış olacağını belirten uzmanlar, "Ev sahibi olmak, insanların hiyerarşisinde güvenlik ihtiyacı içerisinde yer alıyor. Bir karşılaştırma yapıldığında yeni otomobil alımı ikinci planda bırakılabilecek bir ihtiyaçtır. Bu anlamda, evi olmayan kişiler rasyonel düşündüklerinde elindeki bütün parayı ev sahibi olmak için kullanabilecektir. Ancak gelir düzeyi çok yüksek olan segmentlerde bu sistemi yatırım amaçlı kullanabilirler. Dolayısıyla sıfır araç fiyatlarında kısmen bir azalma görülmesi doğaldır" dedi. 
     Türk insanı için evin daha önemli olduğunu vurgulayan uzmanlar, "Eve yönelecek kişiler elindeki aracı satıp daha ucuz bir araç alımına yönelebilir. Bu da ikinci el piyasasını hareketlendirebilir. Şu anda 14-15 milyarlık araçlar 11'e satılıyor. Bu araçların fiyatında 1-2 milyar yükselme olabilir. İkinci elde 15 milyara kadar talepte bir artış görülebilir. Öte yandan ödemeleri maaşın belirli bir kısmını kapsayacak olan tüketicilerin tasarruflarında bir azalma olacak ve böylece bazı mallara olan talep düşecek. Tasarrufun azalması ile fiyata duyarlı bir kesim oluşacak. Böylece turizme ayrılan harcamalar, yeni ve markalı ürün tercihi, özel okullara olan talep ve oyuncak gibi fazla önemli görülmeyen mallarda talep azalacaktır" diye konuşuyor. 
     
     Otomotiv pazarı 700 bin seviyesinde kapanır 

     Sektörde bu yıl ilk altı ayda 15'lik bir daralma yaşandığını söyleyen Aybar, son altı aylık dönemde de daralmanın devam edeceğini söyledi. Aybar otomotiv pazarıyla ilgili olarak şunları anlattı "Tahminlerimizde bir değişiklik yok. Geçen yıla oranla bu yıl yüzde 15-20'lik daralma netleşti. Bu yıl sonunda otomotiv pazarı toplam 650-700 bin adet seviyesinde gerçekleşeceği görülüyor. Ekonomik istikrar bozulmadığı, başka bir sürpriz olmadığı sürece yıl bu şekilde kapanacak"dedi. Satışların geçen yıl hurda teşvikinin getirdiği rüzgarla sıçradığını hatırlatan Aybar, "Bu yıl o teşvik olmadığı için satışlar daha temkinli oldu ve öyle de devam ediyor" 
     
     Mortgage'in etkileyeceği sektörler 

     Sıfır otomobil 
Kredi kartı kullanımı 
Turizm 
Yeni ve markalı ürünler 
Özel okullara olan talep 
Oyuncak v.b. 

     
</TEXT>
</DOC>
