<DOC>
<DOCNO> 395435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko15.html </URL>
<DATE> 2005/11/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sürekli zabıtaya yakalanınca girişimci oldu... 
</HEADLINE>
<TEXT>

     Ramazan Ercan AA 

İzmir'de 17 yıldır midye dolma yapıp satarak geçimini sağlayan ve açıkta satış yaptığı için sürekli zabıtaya yakalanan İbrahim Ak, Tarım ve Köyişleri Bakanlığı'ndan üretim izni alarak, midye dolma üretim tesisi kurdu. 
     Müteşebbis İbrahim Ak, 1988 yılından bu yana aile olarak denizden çıkardıkları midyeleri evde steril olmayan bir ortamda hazırladıklarını ve midye dolma yaptıklarını anlattı. 
     Yıllarca ekmeğini denizden çıkardığını belirten Mardinli İbrahim Ak, açıkta satış yaptığı için sürekli zabıtaya yakalandığını kaydetti. 
     Kemeraltı'nda kokoreç ve midye dolma dükkanı açtığını dile getiren Ak, Tarım ve Köyişleri Bakanlığı ekiplerinin işyerine gelerek, midye dolma üretiminin izne tabi olduğunu söylediklerini bildirdi. Ak, ''Ben de hem sürekli zabıtaya yakalanmam hem de bu üretimi daha hijyenik bir ortamda yapmak için midye dolma üretim tesisi kurmaya karar verdim'' dedi. 
     
     GÜNDE 10 BİN MİDYE PAKETLENECEK 
     Çiğli İlçesi'ne bağlı Sasalı Belde Belediyesi sınırları içerisinde kurduğu EMİDO Midye Dolma Tesisinin önümüzdeki günlerde resmen faaliyete geçeceğini ifade eden Ak, tesiste günde 10 bin midyenin hazırlanıp, pişirileceğini ve paketleneceğini bildirdi. 
     Babası, abisi ve tüm yakınlarının midye sattığını söyleyen Ak, yeni kurduğu tesiste biri Ziraat Mühendisi olmak üzere 6 kişinin çalışacağını söyledi. Ak, şöyle konuştu 
     ''İzmir, Bursa, Çanakkale ve İstanbul civarından toplanan midyeleri 6 saat suda beklettikten sonra önce temizleyeceğiz. Pilavı özel hazırlanan kazanlarda pişirdikten sonra, midye kabuğunun içerisine koyup, 80-85 derecelik ateşte tekrar pişireceğiz. Midyeler hazır hale getirildikten sonra 20'li paketler halinde etiketlenerek büyük alışveriş merkezlerinde halkın damak zevkine sunulacak. 
     Midye tavayı daha önce evde plastik leğenler içinde, steril olmayan bir ortamda yapıyorduk. Paketlenmiş halde ilk kez midyeyi Pınar yapmıştı. İkinci işletmeyi de biz kurduk. Bunun dışında Türkiye'de midyeyi paketleyip satan bir başka işletme yok. Halkımıza steril bir ortada hazırlanan sağlıklı midye yedirmek istiyorum.'' 
     
</TEXT>
</DOC>
