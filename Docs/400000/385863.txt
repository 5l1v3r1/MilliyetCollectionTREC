<DOC>
<DOCNO> 385863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur09.html </URL>
<DATE> 2005/10/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şehit anıtına saygısızlık 
</HEADLINE>
<TEXT>

     İzmir’in Menemen İlçesi’nin işgalinde ilk şehit verilen Kaymakam Kemal Bey’in anısına 1933 yılında yaptırılan anıt, sprey boyalarla kirletiliyor. 
     Ahıdır Mahallesi’nde bulunan, 1992 yılına kadar birçok bayram ve anma günlerine ev sahipliği yapan Şehit Kaymakam Kemal Bey Anıtı’na yazılan yazıların, vatandaşlar arasında rahatsızlık yarattığı bildirildi. 
     Menemen Belediye Başkanı Tahir Şahin, AA muhabirine yaptığı açıklamada, anıtın bu durumunun kendisini de üzdüğünü söyledi. Bu alanda güvenlik ekibinin, 24 saat görev yaptığını ancak, yine de kirlenmenin önüne geçilemediğini belirten Şahin, "Gelecek nesillere bırakabileceğimiz en büyük miraslardan birisi olan anıtın daha iyi korunması için elimden gelen gayreti göstermeye devam edeceğim" dedi. 
     Başkan Şahin, bu durumun önlenmesi için anıtın, Kubilay Anıtı’nın yanındaki askeri şehitliğe taşınması gerektiğini kaydetti. 
     Ahıdır Mahallesi Muhtarı İsmail Yıldızkaya ise Menemen’in ilk şehidinin adının, bir okul ile o dönemde ilçeye bağlı bulunan bir köye de verildiğini belirtti. 
     Anıttaki kirli görüntünün kendilerini üzdüğünü ifade eden Yıldızkaya, şöyle konuştu 
     "Bu durum aslında bir anlamda şehitlerimize saygısızlıktır. 
     Bizler, Menemen halkı olarak kültürlü insanlarız. Ben kendi olanaklarımla anıtı birkaç kez sildirerek temizlettim. Ancak silindikçe tekrar boya sürülerek, kirletiliyor. Artık bu insanlarla baş edemez hale geldim. Neticede durumu yetkililere ilettim." Milli mücadele yıllarında Menemen’de kaymakamlık yapan Kemal Bey, işgalin başladığı Mayıs 1919’da ilçe ve çevresini örgütledi. 17 Haziran 1919 günü ise makamında görevi başında şehit edildi. 
     Menemen’in ilk şehidi Kaymakam Kemal Bey’i unutmayan Menemenlilerin 1933 yılında yaptırdığı anıt, askeri şehitliğin açıldığı döneme kadar ilçedeki bayram ve anma günlerine ev sahipliği yaptı. 
     
</TEXT>
</DOC>
