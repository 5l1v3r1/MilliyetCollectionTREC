<DOC>
<DOCNO> 377242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/axspo02.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Biz baskı yapmadık 
</HEADLINE>
<TEXT>


Fenerbahçe İkinci Başkanı, Beşiktaş'ın ceza nedeniyle kendilerinden şüphelenmesinin yanlış olduğunu söyledi 

YUSUF DURSUN 


Futbol Federasyonu Disiplin Kurulu'nun, Beşiktaş'a verdiği 1 maçlık saha kapatma cezası, Fenerbahçe cephesinde memnuniyetle karşılandı. 
İkinci Başkanı Nihat Özdemir, karar gereği gelecek hafta ezeli rakipleriyle tarafsız bir sahada karşı karşıya geleceklerini belirterek, "Beşiktaş'a verilen saha kapatma cezası yerindedir. Ancak Tahkim Kurulu'nun kararını beklemek lazım. Bunun öncesinde yapılacak açıklamalar ortamı gerebilir. Bu konuda Beşiktaş yönetiminin bizden şüphelenmesi yanlış. Hiçbir kuruma hiçbir müdahalemiz olmadı. Kamuoyuna herhangi bir baskı yapmadık. Biz de Diyarbakırspor maçını seyircisiz oynadık ve 2 puan kaybettik" dedi. 

'Taraftar gidebilir' 
Beşiktaş - Fenerbahçe maçının tarafsız sahada oynanması kararı, konuk Sarı - Lacivertli taraftarlara derbiyi izleme fırsatı doğurdu. İstanbul Valisi Muammer Güler, sezon başında deplasmanda oynanacak derbi maçlar için bilet talebinde bulunmama kararı alan kulüplerin, il dışında yapılacak müsabakalar konusunda değişik bir yol izleyebileceklerini açıkladı. Güler, "Maç eğer İstanbul dışında oynanırsa ilgili kentin spor güvenlik kurulunun alacağı tedbirler geçerli olacak. Buna Futbol Federasyonu ve kulüpler karar verecek" dedi. 
Nihat Özdemir ise Fenerbahçeli taraftarların maça gidip gidemeyeceği şeklindeki kararın, karşılaşmanın oynanacağı ilin valisi tarafından alınabileceğini açıkladı. 

Daum uyardı 

Fenerbahçe Teknik Direktörü Christoph Daum, Samandıra Tesisleri'nde bir toplantı yaparak futbolcularından Ankaraspor maçına en iyi şekilde motive olmalarını istedi. Alman hocanın, "Milan ve Beşiktaş maçlarını aklınızdan çıkarın. Ankaraspor güçlü bir takım. Çok dikkatli olmalıyız. İtalya'ya moralli gitmek için iyi futbol oynayarak kazanmalıyız" dediği ifade edildi. Futbolcuların bu konuşma ardından Daum'a galibiyet sözü verdikleri belirtildi. 

Kadro değişmiyor 

Sarı - Lacivertli takım, Ankaraspor maçının son taktik provasını dün akşam yaptı. Futbolcular yaklaşık 1.5 saat süren, basına kapalı antrenman sonrası Samandıra Tesisleri'nde kampa girerken, teknik heyetin, Samsunspor maçı kadrosunda değişiklik yapmayacağı bildirildi. 


</TEXT>
</DOC>
