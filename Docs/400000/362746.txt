<DOC>
<DOCNO> 362746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko40.html </URL>
<DATE> 2005/07/20/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Goldaş, Bayer Leverkusen ile anlaştı... 
</HEADLINE>
<TEXT>

     Goldaş'ın Alman futbol kulüplerinden Bayer 04 Leverkusen'in takı ve aksesuarlarını üreteceği bildirildi. 
     Goldaş'tan yapılan açıklamaya göre, şirketin, dünya spor devlerinin buluştuğu lisanslı ürün portföyünü daha da güçlendirdiği kaydedilerek, lisanslı anlaşmalarıyla portföye yeni katılan takımın Alman ligi kulüplerinden Bayer 04 Leverkusen olduğu bildirildi. 
     Anlaşma çerçevesinde firmanın takıma ait amblem, renk, marka ve logoların altın ve diğer değerli madenlerden mücevherat olarak üretimi ve satışı konusunda tek yetkili firma olma hakkını kazandığı aktarıldı. 
     Goldaş Kuyumculuk Genel Müdürü Sedat Yalınkaya, konuyla ilgili yaptığı açıklamada, bu anlaşmaların lisanslı ürünler portföyünü daha da zenginleştirdiğini belirterek, büyüme stratejisi açısından doğru adımlar olduğunu kaydetti. 
     Yalınkaya, dünya çapında milyonlarca taraftar kitlesine sahip futbol takımlarıyla yapılan lisans anlaşmalarının farklı tüketici gruplarına ulaşmak, pazar payını ve marka bilinirliğini artırmak amacına hizmet ettiğini belirtti. 
     Goldaş'ın lisanslı ürün portföyünde Fenerbahçe, Beşiktaş, Trabzonspor, Galatasaray, Liverpool, Arsenal, Clup Brugge, PSV Eindoven, AS Roma ve Amerika NBA ligindeki tüm takımlar yer alıyor. 
     
</TEXT>
</DOC>
