<DOC>
<DOCNO> 389062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sontur08.html </URL>
<DATE> 2005/10/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sahurdan sonra bankaya... Bir Türkiye manzarası... 
</HEADLINE>
<TEXT>

     Gaziantep'te yardıma muhtaçlar, bayram yardımı alabilmek için, sahurdan sonra geldikleri banka önünde uzun kuyruk oluşturdu. 
     Şahinbey Sosyal Yardımlaşma ve Dayanışma Vakfı'nın dağıttığı 100 YTL bayram yardımından yararlanacaklar, sabah erken saatlerden itibaren, Vakıflar Bankası Merkez Şubesi önünde sıraya girdi. 
     Yardım almak için bir an önce bankaya girmeye kalkışan vatandaşlar arasında zaman zaman tartışmalar yaşandı. Banka güvenlik görevlisinin düzeni sağlayamaması üzerine, polisten yardım istendi. Yardım dağıtımına, polislerin vatandaşları sıraya sokmaları sonrasında başlandı. 
     Yardımdan yararlananlar arasında bulunan Hasan Tekin, AA muhabirine, sahur yaptıktan sonra uyumayıp bankanın önüne geldiğini belirterek, şöyle konuştu 
     ''Bankanın önüne geldiğimde, benim gibi sahurunu yapıp yardımdan faydalanmak için bankaya gelenlerin oluşturduğu kuyrukla karşılaştım. Ben de kuyruğa girip beklemeye başladım. Ancak yardımdan yararlanmak için sabah gelenler, kuyruk düzenini bozdu. Bunun üzerine olaya polis müdahale etmek zorunda kaldı.'' Arif Çilo ise 3 bin 500 kişiye aynı gün ve bir tek bankadan yardım dağıtılmasını doğru bulmadığını belirterek, ''Yardımdan yararlanmak isteyenlerin çoğunluğu yaşlı insanlar ve uzun süre kuyrukta bekleyecek güçleri yok. Bu yardım birkaç banka aracılığıyla yapılsaydı, çok daha iyi olurdu'' dedi. 
     Şahinbey Sosyal Yardımlaşma ve Dayanışma Vakfı yetkilileri ise bayram yardımından yararlanacak 3 bin 500 kişiyi muhtarlar aracılığıyla belirlediklerini ve yardımı banka aracılığıyla dağıtmayı tercih ettiklerini bildirdi. 
     
</TEXT>
</DOC>
