<DOC>
<DOCNO> 398974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko40.html </URL>
<DATE> 2005/11/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İTO Başkanı Vergilerdeki indirime çok sevindik 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, yüzde 30 olarak uygulanan Kurumlar Vergisi oranının 2006'dan itibaren yüzde 20 seviyesine çekilmesiyle ilgili olarak, ''Sevindik, hem de çok sevindik. Başbakan'ın koyduğu zaman ve vergi limiti bizim düşüncemizden daha da cesur çıktı'' dedi. 
     Yalçıntaş, Kurumlar Vergisi'ndeki indirimin çok olumlu olduğunu düşündüğünü ifade ederek, böyle cesur bir karar almalarından dolayı Başbakan Recep Tayyip Erdoğan, Maliye Bakanı Kemal Unakıtan ve hükümeti tebrik ettiğini söyledi. 
     İndirimin, piyasadaki canlılığı artıracağına inandığını ve toplanan vergiyi artıracağını düşündüğünü belirten Yalçıntaş, şunları kaydetti 
     ''Piyasaya çok ciddi bir canlılık getirecektir. İnsanların vergi ödemesini kolaylaştıracaktır. Ben bunun yabancı sermaye açısından da son derece ciddi ve olumlu bir adım olduğunu düşünüyorum. Yabancı sermayeyi Türkiye'ye getirmeye teşvik edecek bir yaklaşımdır. 
     İndirim, şirketlerin üzerindeki maliyet yükünü aşağıya çekecek birşey, reel sektörün verimliliği ve karlılığı açısından da son derece pozitiftir.'' Kurumlar Vergisi'nin düşürülmesinin, devletin kasasına ve oradan da halka yansıyacağını ifade eden Yalçıntaş, devletin topladığı verginin artmasıyla bunun halka hizmet, piyasada daha fazla para ve yatırım olarak döneceğini, dolayısıyla Türkiye'nin ekonomisine artı bir etki yapacağını vurguladı. 
     Yalçıntaş, böyle bir indirimin gerçekleşmesini beklediklerini dile getirerek, ''Sevindik, hem de çok sevindik. Açıkcası Sayın Başbakan'ın koyduğu zaman ve vergi limiti bizim düşüncemizden daha da cesur çıktı'' dedi. 
     İstihdam üzerindeki vergi yükünün bir miktar düşürülmesi halinde bunun da hem işletmelere hem Türkiye'ye gelecek olan yabancı sermaye, hem de daha fazla işçi çalıştırmaya yönelik bir adım olacağını vurgulayan Yalçıntaş, ''Bundan sonra atılacak adım istihdam üzerindeki vergilerin düşürülmesi şeklinde olursa inanıyorum ki Türkiye'deki reel, üretim yapan sektör çok büyük bir avantaj ve teşviğe kavuşmuş olacaktır'' diye konuştu. 
     
</TEXT>
</DOC>
