<DOC>
<DOCNO> 394899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur35.html </URL>
<DATE> 2005/11/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Arpalı'nın intiharını otopsi doğruladı 
</HEADLINE>
<TEXT>

     Tutuklu bulunduğu Van M tipi cezaevinde intihar eden Yüzüncü Yıl Üniversitesi YYÜ Genel Sekreter Yardımcısı Enver Arpalı'nın ölüm nedeninin intihar olduğu otopsi raporuyla kesinleşti. 
     
     İnceleme başlatıldı 

     Öte yandan Adalet Bakanı Cemil Çiçek, Ceza ve Tevkif Evleri Genel Müdürlüğü’nün müfettiş görevlendirerek, olayla ilgili inceleme başlattığını açıkladı. 
     Arpalı’nın tutukluluk süresinin çok uzaması nedeni ile intihar ettiğinin anımsatılması üzerine Çiçek, "Kişinin tutukluluk süresi ceza muhakemeleri açısından şartların gerçekleşmesine bağlı. 5 ay önce tutuklandı. Kişi tutuklu ise belli aralıklarla mahkeme bu durumu değerlendiriyor. 5 ay içinde vefat eden kişinin tutukluluk halinin devamı da ceza muhakemeleri açısından incelendi. Usul hukukumuz iyi bilinmezse kamuoyu dava açılana kadar kişinin tutuklu kaldığını sanır. Oysa itiraz ve daha bir çok usul hükmü vardır. Karar veren yargı ve hakimdir" diye konuştu. 
     Çiçek, Van Yüzüncü Yıl Üniversitesi ile ilgili soruşturmanın sürdüğünü ve bu konunun içeriğini bilmediğini söyledi. Çiçek, "Hazırlık soruşturmasının kapsamını bilemem. İddianame ile dava açılacak. Bu süreç 1 -2 ay da sürebilir. Bazı ülkelerde soruşturmalar 10-20 yıl sürebiliyor" dedi. Yeni CMK açısından, insanlarla ilgili yerli yersiz dava açılması yerine hazırlık soruşturmasının dört dörtlük yapılmasının hükmedildiğini söyleyen Çiçek, ancak delil varsa davaların açılabileceğini, yetersiz soruşturmanın ise mahkeme tarafından geri çevrilebileceğini kaydetti. Çiçek, "Olaya ceza muhakemeleri açısından bakın. Şu ana kadar ki işlemlerde hukukun dışında bir şey söz konusu değil" dedi. 
     Bakan Çiçek, soruşturmanın yürütülmesi kapsamında kendisinin bilgi sahibi olamayacağını söylerken, "Savcılar bize soru sormaz. Sormaması gerekir. AB İlerleme Raporu’nda yargı bağımsızlığı var. Bu ne demek Hukuki sürece karışamayız. Kararı biz veremeyiz. Yetki savcıdadır, daha sonra hakimdedir. İşin o sürecine benim karışmam söz konusu olamaz. O yargıya müdahale olur" diye konuştu. 
     
</TEXT>
</DOC>
