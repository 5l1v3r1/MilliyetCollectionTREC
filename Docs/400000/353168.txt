<DOC>
<DOCNO> 353168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo06.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde kararti var... 
</HEADLINE>
<TEXT>


Kazım Koyuncu, laz müziğinin genç soluğu, haşarı çocuğu, dinmek bilmeyen türkülerin laz nakaratı, Trabzonspor sevdalısı delişmen, bu kez hastalığıyla uğraşıyordu. Hınzır hınzır gülerek... 

ÖZEL RÖPORTAJ HAKAN DİLEK 


Genç ömrüne sığdırdığın onca şeye karşın bir illet yapıştı yakamıza.. 
İllet deme illet deme... 

Tamam tamam ama Trabzonspor diyeceğim, şut diyeceğim, ceza sahası diyeceğim.. 
Ben de sana bacakarası atacağım -gülüyor- 

Hemen boşa çıkarım... 
Beni en iyi yerimden yakaladın kardeşim. Bir kere Trabzonspor deyince durur akan sular. Bak yine heyecanlandım. Bir Trabzonspor marşı yazmak, müziklemek istiyordum, o da "sanculu kunlerume" rastgeldi. 

Lehçesi laz nakaratı bir futbol muhabbete girelim istiyorum Kazım.. 
Girelim bakalım ceza sahasına kıvrak çalımlarla. 

Kıvraklık senin dilinde, müziğinde.. 
E futbol da bir çeşit müzik değil midir bizim için Sen Ali Kemal için "Horon Oynar Gibi Çalım Atıyor" diye yazmıştın. Liverpool maçıydı değil mi 

Evet. 1975'te Liverpool'u 1-0 yendiğimiz maçta bekin karşısında horon oynamıştı ellerini kaldırıp... 
Hah, tam da böyle bir şey futbol bizim için. Çıkacaksın sahaya ne kadar bize özgü fiziki durum varsa o maçın realitesi o olacak. 

Peki sonuç 
Sonuç önemli mi kardeşim Volkan geçen hafta senle yaptığı söyleşide "topun çizgiyi geçmesinden daha başka bir şeydir futbol benim için" demişti. Tam da böyledir. Top çizgiyi geçse ne olur, geçmese ne olur Sen neyin varsa ortaya koyuyorsun. Horonun güzeliği, dağların soluğu devreye girer lazlar futbol oynamaya başladığında. 

Bu Trabzon'a özgü bir şey mi 
Evet. Bakın Barcelona için neler söyleniyor. Eğer bir bölgeyi bir coğrafyayı temsil etmek ve onun özelliklerini taşımaksa bir futbol takımına düşen, bunun Türkiye'deki adı Trabzonspor'dur. Bu takımın bütün tartışmaların dışında bir havası, bir başkalığı vardır. Öteki takımların da vardır ama Trabzon bir başkadır. İnatçılığımız, oyunu çirkinleştirmeden futbol oynama isteğimiz tamamen bölgenin yöresel özelliklerine hizmet etmiştir. Ya da etmelidir. 

Trabzon deyince bir başka oluyorsun 
İşte o başkalığımızdır Trabzon bizim. En neşeli, en hüzünlü, en duyarlı en vurdumduymaz, en hızlı, en ağır, en çabuk en acelesiz yanımızdır Trabzonspor. Bu sene olmadı bir dahaki sene kesin şampiyonuz. Ben göremem ama... 

Görürsün görürsün hastalık nedir ki Şölen yeri olsun konserimiz... 
Hee nedir ki Ha konser ha kanser -gülüyor- 

Sakatlık topçunun en son düşüneceği şeydir. Hastalık da bizim için öyle olsun. 
Beni de müziğin futbolcusu say. Say ki içimin bayrakları havalansın. Şöyle güzel bir çalım, iyi bir pas ceza alanının dışından, Trabzonspor'a puan kazandıracak bir gol şutu için nelerimi vermezdim ki 

Nelerini verirdin diye sorayım o zaman 
Notalarımı, parmak uçlarımdan akıp giden zamanı, yüreğimi ortaya koyardım... Trabzonsporlu topçuların da öyle olmasını istiyorum. 

Şöyle bir şeyler söylemiştin bir konserinin başında Vigzartu, e ho, a gunze gzaşi cin cevorertu. Aynen şöyle demekti "Denizin Çocukları" hoş geldiniz .. Nasıl etkilenmiştim bilemezsin. Gurbetteydim ve bize "Denizin Çocukları" diye seslenen bir genç vardı sahnede... 
Evet Zuğaşi Berepe yani Denizin Çocukları. Taraftarları, sevenleri çok oldu o gurubun. Sözleri senin deyiminle lehçesi lazca şarkılar yazdık. Bir denemeydi, güzeldi, geldi geçti. 

Yapma şimdi gelip geçmez... Sonra da devam etmiştin "Hiç başımızdan eksik olmayan gökyüzüne, günün karanlık saatlerine, ara sıra kopsa da fırtınalara, bir gün boğulacağımız denizlere, eski günlere, neler olacağını bilmesek de geleceğe, kötülüklerle dolu olsa bile tarihe, tarihin akışını düze çıkarmaya çalışan tüm güzel yüzlü çocuklara, Donkişotlar'a, ateş hırsızlarına, Ernesto 'Çe' Guevara'ya, yollara -yolculuklara, sevgililere, sevişmelere, sadece düşleyebildiğimiz olamamazlıklara, üşürken ısınmalara, her şeyden sıcak annelere, babalara ve tadını bütün bunlardan alan şarkılara kendi sıcaklığımızı gönderiyoruz... Her şeye rağmen bu yeryüzünde şarkılar söyledik. Teşekkürler dünya." Çok etkiliydi... 
Ben yüreğimden geçenlere bir biçim vermeye çalışıyordum şu çok bilmiş dünyada. Çocukluğumu özlüyordum belki. Karadeniz en talihsiz, en kötü kullanılan bölgelerden biridir Türkiye'de. O kadar ilginç hikayeler vardır ki orada. Bu da müziğimi belirledi giderek. 

Yeniden topa girelim mi 
E mecal mi bıraktın bizde Koşacak halimiz mi var 

Sen de göz presi yaparak oynarsın o zaman... 
-gülüyor- 

Hep adına Efsane denilecek bir durumdur Trabzonspor. Örneğin hemen aklımıza dükalığın soluğunu kestiği zamanlar geliyor... Necmiler, Ali Kemaller, Şenollar... 
Cemiller, Hüseyinler, Bekirler, Necatiler... Çok iyi takımdı çok. Öylesi bir daha gelmez. Gerçi şimdi de iyi takım olduk. Şenol hoca var artık. Ona çok güveniyorum. 

Biz de sana güzel kardeşim biz de sana... 27 Haziran'da hepimiz Harbiye'de Hey Gidi Karadeniz konserinde olacağız Kazım için... 
Ama görünen o ki "Denizde Kararti Var"... 

Efsane kadro 
Şenol 
Necati -Takoz Cemil- Kadir 
Gökdeniz -Serdar -Hüseyin -Çaycı Ahmet- Ali Kemal 
Hüseyin -Fatih- Necmi 



1972 Hopa doğumlu, İstanbul Üniversitesi Siyasal Bilgiler Fakültesi'nden terk. -Bir dalga gibi- 
1992 Dinmeyen Müzik Grubu 
1996 Sisler Bulvarı albümü 
1993 Zuğaşi Berepe 
1992-2005 200'ün üzerinde konser 
Albümler 
Hayde, Viya, Va Mişkunan, Salkım Söğüt, İgzas 
Dizi ve film müzikleri 
Sultan Makamı, Gülbeyaz 




</TEXT>
</DOC>
