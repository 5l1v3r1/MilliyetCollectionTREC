<DOC>
<DOCNO> 389713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yasam/yas02.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü patron ömür kısaltır 
</HEADLINE>
<TEXT>


Finlandiya'da 6 bin 400 devlet memuru üzerinde yapılan araştırmaya göre, adil davranmayan patron ve amirler, çalışanların kalp ve damar hastalıklarına yakalanma riskini yüzde 30 artırıyor 

DIŞ HABERLER SERVİSİ 

İŞYERİNDE adil davranmayan patron ve amirlerin, çalışanlarının ömrünü kısalttığı belirlendi. Finlandiya'daki İş Sağlığı Enstitüsü'nce 6 bin 400 İngiliz devlet memuru üzerinde yapılan araştırmaya göre, amirlerinin kendilerine karşı adaletsiz davrandığını düşünen işçilerin, kalp ve damar hastalıklarına yakalanma ihtimali yüzde 30 artıyor. Araştırmacılar, adaletsizlik hissinin baskı ve strese yol açtığını, bu durumun da kalp ile damar hastalıkları riskini artırdığını söyledi. 

Adaletsizlik dediğin 
ARAŞTIRMAYA katılanlar, 'görüşlerinin amirlerince dikkate alınmamasını, karar alma mekanizmasına dahil edilmemelerini ve amirlerinin kendilerine dürüst davranmamasını' adaletsizlik olarak tanımladı. Avukat Rania Sedhom da, bu bulguları doğrularken, daha uzun çalışma saatlerinin, adaletsiz hissinin yarattığı stresi ve kalp hastalıklarına yakalanma riskini daha da artıracağını belirtti. 


</TEXT>
</DOC>
