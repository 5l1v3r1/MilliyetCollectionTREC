<DOC>
<DOCNO> 378521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/guncel/gun01.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 ayda kız yurdunu bitirdi 
</HEADLINE>
<TEXT>


Afyonkarahisar Valiliği, bir binayı 1.5 ay gibi sürede kız yurduna dönüştürdü. Kadaifçioğlu Kız Pansiyonu, 102 kız öğrenci kapasiteli 

İSTANBUL Milliyet 

Afyonkarahisar Valiliği, daha önce Köy Hizmetleri İl Müdürlüğü'ne ait binayı 1.5 ay gibi kısa bir süre içinde ortaöğretim kız yurduna dönüştürdü. Kadaifçioğlu İlköğretim Okulu Kız Pansiyonu, 102 kız öğrencinin okuma hayalini gerçekleştirmesini sağlayacak. 
Köy Hizmetleri İl Müdürlüğü'nce misafirhane olarak kullanılan, ardından özelleştirme mevzuatına göre 980 bin YTL muhammen bedelle satışa çıkarılan binanın, Afyonkarahisar Valisi Muzaffer Dilek'in devreye girmesiyle kız pansiyonuna dönüştürülmesine karar verildi. Bakım, onarım ve tefrişi 1.5 ay gibi kısa bir sürede tamamlanan yurt, 102 kişilik ilköğretim kız öğrenci pansiyonu haline getirildi. 

Her odaya banyo 
Kadaifçioğlu İlköğretim Okulu Kız Pansiyonu'nda her odaya banyo yapıldı. Güneş enerjisi sisteminin döşendiği yurtta, odalara 24 saat sıcak su bağlantısı sağlandı. Bahçede öğrencilerin dinlenmesi amacıyla oyun parkı, etüd salonları, bilgisayar laboratuvarı, eğitim amaçlı DVD, TV ve uydu anten tesisatı kuruldu. 
Milli Eğitim Müdürlüğü Ar - Ge Bakım Onarım ekibinin gerçekleştirdiği çalışma sonucu, 170 bin YTL harcanan bina modern bir yurt haline geldi. Yurt, bu eğitim - öğretim yılından itibaren ilköğretim çağında, taşımalı eğitime tabi kız öğrencilerin yuvası olacak. 

'Milliyet'e geldim' 
Vali Dilek, kampanyayla ilgili şöyle konuştu "Milliyet gazetesinin "Baba Beni Okula Gönder" kampanyasıyla ilgili İstanbul'da düzenlediği toplantıya katılmıştım. Bu toplantıda biz sorunları yakından gördük. Afyonkarahisar açısından çok elzem olmasa da kampanyanın Doğu ve Güneydoğu'daki kızlarımızın eğitimi, okula devamının sağlanması açısından son derece önemli olduğunu düşünüyorum. Ben de Afyonkarahisar'da benzer projeleri hayata geçirmeye devam edeceğim" dedi. 


</TEXT>
</DOC>
