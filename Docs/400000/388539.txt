<DOC>
<DOCNO> 388539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko17.html </URL>
<DATE> 2005/10/21/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TÜPRAŞ'ın yüzde 51'lik bölümünün Koç-Shell'e satışına şartlı onay 
</HEADLINE>
<TEXT>

     Rekabet Kurulu, Türkiye Petrol Rafinerileri A.Ş'nin TÜPRAŞ Koç-Shell Ortak Girişim Grubu'na satışına şartlı onay verdi. 
     Rekabet Kurulu Başkanı Mustafa Parlak, bugün yapılan Rekabet Kurulu toplantısına ara vererek, TÜPRAŞ'ın satışına ilişkin kararı açıkladı. 
     Parlak, TÜPRAŞ'ın Koç-Shell Ortak Girişim Grubu tarafından devralamasının, TÜPRAŞ'ın rafinaj pazarındaki mevcut hakim durumu güçlendirebileceği ancak bu durumun, "İzmir Rafinerisi'nde yer alan LPG ithaline yönelik tesislerin protokol çerçevesinde yürütülen uygulamaya ilave olarak, 3 yıl boyunca dağıtım şirketlerinin doğrudan ithalat yapabilmelerine de olanak tanıyacak şekilde kullanıma açılması" halinde, rekabetin önemli ölçüde azaltılması sonucunu doğurmayacağına ve bu koşulla işleme "izin verilmesi"nde sakınca bulunmadığına oy çokluğu ile karar verildiğini bildirdi. 
     Başkan Parlak, TÜPRAŞ'ın diğer teşebbüslerle ilgili olarak da, Indian Oil Coorporatıon Limited-Çalık Enerji Sanayi ve Ticaret A.Ş. Ortak Girişim Grubu tarafından devralınmasında da, "işleme izin verilmesinde bir sakınca bulunmadığını" kurulun oy birliği ile karar verdiğini söyledi. 
     
     REKABET KURUMU BAŞKANI PARLAK 

     Rekabet Kurulu Başkanı Mustafa Parlak, Türkiye Petrol Rafinerileri A.Ş'nin TÜPRAŞ yüzde 51'lik bölümünün Koç-Shell Ortak Girişim Grubu'na satılmasına ilişkin verdiği şartlı onayın, "LPG pazarına ilişkin şartlı izin, özellikle ithal terminalleri ile sıkıntı olan İzmir Bölgesi ile ilgili olarak halen TÜPRAŞ'ın alanında ve tasarrufunda olan terminalin diğer ufak dağıtım firmalarına kullandırılmasına ilişkindir" dedi. 
     Rekabet Kurulu Başkanı Mustafa Parlak, TÜPRAŞ'ın satışına ilişkin yaptığı açıklama sonrasında, gazetecilerin şartlı izin konusundaki sorularını yanıtladı. 
     Parlak, rafinaj ve dağıtım pazarında herhangi bir koşula gerek bulunmadığını bildirdi. 
     Ancak, LPG pazarına ilişkin Rekabet Kurulu'nun koşulunun şartlı izin olduğunu belirten Parlak, özellikle ithal terminalleri ile sıkıntı olan İzmir Bölgesi ile ilgili olarak halen TÜPRAŞ'ın alanında ve tasarrufunda bulunan terminalin diğer ufak dağıtım firmalarına kullandırılmasına ilişkin olduğunu vurguladı. 
     Parlak, zaten TÜPRAŞ'la gaz dağıtım şirketleri arasında mevcut tedarik protokolü bulunduğuna dikkat çekti. 
     Gazetecilerin şartlı iznin neden 3 yıl olduğunun sorulması üzerine Parlak, sadece İzmir Bölgesi'nde ithal terminali sıkıntısı olduğunu söyledi. 
     Parlak, şunları kaydetti 
     "Ancak, söz konusu bölgede ithalatçı firmalar tarafından halen yapılmakta olan yatırımlar var. Bir takım terminallerin bir kısmının hem kara hem deniz bağlantısı yapılmış, izin aşamasındadır. Bir kısmının kara kısmı tamamlanmış, deniz kısmı ile ilgili izin aşamasındadır. Dolayısıyla burada süren ithalata yönelik yatırımlar var. Bunların bu sürede tamamlanacağını düşünüyoruz." Söz konusu yatırımların 3 yıl içinde tamamlanamazsa, sürenin uzatılıp-uzatılmayacağına ilişkin bir soru üzerine Parlak, "Türkiye gibi dinamik ülkelerde, özel sektörün bu kadar dinamik olduğu bir ülkede tamamlanamaması gibi bir şey söz konusu olamaz. Tamamlanır diye düşünüyorum" dedi. 
     
     STAR GRUBU ŞİRKETLERİNE İLİŞKİN DEĞERLENDİRME 

     Parlak, bir gazetecinin "TMSF'nin Star Grubu şirketlerine ilişkin olan değerlendirmeyi ne zaman karara bağlanacağını" sorması üzerine de, Kurul'un değerlendirmelerinin devam ettiğini belirtti. 
     Rekabet Kurulu'nun gündeminin oldukça yoğun olduğunu dikkat çeken Parlak, gündemlerinde olan konularla ilgili kararların önümüzdeki haftalarda açıklanacağını sözlerine ekledi. 
     
</TEXT>
</DOC>
