<DOC>
<DOCNO> 386461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur31.html </URL>
<DATE> 2005/10/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şehit er Karadere, memleketi Ordu'da toprağa verildi 
</HEADLINE>
<TEXT>

     Tunceli’de teröristlerle girilen çatışmada şehit olan askerlerden er Şener Karadere, Ordu’nun Çatalpınar İlçesi’nde toprağa verildi. 
     Akşam saatlerinde Ordu’ya getirilen şehit er Şener Karadere’nin 20 cenazesi, Akköy’deki evinden alınarak ilçe meydanına getirildi. 
     Cenazenin getirilmesi sırasında gruptakiler tarafından terör örgütü aleyhine slogan atılırken, 5 kardeşin en küçüğü olduğu öğrenilen şehit erin aile fertleri ise yakınları tarafından teskin edildi. 
     Burada düzenlenen törende konuşan Jandarma Binbaşı Yüksel Gürcan, vatanı bölmeye kimsenin gücü yetmeyeceğini belirterek, "Vatanı bölmeye kalkanlar şehitlerin kanlarında boğulacaklardır. Bu topraklarda Türkiye Cumhuriyeti sonsuza kadar var olacak ve ay yıldızlı bayrağımız ilelebet dalgalanacaktır" dedi. 
     Daha sonra cenaze, Merkez Camii’nde kılınan öğle namazının ardından Akköy’deki aile kabristanlığında toprağa verildi. 
     Törene, şehit erin yakınları, Ordu Vali Yardımcısı Metin Arslanbaş ve Jandarma Komutanı Kıdemli Albay Nevzat Yıldız ile çeşitli kurumların temsilcileri ve vatandaşlar katıldı. 
     
     ANNESİ İLE 3 GÜN ÖNCE KONUŞMUŞ 
     Bu arada, 4,5 aylık asker olduğu öğrenilen şehit erin annesi Nermin Karadere, AA muhabirine, oğlu ile 3 gün önce konuştuğunu belirterek, "Aradım, çok iyi olduğunu ve kendisini merak etmememizi söyledi. Ama kaderinde şehit olmak varmış" diye duygularını dile getirdi. 
     Çatalpınar İlçesi’nin 8. şehidi olduğu bildirilen Şener Karatepe’nin cenaze törenine ilçe halkının büyük çoğunlukla katıldığı gözlendi. 
     
</TEXT>
</DOC>
