<DOC>
<DOCNO> 365074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy03.html </URL>
<DATE> 2005/07/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Erdoğan'dan ABD'ye PKK uyarısı 
</HEADLINE>
<TEXT>

     Başbakan Recep Tayyip Erdoğan, terörle mücadelede bütün ülkelerin yer almasını istedi. Türkiye’nin 1978 yılından bu yana terörle mücadelenin içinde olduğuna dikkati çeken Erdoğan, "Bu mücadelede herkes yerini almalı, hiçbir devlet bu ortak mücadelenin dışında bırakılmamalı" dedi. 
     İngiltere’ye dün yaptığı çalışma ziyareti sırasında The Times gazetesine konuşan Erdoğan, Türkiye’nin bu konudaki sorumluluğunu son derece ciddiye aldığını kaydetti. Erdoğan, "Örneğin Türkiye, Afganistan’a sırf terörle mücadele için asker göndermiştir. 
     Türkiye’nin bu ülkede 1500 askeri vardır ve Türkiye iki kez ISAF’ın komutasını almıştır. Türk askeri bu görevin ikincisini henüz tamamlamıştır. Türkiye terörle mücadelenin her aşamasında aktif rol oynamaya hazırdır" diye konuştu. 
     Başbakan Erdoğan, Türkiye’nin aynı kararlı yaklaşımı müttefiklerinden de beklediğini ve terör örgütü PKK ile mücadelesine destek istediğini belirtti. Erdoğan, Türkiye’nin sınır ötesi operasyonla PKK teröristlerini Kuzey Irak’ta takip etmesine ilişkin tartışmalarla ilgili olarak da, "Açıkça söylemek isterim ki, şu anda ABD’den bu mücadele konusunda beklediğimiz çabayı görmüyoruz. Bu görüşümüzü Amerikalı dostlarımıza da söyledik" dedi. 
     Türkiye’nin bu konudaki anlayışının ve beklentisinin belli bir sınırı olduğunu kaydeden Erdoğan, PKK’nın Batı’da yasaklanmış ve terörist ilan edilmiş bir örgüt olduğunu ve ABD’nin terör örgütüyle ilgili istihbarat ve izleme çalışmalarını artırma sözü verdiğini hatırlattı. 
     
</TEXT>
</DOC>
