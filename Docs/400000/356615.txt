<DOC>
<DOCNO> 356615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko34.html </URL>
<DATE> 2005/06/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Petrol fiyatlarındaki artışın Türkiye'ye etkisi ne olur 
</HEADLINE>
<TEXT>

     Uluslararası yatırım bankası Deutsche Bank'a göre, hampetrol fiyatlarındaki artışın Türkiye'ye ek faturası, ham petrol fiyatlarının seyrine göre 2 ile 6.5 milyar dolar arasında değişecek. 
     Deutsche Bank'ın Amerikan Batı Teksas petrolü dikkate alarak yaptığı analizinde, petroldeki fiyat artışlarının Türkiye'ye getireceği ek yük hesap edildi. 
     Analize göre, ham petrolün varil fiyatı bu yıl ortalama 47.5 dolar olursa, Türkiye'ye ek faturası 2 milyar dolar olacak. 
     Batı Teksas ham petrolünün varil fiyatı ortalama 50 dolar olarak gerçekleşirse, bunun ek maliyeti 3 milyar dolar düzeyine çıkacak. 
     Analize göre, eğer Batı Teksas ham petrolünün ortalama varil fiyatı 60 dolara yükselirse, Türkiye'nin ek ham petrol maliyeti de 6.5 milyar dolar olarak gerçekleşecek. 
     Güçlü küresel talep ve mevcut rafineri kapasitesinin yılın ikinci yarısında benzin ve motorin talebini karşılamakta yetersiz kalacağı kaygısı, Nijerya'daki karışıklıklar ile İran'daki yönetim değişikliği gibi unsurlar, ham petrol fiyatlarının yükselmesine katkıda bulunuyor. 
     Öte yandan Türkiye'nin bulunduğu bölgede, maliyet hesaplamaları daha çok Brent türü petrol üzerinden yapılıyor. 
     Brent türü petrol ile Batı Teksas türü petrolün varil fiyatı arasında ise yaklaşık 1 dolarlık fark bulunuyor. 

     
</TEXT>
</DOC>
