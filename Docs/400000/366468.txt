<DOC>
<DOCNO> 366468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo44.html </URL>
<DATE> 2005/08/02/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Fener-Everton maçındaki silahla yaralama Vali Güler Soruşturma açtırdım 
</HEADLINE>
<TEXT>

     İstanbul Valisi Muammer Güler, Fenerbahçe'nin Atatürk Olimpiyat Stadı'nda Everton ile yaptığı özel maçta bir kişinin silahla yaralanması olayıyla ilgili olarak soruşturma açtırdığını söyledi. 
     Valilik binasında yapılan İl Spor Güvenlik Kurulu toplantısının ardından gazetecilerin sorularını yanıtlayan Güler, Fenerbahçe-Everton maçıyla ilgili olarak hem müsabaka güvenlik amirinin İstanbul Emniyet Müdürlüğü'ne gönderdiği raporun, hem de Fenrebahçe Kulübü'nün yaptığı tespitlerle ilgili dosyanın kendisine geldiğini belirterek, ''Şimdi soruşturma açtırdım. Konuyu inceletiyorum'' dedi. 
     Bir lig maçında böyle bir olayın yaşanmayacağını kaydeden Muammer Güler, şöyle devam etti 
     ''Ancak güvenlik riski olmadığı değerlendirilen bir hazırlık maçında yaşanan olayı bir şanssızlık olarak da değerlendiriyorum ama yapan şahısla ilgili olarak bir sorumsuzluk örneğidir. Ama kapıların açılması suretiyle seyircilerin özel güvenlik veya polis tarafından üzerleri aranmadan içeri girmeleri nedeniyle böyle bir olay yaşanmıştır veya nasıl yaşanmıştır onu da ayrıca araştıracağız. Bu konuyla ilgili olarak başka iddialar da var.'' Silahın içeriye nasıl sokulduğu, nereden atıldığı, kimin attığı niye bu konuda tespit yapılamadığının araştırıldığını kaydeden Güler, ''Kamera görüntülerini de tespit ediyoruz. Kapıları kim açtı, kimin talebi üzerine açtı, güvenlik araması yapılmadan böyle bir şeye nasıl mecbur kalındı Bütün bunları değerlendireceğiz'' dedi. 
     
     ''KİMSE SAVUNMA MEKANİZMASINI ÇALIŞTIRMASIN'' 
     Vali Güler, özel maç olması nedeniyle ''Lig statüsüyle ilgili bütün kurallar bu maçta uygulanacak'' diye bir mecburiyetin olmadığını söyledi. 
     ''Derbi maç oynansaydı taraftarların gelip gideceği yollara kadar özel bir planlama yapılırdı'' diyen Güler, ''Ama özel müsabaka da olsa güvenlik tedbirleri hiçbir zaman ihmal edilmemelidir. İhmal edilmesi durumunda ne gibi sonuçların çıkacağı burada ortaya çıkmıştır. Taraftar da sorumlu davranmalı'' şeklinde konuştu. 
     Olayın sorumlusunu bulacaklarını vurgulayan Muammer Güler, ''Burada hata yapan kimse o konuda gerekli işlemi yapacağız. Kimse kendi savunma mekanizmasını çalıştırmasın. Olayın sorumlusu kimse bunu buluruz. Futbol müsabakaları öncesi böyle bir olay olması üzücü olmuştur. Ama alınacak tedbirler konusunda hem güvenlik güçleri hem de spor kulüpleri için ibret sayılabilecek bir olaydır'' dedi. 
     Güler, olayda yaralanan vatandaşın dava açacağının belirtilmesi üzerine, ''Yargıya intikal edecek konuda görüşte bulunamam. Güvenlik tedbirlerinin en iyi şekilde alınması bizim görevimizdir. Ama stat içi tedbirlerle bize yardımcı olunması kulüplerin sorumluluğudur. Olayın soruşturmasını yapıyoruz. Sorumlular hakkında gerekli işlemler yapılır'' diyerek sözlerini tamamladı. 
     
</TEXT>
</DOC>
