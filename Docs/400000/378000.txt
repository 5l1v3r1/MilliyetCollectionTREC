<DOC>
<DOCNO> 378000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun11.html </URL>
<DATE> 2005/09/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Teröristlere destek veren işadamına 47 yıl hapis 
</HEADLINE>
<TEXT>

     ABD'de terörist faaliyetlere mali destek sağlamaktan suçlu bulunan İngiliz işadamı, 47 yıl hapis cezasına çarptırıldı. 
     Newark'taki bölge mahkemesi, kendini terörist örgüt üyesi olarak tanıtan bir kişiye roket atar mermisi satmaya çalışan Hemant Lakhani'nin 70 , geçen nisan ayında terörizmi desteklemek, yasadışı silah simsarlığı yapmak ve kara para aklamaktan suçlu bulunduğunu bildirdi. 
     Lakhani'nin eşi ile avukatı Henry Klingeman, 47 yıl hapse mahkum olan sanığın yaşlı olması ve İngiltere'ye dönmek istemesi nedeniyle cezanın hafifletilmesini talep ederken, hakim Katharine Hayden bu talebi geri çevirdi. 
     Hint asıllı Hemant Lakhani, iki yıl önce Amerikalı gümrük yetkilileri ve Federal Soruşturma Bürosu FBI ajanlarının New Jersey'deki bir otel odasına düzenlediği baskında, kendini Somalili bir militan örgütün üyesi olarak tanıtan kişiye uçaksavar roket atar mermisi örneğini gösterirken tutuklanmıştı. 
     Giysi tüccarı Lakhani, olaydaki satıcıların Rus ajanları, alıcının da FBI için çalışan biri olduğunu savunarak, tuzağa düşürüldüğünü söylemişti. 
     Alıcıyla 200 telefon görüşmesi yapan ve Rusya ile Ukrayna'yı 12 kez ziyaret eden Lakhani'nin alıcıya, Amerikan uçaklarının düşürülmesi için kullanılacak 200 kadar roket atar mermisi satmayı kabul ettiği bildirilmişti. 
     
</TEXT>
</DOC>
