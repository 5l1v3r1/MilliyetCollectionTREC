<DOC>
<DOCNO> 352232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy05.html </URL>
<DATE> 2005/06/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD, Irak'a müdahalesi nedeniyle İstanbul'da yargılanacak 
</HEADLINE>
<TEXT>

     ABD’nin Irak’a müdahalesini protesto etmek amacıyla, Vietnam sonrasındaki Russell Mahkemesi’nden esinlenerek kurulan Irak Dünya Mahkemesi’nin WTI İstanbul’da gerçekleştirilecek nihai oturumunda, ABD yargılanacak. 
     Irak Dünya Mahkemesi’nin nihai oturumu, 23-27 Haziran arasında Sultanahmet’te Topkapı Sarayı Darphane-i Amire Salonu’nda düzenlenecek. 
     
     IRAK DÜNYA MAHKEMESİ NEDİR 
     Irak Dünya Mahkemesi, Irak’ta yaşanan savaşa karşı dünyadaki tepkileri örgütlemek amacıyla, 1960’ların sonunda İngiliz filozof Bertrand Russell’ın öncülüğünde Vietnam savaşına karşı kurulan Russell Mahkemesi’nden esinlenerek oluşturuldu. Organizasyonun amaçları arasında, Irak’taki savaşa ilişkin bilgilerin açıklanması ve tartışılmasının sağlanması yer alıyor. 
     Daha önce, Irak savaşının farklı yönlerini ortaya koymak amacıyla, dünyanın çeşitli yerlerinde bir dizi oturum düzenleyen WTI’nin önceki seminerlerinde de, Irak savaşının meşruiyeti ve uluslararası hukuka uygunluğu, savaşta, ulusal ve uluslararası düzeylerdeki demokratik kurum ve aygıtların sorumluluğu, medya ve enformasyon kurumlarının savaştaki payı, savaşın arka planını oluşturan siyasal-ekonomik nedenler tartışılmıştı. 
     Oturuma katılmak isteyenler, organizasyona register worldtribunal.org adresine, ad soyad ve telefon numarasını bırakarak, ulaşabilecek. Organizasyonla ilgili bilgi ayrıca, www.istanbul.worldtribunal.org adresinden alınabilecek. 
     
</TEXT>
</DOC>
