<DOC>
<DOCNO> 393698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun24.html </URL>
<DATE> 2005/11/10/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Amman'da 56 ölü, 93 yaralı... Birçok şüpheli yakalandı 
</HEADLINE>
<TEXT>

     Ürdün'ün başkenti Amman'da dün akşam üç oteli hedef alan saldırılarda 56 kişinin öldüğü, 93 kişinin yaralandığı açıklandı. 
     Resmi açıklamada, daha önce 57 olarak verilen ölü sayısının 56, 115 olarak verilen yaralı sayısının da 93 olduğu belirtildi. 
     Ölenlerin 11'inin yabancı olduğu kaydedildi. Açıklamaya göre, ölen yabancıların 1'i Filistinli, 5'i Iraklı, 3'ü Çinli, 1'i Endonezyalı ve 1'i de Suudi. Ölen 30 kişinin kimliğiyse henüz belirlenemedi. 
     
     BİRÇOK ŞÜPHELİ YAKALANDI 

     Saldırılarla bağlantısı olduğu düşünülen birçok şüphelinin yakalandığı bildirildi. 
     Ürdün Emniyet Müdürlüğü'nden yapılan yazılı açıklamada, "Terörist saldırılarla bağlantısı olduğu düşünülen birçok şüpheli yakalandı, birçok araç ele geçirildi" denildi. 
     Saldırılarla ilgili önceden bilgi alınmadığı belirtilen açıklamada, şüphelilerin kimlikleri ya da sayısı hakkında bilgi verilmedi. 
     Öte yandan, Amman'daki güvenlik önlemlerinin bugün artırıldığı belirtildi. 
     Saldırıya uğrayan otellerin önüne çelik bariyerler konulduğu, otellere giriş çıkışın durdurulduğu ve ordu güçlerinin bölgeyi kontrol altına aldığı, bunun yanı sıra havaalanları, diplomatik misyonlar ve kamu binaları etrafındaki güvenlik önlemlerinin artırıldığı kaydedildi. 
     Bu arada, Kazakistan'ı ziyaret eden Ürdün Kralı Abdullah'ın ziyaretini yarıda keserek dün gece ülkeye döndüğü ve sorumluların cezalandırılacağı sözü verdiği de belirtildi. 
     
</TEXT>
</DOC>
