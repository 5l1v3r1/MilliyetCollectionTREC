<DOC>
<DOCNO> 355186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur10.html </URL>
<DATE> 2005/06/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Uçaktan inşaata eğitim bombası düştü 
</HEADLINE>
<TEXT>

     DİYARBAKIR, DHA 

DİYARBAKIR 2’nci Taktik Hava Kuvvetleri'ne bağlı 8'inci Ana Jet Üs Komutanlığı'ndan uçuş eğitimi için kalkan bir savaş uçağından düşen eğitim bombası, Zümrüt Sitesi'nde henüz tamamlanmamış inşaatın çatısını delerek içeri girdi. Bombanın patlamaması ve düştüğü inşaatta, o sırada çalışanlardan kimsenin bulunmaması nedeniyle can kaybı olmadı. 
     Kent Merkezi’nde bulunan Diyarbakır 2'inci Taktik Hava Kuvvetleri'ne bağlı Askeri Havaalanı'ndan, bu sabah saatlerinde uçuş eğitimi için kalkan uçakların birinden bir eğitim bombası düştü. Askeri Havaalanı'na 300 metre uzaklıkta bulunan Zümrüt Evleri Sitesi'nde inşası bitme aşamasına bulunan bir evin çatısını delerek evin odasına giren bomba, duvarlarda çatlakların oluşmasına yol açtı. Bitme aşamasına gelen evin onarım işlerini yapan işçilerin, bomba düştüğü anda dışarıda ve alt katta olması ve merminin patlamamamı bir faciayı önledi. 
     Benzer bir olay da, 2003 yılı Nisan ayında Şanlıurfa’nın Viranşehir İlçesi’ne bağlı Dağyanı Köyü Murdesi Mezrası’nda yaşanmıştı. Askeri uçaktan düşen Tomahawk füzesi, büyük paniğin yaşanmasına neden olmuştu. Füzenin düştüğü arazinin sahibi Ahmet Çakır, sorumlular hakkında suç duyurusunda bulunmuştu. 
     
</TEXT>
</DOC>
