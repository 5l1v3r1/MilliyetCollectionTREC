<DOC>
<DOCNO> 383109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko05.html </URL>
<DATE> 2005/10/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kredi kartında promosyon dönemi... 
</HEADLINE>
<TEXT>

     Vedat Doğan 

Bankacılık Düzenleme ve Denetleme Kurulu tarafından hazırlanan, Banka Kartları ve Kredi Kartları Yasa Taslağı'nın çalışmaları sürerken, bazı bankalar kart başvurusu yapanların sayısını artırmak için kulaklıklı radyo, bel çantası ve sırt çantası gibi hediyeler dağıtıyor. 
     AA muhabirinin aldığı bilgiye göre, geçen yıl 734 trilyon lira olan sorunlu kredi kartları alacakları, bu yılın 8 aylık döneminde 1 katrilyon 164 trilyon liraya ulaştı. 
     Kredi kartlarına yeni düzenleme yapılması için çalışmaların sürdüğü dönemde, bazı bankalar sokaklara, marketlere, banka şubeleri önlerine, dolmuş duraklarına ve hatta semt pazarlarına kurdukları standlarla kredi kartı başvurusu yapacak yeni müşteri bulmak için çalışmalarını sürdürüyor. Buldukları müşteri sayısına göre prim alan ve adete pazarlama elemanı gibi çalışan, bankaların amblemlerini taşıyan giysiler giyen elemanlar, kart başvuru formu dolduranlara kulaklıklı radyo, bel çantası, sırt çantası, CD çantası ve kalemlik gibi hediyeler dağıtıyor. 
     HSBC Bank, Advantage Kredi Kartı başvurusu yapanlara, ücretsiz olarak kulaklıklı radyo veriyor. Bankanın Kayseri Şubesi Müdürü Necdet Sazak, uygulamanın bankanın genel müdürlüğü tarafından düzenlendiğini belirterek, şunları söyledi 
     ''Kart başvurusu yapanlara kulaklıklı radyo verildiği doğrudur. Caddelere stant açanlar bizim kadrolu elemanımız değil. Onlar sözleşmeli olarak çalışıyorlar. Dağıtılan radyoları da genel müdürlüğümüz gönderiyor.'' 
     
     SORUNLU KART MİKTARI İKİYE KATLANDI 
     Kayseri Ticaret Odası Yönetim Kurulu Başkanı Hasan Ali Kilci de AA muhabirine yaptığı açıklamada, kredi kartlarına yeni yasal düzenleme yapılması için sürdürülen çalışmaları desteklediklerini söyledi. 
     Kilci, semt pazarlarında ve sokaklarda kredi kartı başvurusu formlarının dağıtılmasının uygun olmadığını belirterek, şunları söyledi 
     ''Kredi kartı başvuru işlemlerinin sokağa taşınmasına karşıyız. Sıradan bir eşya gibi dağıtılan bu kartların, bilinçsiz tüketicilerin elinde ne kadar zararlı bir silaha dönüştüğü, ülkemizde 1 milyona ulaşan kredi kartı mağdurundan anlaşılmaktadır. Bu konudaki düzenleme ve kısıtlamalar vakit geçirilmeden yapılmalıdır. Bazı küçük bankaların, sırf müşteri sayısını artırmak uğruna, kart başvurusu yapanlara radyo, kalem, çanta gibi hediyeler dağıtması doğru değil. Bu iş ciddi yapılmalı, kart kullanımına sınırlama getirilmelidir. Sorunlu kredi kartı miktarı, bir yılda ikiye katlandı.'' 
     
</TEXT>
</DOC>
