<DOC>
<DOCNO> 362908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/guncel/axgun02.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Karyoladan şezlonga padişah mobilyaları 
</HEADLINE>
<TEXT>


Dolmabahçe Kültür Merkezi'nde düzenlenen "Batı Tarzı Saray Mobilyasında Osmanlı Kimliği" adlı sergide sultanların mobilya türü eşyaları görülebilir 

Gülay Fırat - İstanbul 

Sultan Abdülaziz'in yatak odasındaki devasa şezlongu, Sultan II. Abdülhamit'in karyolası gibi birçok ilginç tarihi eşya, Dolmabahçe Kültür Merkezi'nde sergileniyor. 
"Batı Tarzı Saray Mobilyasında Osmanlı Kimliği" isimli sergide, 67 parça mobilya ile 4 parça halı yer alıyor. 3 farklı bölümden oluşan serginin ilk bölümünde, Sultan Abdülmecit, Sultan Abdülhamit ve Sultan Abdülaziz döneminde kullanılmış mobilya türü eşyalar sergileniyor. 
İkinci bölümde, Yıldız Sarayı'ndaki tamirhanede yapılmış sedef işçiliğinin en iyi örnekleri üçüncü bölümde ise, Dolmabahçe, Beylerbeyi ve Yıldız saraylarında kullanılan mobilyalar bulunuyor. 
TBMM Milli Saraylar Daire Başkanlığı ve Marmara Üniversitesi Güzel Sanatlar Fakültesi İç Mimarlık Bölümü tarafından hazırlanan sergi, 6 Eylül'e kadar açık kalacak. 
Pazar ve pazartesi günleri kapalı olan sergiyi, 09.00-18.00 saatleri arasında ücretsiz gezmek mümkün. 

Abdülaziz'in şezlongu Dolmabahçe Sarayı Harem bölümündeki 73 numaralı oda, Sultan Abdülaziz'in yatak odası olarak biliniyor. Odanın eşyaları arasında Sultan Abdülaziz'in tuğrasını taşıyan büyük boyutlu ve açılır kapanır bir şezlong yer alıyor. Aslan pençesi biçimli ayakları dışında her yanı abajurlu, oymalı akantus yapraklarıyla bezemeli. Arkalığın taç kısmında yer alan yatık hilal motifinde sultanın tuğrası bulunuyor. II. Abdülhamit'in yatak odası takımı Sultan II. Abdülhamit'in tahttan indirildikten sonra Beylerbeyi Sarayı'nda yaşadığı yıllarda kullandığı lake karyola ve komidin rokoko üslupta. Oyma süslemeler altın varaklarla belirlenmiş, karyolanın baş ve ayak tahtasının orta kısımlarına, komidinin kapak ve arkalığının ortalarına oval kartuşlar içinde pastel tonlarda manzaralar resmedilmiş. Karyoladaki çarşafların üzerine Sultan II. Abdülhamit'in markası işlenmiş. Abdülaziz'in koltuğu Beylerbeyi Sarayı'nda oturma takımından ayrı olarak tek bir parça halinde bulunan koltuk, odada sultanın yeri ve konumunu belirleyen eşyaydı. Sıradan bir koltuğun çok üstündeki ölçüleri ve yüksek arkalığının üst uçlarında yer alan yatık hilal motifleriyle dikkat çekiyor. Dedikodu koltuğu Dolmabahçe Sarayı'nda, Selamlık bölümünde k tip odalarının arasında kalan ve yazı mahalli olarak anılan salonda yer alan üçlü koltuk, 19.yy'da hareketlenen sosyal hayatla birlikte ortaya çıkan ve bugün benzerlerine pek rastlanmayan bir mobilya. 

</TEXT>
</DOC>
