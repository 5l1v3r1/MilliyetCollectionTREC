<DOC>
<DOCNO> 392558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko03.html </URL>
<DATE> 2005/11/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Toplam vergilerin yüzde 4'ü bankacılıktan 
</HEADLINE>
<TEXT>

     Bankacılık sistemi 20 ayrı kalemde vergi, 5 ayrı kalemde de kurumlara pay adı altında ödeme yapıyor. 
     Ancak bankacılık sektörünün ödediği vergiler, toplam vergi gelirlerinin yüzde 4’ünü oluşturuyor. Devlet, kurumlar ve gelir vergisi kapsamında gerçekleştirdiği tahsilatın yüzde 11’ini bankacılık sisteminden sağlıyor. 
     Bankacılık Düzenleme ve Denetleme Kurumu BDDK 
     Araştırma Dairesi’nin yaptığı çalışmaya göre bankacılık sisteminin 20 ayrı kalemde ödediği vergiler içinde en büyük payı gelir ve kurumlar vergisi alıyor. Bankacılık sistemi bu kalemde 2003 yılında 2 milyar 295 milyon YTL, 2004 yılında da 2 milyar 834 milyon YTL Maliye’ye ödeme yaptı. Devlet, kurum ve gelirler vergisinden 2003 yılında 25 milyar 709 milyon YTL, 2004 yılında da 26 milyar 560 milyon YTL tahsil etti. Buna göre bankacılık sisteminin kurumlar ve gelir vergisi tahsilatındaki payı 2003 yılında yüzde 8.9, 2004 yılında yüzde 11 oldu. Sektörün gelir ve kurumlar vergisi payındaki artışta kar marjındaki artış etkili oldu. 
     Bankacılık kesiminden diğer kesilen vergi türlerini de "damga vergisi, bankacılık sigorta ve muameleleri vergisi, sivil savunma fonu, noter, harç ve tescil masrafları, özel işlem vergisi, vergi cezaları ve gecikme zamları, emlak vergisi, eğitime katkı payı, finansal faaliyet harçları, taşıt vergisi, özel iletişim vergisi, çevre temizlik vergisi, tapu harçları, belediye harçları, ilan ve reklam vergisi, mahkeme harçları, icra harç ve resimleri ile çek üzerinden alınan vergi" oluşturuyor. 
     
     BANKACILIKTAN 3.2 MİLYAR YTL VERGİ TAHSİLATI 
     Tüm bu kalemlerden 2003 yılında bankacılık sektöründen toplam 2 milyar 637 milyon YTL, 2004 yılında da 3 milyar 2 milyon YTL tahsil edildi. Buna göre 2003 yılında 84.3 milyar YTL olan vergi gelirlerinin yüzde yüzde 3.1’i, 2004 yılında da 90 milyar YTL’lik vergi gelirinin yüzde 4’ü bankacılık sisteminden tahsil edildi. 
     Bankacılık sistemi, "mevduat sigorta primleri, BDDK katılım payı, Türkiye Bankalar Birliği, Özel Finans Kurumları Birliği masraf payı, ticaret odası aidatları, Yüksek Denetleme Kurumu masraf payı" kapsamında 2003’te toplam 740 milyon YTL, 2004’te 723 milyon YTL ödeme yaptı. 
     
     BANKALAR 19 TÜR VERGİNİN TOPLANMASI İÇİN ARACI 
     Sektör, 19 tür vergiye de aracılık ederek kamuya aktarıyor. Stopaj türü vergiler kapsamında "menkul sermaye iradı stopajı, stopajlar üzerindeki fon payları, ücret stopajı, zirai mahsul stopajı, gayrimenkul sermaye iradı stopajı, katma değer vergisi, ücret damga vergisi, dar mükellefler için kurumlar vergisi stopajı, serbest meslek kazanç stopajı, inşaat ve onarım ödeme stopajı, veraset ve intikal vergisi, icra tevkifatları ve diğer" adı altında 13 tür vergi kesiliyor. Stopaj vergilerinden 2003’te 4 milyar 762 milyon YTL, 2004’te 4 milyar 468 milyon YTL vergi 
     kesintisi yapıldı. "BSMV, kaynak kullanımı destekleme fonu, damga vergisi, kambiyo gider vergisi, özel işlem vergisi ve çek üzerinden alınan vergiler" olmak üzere 6 kalemde toplanan işlem vergilerinden de 2003’te 3.1 milyar YTL, 2004’te 3.4 milyar YTL kamuya aktarıldı. Böylece bankacılık sektörünün kamuya aktarılmasına aracılık ettiği vergi tutarı 2003’te 7.9 milyar YTL, 2004’te 7.8 milyar YTL oldu. Sektörün aracılık ettiği vergiler, toplam vergi gelirlerinin 2003’te yüzde 9.4’ünü, 2004’te de yüzde 8.7’sini oluşturdu. BDDK’nin çalışmasına göre işveren ve işçi payı toplamı olmak üzere sosyal güvenlik sistemine bankacılık sektörü 2003 yılında 475 milyon YTL, 2004 yılında 593 milyon YTL ödeme yaptı. Çalışmada, vergiler, primler, mevduat sigorta primleri ile pay ödemeleri dahil toplam mali yükümlülüklerin nihai yüklecilere göre dağılımı ortaya konuldu. Buna göre, banka ve özel finans kurumları 2003’te 3 milyar 677 milyon YTL, 2004’te 4 milyar 359 milyon YTL mali yükümlülük üstlendi. Hanehalkı ve firmaların mali yükümlülükleri ise 2003’te 8 milyar 92 milyon YTL, 2004’te de 8 milyar 45 milyon YTL oldu. Çalışmada, bankacılık sisteminin nihai yüklenici olarak mali yükümlülüğünün yüzde 25.7’den 2003’te yüzde 31.2’ye, 2004’te yüzde 35.1’e çıkması, sektörün net gelirlerindeki artışa dayandırıldı. Çalışmada, şöyle denildi "Önümüzdeki dönemde piyasalar üzerindeki bozucu etkileri görece yüksek olan işlem vergilerinden başlayarak kamusal yükümlülüklerin bütçe imkanları elverdiğince gözden geçirilmesinin yerinde olacağı düşünülmektedir. Aracılık maliyetlerini oluşturan kalemlerde basitlik sağlanabilmesi için birleştirmeler yapılması, bankaların kırtasiye yükünü azaltabilecektir." 
     
</TEXT>
</DOC>
