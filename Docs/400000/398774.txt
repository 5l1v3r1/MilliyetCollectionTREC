<DOC>
<DOCNO> 398774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur45.html </URL>
<DATE> 2005/11/28/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'in Picasso hayranlığı... 
</HEADLINE>
<TEXT>

     Cumhurbaşkanı Ahmet Necdet Sezer, eşi Semra Sezer ile birlikte, Sabancı Üniversitesi Sakıp Sabancı Müzesi'ndeki ''Picasso İstanbul'da'' sergisini gezdi. 
     Cumhurbaşkanı Sezer ve eşi Semra Sezer, saat 14.30'da sivil plakalı bir araçla, bugün ziyarete kapalı olduğu belirtilen Sakıp Sabancı Müzesi'ne geldi. 
     Müzeye gelişinde Sabancı Holding Yönetim Kurulu ve Sabancı Üniversitesi Mütevelli Heyeti Başkanı Güler Sabancı, merhum işadamı Sakıp Sabancı'nın eşi Türkan Sabancı, Akbank Yönetim Kurulu Üyesi ve Murahhas Azası Suzan Sabancı Dinçer, Sabancı Holding CEO'su Ahmet Dördüncü ve Sakıp Sabancı Müzesi Müdürü Dr. Nazan Ölçer tarafından karşılanan Cumhurbaşkanı Ahmet Necdet Sezer, Dr. Nazan Ölçer ve öteki yetkililer tarafından yapılan anlatımlar eşliğinde Picasso İstanbul'da sergisini gezdi. 
     Daha sonra Atlı Köşk'e geçen ve Osmanlı Hat Sanatı Koleksiyonu'nu gezen Cumhurbaşkanı Sezer, eserler hakkında müzenin danışmanlığını yapan Dr. Filiz Çağman'dan bilgi aldı. 
     Atlı Köşk'ün Kırmızı Salonu'nda bir süre dinlenen Cumhurbaşkanı Sezer, burada Müze Şeref Defteri'ni imzaladı. Sezer, Şeref Defteri'ne şunları yazdı 
     ''Atlı Köşk Müzesi'nde Picasso'nun eserlerini görmekten büyük mutluluk duydum. Bu güzel serginin gerçekleşmesinde emeği geçen herkesi içtenlikle kutluyor, teşekkürlerimi sunuyorum.'' Cumhurbaşkanı Sezer ve eşine, Cumhurbaşkanlığı Genel Sekreteri Kemal Nehrozoğlu ve eşi Müşerref Nehrozoğlu da eşlik etti. 
     Cumhurbaşkanı Ahmet Necdet Sezer, eşi Semra Sezer ile beraberindekiler, saat 17.00'de müzeden ayrıldı. 
     
     ATACANLI'DAN AÇIKLAMA 

     Bu arada, Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı da yaptığı açıklamada, Cumhurbaşkanı Ahmet Necdet Sezer'in, ''Picasso İstanbul'da'' sergisini gezmekten mutlu olduğunu, serginin getirilmesi ve müzenin oluşturulmasında emeği geçenlere de teşekkür ettiğini söyledi. 
     Atacanlı, Cumhurbaşkanı Sezer'in, özellikle öğrencilerin Picasso sergisini mutlaka görmesini istediğini ve bunun için öğrencilere olanak yaratılması gerektiğinin de önemine işaret ettiğini vurguladı. 
     
</TEXT>
</DOC>
