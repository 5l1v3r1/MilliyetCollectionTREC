<DOC>
<DOCNO> 361464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur28.html </URL>
<DATE> 2005/07/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çalışkan Son 1 ayda 209 terörist yakalandı 
</HEADLINE>
<TEXT>

     Terör örgütlerine yönelik son bir ayda yurt genelinde yapılan operasyonlarda 209 kişinin yakalandığı, bu kişilerle birlikte çok sayıda silah ve mühimmat ele geçirildiği bildirildi. 
     Emniyet Genel Müdürlüğü Sözcüsü İsmail Çalışkan, haftalık bilgilendirme toplantısında, yurtdışında görev yapan emniyet mensuplarıyla ilgili bilgi verdi. Büyükelçilik, konsolosluk, daimi temsilciliklerde 335 emniyet görevlisinin çalıştığını ifade eden Çalışkan, Birleşmiş Milletler barış misyonunda 262, Avrupa Güvenlik ve İşbirliği Teşkilatı bünyesinde 21, Avrupa Birliği Polis Misyonu’nda 21 emniyet mensubunun görevli olduğunu kaydetti. 
     Emniyet Genel Müdürlüğü kayıtlarına göre, Mayıs ayı sonu itibariyle 16 milyon 802 bin 706 kişinin sürücü belgesi bulunduğunu kaydeden Çalışkan, bunlardan 2 milyon 586 bin 775’inin kadın sürücülere ait olduğunu bildirdi. 
     Terör olaylarıyla ilgili de bilgi veren İsmail Çalışkan, son bir ay içerisinde terör örgütlerine yönelik 85 operasyon gerçekleştirildiğini söyledi. Bu operasyonlarda terör örgütleriyle bağlantısı olduğu tespit edilen 209 kişinin gözaltına alındığını, bunlardan 72’sinin tutuklandığını bildiren Çalışkan, bu kişilerle birlikte 40 uzun namlulu silah, 3 tabanca, 40 bomba, 3 bin 879 fişek ele geçirildiğini belirtti. 
     Terör örgütlerine yönelik operasyonların güvenlik güçlerince aralıksız sürdürüldüğünü vurgulayan Çalışkan, terör olaylarıyla ilgili vatandaşların güvenlik güçlerine destek olmasını istedi. Terörle mücadelenin hukuk çerçevesinde yapıldığını, bu açıdan güvenlik güçlerinin bazı konularda yetersiz kalmasının normal olduğunu belirten Çalışkan, "Vatandaşlarımız şüpheli durumları bize bildirsin. Çok sayıda göz ve kulak bu kişilere odaklanırsa bizim işimiz kolaylaşır, ülkemize huzur hakim olur" dedi. 
     Geçen hafta meydana gelen trafik kazalarında 125 kişinin yaşamını yitirdiğini belirten Çalışkan, bu kazalarda 207 kişinin de yaralandığını kaydetti. Çalışkan, asayiş olaylarında ise 51 kişinin öldüğünü, 52 kişinin de yaralandığını kaydetti. 
     Van 100. Yıl Üniversitesi Rektörü’nün evinde yapılan aramanın Cumhuriyet Savcılığı’na gelen ihbarlar doğrultusunda yapıldığını belirten Çalışkan, savcılığın talimatı doğrultusunda çalışmaların sürdüğünü söyledi. 
     
</TEXT>
</DOC>
