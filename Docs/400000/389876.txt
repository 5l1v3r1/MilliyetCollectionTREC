<DOC>
<DOCNO> 389876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo21.html </URL>
<DATE> 2005/10/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzonspor sakat oyuncular nedeniyle sıkıntı yaşıyor... 
</HEADLINE>
<TEXT>

     Türkiye Kupası'nda dün Kayserispor'a sahasında 3-0'lık bir sonuçla yenilen Trabzonspor, 28 Ekim Cuma günü deplasmanda Denizlispor ile yapacağı maçın hazırlıklarına başladı. 
     Teknik direktör Vahid Halilhodziç yönetiminde, Mehmet Ali Yılmaz Tesisleri'nde yapılan çalışmaya sakatlıkları bulunan Fatih Tekke ve Szmykowiak katılmadı. 
     Sakatlıkları bulunan Lee Young, Erdinç, İbrahim Ege ve Hüseyin ise takımdan ayrı olarak koşu yaptı. 
     Kayserispor maçında boynuna darbe alan Lee Yong'un durumunun ciddi olmadığı ve Denizlispor maçında forma giyebileceği bildirildi. 
     Bordo-mavili takım, yarın özel bir uçakla Denizli'ye gidecek. 
     
     DENİZLİSPOR MAÇINDA 5 EKSİK 
     Trabzonspor'da 5 futbolcu Denizlispor maçında takımdaki yerlerini alamayacak. 
     Bordo-mavili takımda cezası süren Gökdeniz ve Hüseyin ile sakatlıkları bulunan Fatih Tekke, Szmykowiak ve İbrahim Ege, Denizlispor maçında forma giyemeyecekler. 
     
     GÖKDENİZ SOHBET ETTİ 
     Antrenmanın ardından Gökdeniz Karadeniz, gazetecilerle kısa süreli konuştu. 
     Gökdeniz, son haftalarda aldıkları sonuçların kendilerine büyük üzüntü yaşattığını belirterek, ''Puan farkı açılmasın bu takımın ligi ikinci bitireceğini düşünüyorum'' dedi. 
     Gökdeniz, kendisinin daha önce Fenerbahçe'ye imza atmasına ilişkin bir gazetede yer alan haberle ilgili olarak da, ''İnsan düşmeye görsün. O zaman neden bunlar gündeme gelmedi'' diye konuştu. 
     Gökdeniz, antrenman programlarına devam ettiğini ve çalışmalarını sürdüreceğini kaydetti. 
     
</TEXT>
</DOC>
