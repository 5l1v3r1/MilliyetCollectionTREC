<DOC>
<DOCNO> 376993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun13.html </URL>
<DATE> 2005/09/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Bağdat havaalanı kapatıldı 
</HEADLINE>
<TEXT>

     Bağdat havaalanı, güvenliği sağlayan İngiliz şirketinin, ödemelerdeki gecikmeyi gerekçe göstererek çalışmayı durdurması üzerine kapatıldı. 
     Merkezi Londra'da bulunan ''Global Strategies Group'' tarafından yapılan açıklamada, Irak Ulaştırma Bakanlığı'nın, verilen hizmetin taahhüt edilen karşılığını ödemediği ve kendilerine son 7 ayda hiçbir ödeme yapılmadığı bildirildi. 
     Açıklamada, firmanın, havaalanının güvenliğinden yaklaşık bir yıldır sorumlu olduğu ve geçen süre içinde uçuş sayısının arttığı, bunun yanı sıra güvenliği tehdit eden olay sayısının sıfıra indirgendiği belirtildi. 
     Havaalanındaki güvenlik görevlilerinin tesisi korumaya devam edecekleri, ancak havaalanındaki olağan çalışmaların bir sonraki talimata kadar askıya alındığı kaydedildi. 
     İsmi açıklanmayan bir havaalanı yetkilisi de güvenlik firmasının, hükümetle ortaya çıkan finansal sorunlar yüzünden çalışmayı durduracağını yönetime bildirdiğini ve çalışmalarını bugün sabah saatlerinde durdurduğunu söyledi. 
     
</TEXT>
</DOC>
