<DOC>
<DOCNO> 378649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko24.html </URL>
<DATE> 2005/09/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Özaydınlı Tüpraş'ın geleceğine inandığımız için bu fiyatı verdik 
</HEADLINE>
<TEXT>

     Koç Holding Üst Yöneticisi CEO Bülend Özaydınlı, Tüpraş özelleştirme ihalesinde 4 milyar 140 milyon dolarla en yüksek teklifi vermelerini değerlendirirken, ''Gerek Türkiye'ye, gerekse de bu sektöre ve Tüpraş'ın geleceğine olan inancımız ile şirketin bugünkü piyasa değerinin üzerinde olan bir fiyatla bu teklifi verdik'' dedi. 
     Özaydınlı, Koç Topluluğu'nun Basın ve Kamuoyunu Bilgilendirme Toplantısı'nda yaptığı konuşmada, Yapı ve Kredi Bankası'ndan sonra gerçekleştirdikleri diğer büyük şirket alımının ise Tansaş'ın çoğunluk hisselerinin satın alınması olduğunu anımsattı. 
     Bu şirketin yaklaşık yüzde 78 oranındaki hisselerin satın alınması için hisse devir sözleşmesinin imzalandığını, işlemin Rekabet Kurumu'ndan gerekli izinin alınmasını takiben gerçekleştirileceğini, hisseler devir alındıktan sonra Yapı ve Kredi Bankası'nda olduğu gibi azınlık hissedarlarına da çağrı yapılacağını anlatan Özaydınlı, bu satın alma ile Koç Topluluğu'nun Migros ile lider konumda olduğu perakende sektöründe liderliğini pekiştireceğini vurguladı. 
     Migros ve Tansaş'ın bir araya gelmesi ile toplam 3 milyar 130 milyon dolarlık ciro büyüklüğüne ulaşılacağını belirten Bülend Özaydınlı, iki şirketin entegrasyonu ile sağlanacak sinerjiden hem tüketici hem de organize perakende sektörünün daha da gelişmesi ile ülke ekonomisi kazançlı çıkacağını kaydetti. 
     Özaydınlı, ''Organize perakende sektöründe liderliğin, iddialı yabancı şirketlerin arasından sıyrılarak, bir Türk şirketi olan Migros tarafından sağlanmış olmasından ve bu liderliğin Tansaş satın alması ile pekiştirilmesinden ayrıca gurur duymamız gerekir diye düşünüyoruz'' dedi. 
     
     ''BU BOYUTTAKİ YATIRIMLAR TESADÜFLERİN SONUCU DEĞİL'' 
     Bu boyuttaki yatırımların, tesadüflerin veya anlık kararların sonucu değil sistemli ve uzun soluklu planların bir parçası olduğunu belirten Özaydınlı, ''Vizyonumuz, hızlı ve karlı büyüme ile Avrupa'nın lider şirketlerinden biri olmaktır. Bu hedefi gerçekleştirirken de tüketiciye yakın işlere odaklanmayı, stratejik planımızın temel taşlarından biri olarak belirledik. Bankacılık ve perakendecilik alanlarında söz ettiğim atılımlar, bu strateji ve önceliklerin birer ürünüdür. Vizyonumuza ulaşma yolunda önemli kilometre taşlarıdır. Türkiye'nin en büyük grubu olmamız ve hızla büyümeye devam etme hedefimiz nedeni ile stratejik planımızdaki hedeflerimize uygun ve önemli boyuttaki yatırım fırsatlarını yakından izlemekte ve değerlendirmekteyiz'' diye konuştu. 
     İçinde bulunulan dönemde özelleştirme sürecinin ivme kazanmasının, büyük boyutta yatırım imkanlarının artmasına yol açtığını ifade eden Bülend Özaydınlı, Türk Telekom özelleştirmesine değinirken de kazanan olamasalar da yıllardır yapılamayan bu özelleştirmenin tamamlanmasının Türkiye açısından önemli olduğunu düşündüklerini ve ülke için hayırlı olmasını dilediklerini söyledi. 
     Bu projenin ardından Tüpraş özelleştirmesini gündemlerine aldıklarını kaydeden Özaydınlı, Tüpraş'ın özelleştirilmesinin Türkiye petrol piyasası için önemli bir kilometre taşı olduğunu vurguladı. 
     Bülend Özaydınlı, Tüpraş'ın, büyüklüğü, karlılığı, uzun yıllardır faaliyet gösterdikleri ve büyüme alanı olarak belirledikleri enerji sektörünün lider firması olması nedeniyle stratejik hedefleriyle uyum içinde bulunan bir şirket olduğunu bildirdi. 
     Enerjinin kendilerinin en uzun geçmişe sahip ve mevcut portföylerinde en önemli yer tutan işlerinden biri olduğunu belirten Özaydınlı, Aygaz şirketinin LPG alanında 40 yılı aşkın bir süredir faaliyet gösterdiğini, Opet ile de akaryakıt dağıtımında iddialı konumda olduklarını ifade etti. 
     
     TÜPRAŞ'TA İŞLEMLERİN HIZLI TAMAMLANMASI 
     Özaydınlı, şunları kaydetti 
     ''Bu işlerimizin tamamlayıcısı olarak gördüğümüz Tüpraş'ın, özelleştirilecek yüzde 51 hissesini almak üzere, grup şirketlerimiz Aygaz ve Opet'in yanı sıra Shell şirketi ile oluşturduğumuz Ortak Girişim Grubu ihalede en yüksek teklifi vermiştir. Bundan sonraki süreçte tüm yasal ve idari işlemlerin hızlı bir şekilde tamamlanarak bu önemli kuruluşun da bünyemize katılmasını hedefliyoruz. Bu özelleştirmenin de gerek Topluluğumuz gerekse ülkemiz açısından hayırlı olmasını diliyoruz.'' Tüpraş'ın Türkiye'nin meydana getirdiği en önemli ekonomik varlıklardan biri olduğunu, Türkiye'nin halihazırda tek rafinaj kuruluşu olan Tüpraş'ın 4 rafinerisi, petrokimya tesisi, deniz taşımacılığı şirketi, yıllık 27.6 milyon ton ham petrol işleme kapasitesi, 9 milyar dolara yaklaşan net satışları ile Türkiye'nin en büyük sanayi kuruluşu olma özelliğini taşıdığını belirten Özaydınlı, kapasitesi ile Avrupa'nın yedinci büyük rafineri şirketi olan Tüpraş'ın, Akdeniz piyasasında ağırlığını hissettirdiğini bildirdi. 
     Özaydınlı, şöyle dedi 
     ''Türkiye'nin 2004 yılı petrol ürünleri tüketimi 29.6 milyon ton olarak gerçekleşmiştir. Bu tüketimin yüzde 70'i Tüpraş tarafından karşılanmıştır. Avrupa'da her iki kişiden birinin araç sahibi olduğu, buna karşılık Türkiye'de her 10 kişiye bir araç düştüğü göz önüne alındığında, Türkiye'nin petrol ürünleri tüketiminin önümüzdeki yıllarda daha hızlı artacağı tahmin edilmektedir. Bu durumda Tüpraş'ın ülke ekonomisine katkısı da giderek artacaktır. 
     Tüpraş, Türk Silahlı Kuvvetleri'nin tek yakıt ikmalcisi olup, geçmişte olduğu gibi gelecekte de bu görevini sürdürecektir. Ayrıca, yüksek petrol ve petrol ürünleri stoklama kapasitesi ile kriz dönemlerinde ülkemizin enerji kaynağı güvencesidir. 
     Tüpraş, çoğunluğunu tamamlamış olduğu yatırımları ile Avrupa normlarında üretim yapmaktadır. Artan ürün talebi karşısında Amerika ve diğer ülkelere 2004 yılında 3.4 milyon ton ürün ihracatı gerçekleştirmiştir. '' 
     
     TÜPRAŞ'IN FİYATI 
     Dünyada petrol ürünlerine olan talebin yüksekliği ve rafineri sıkıntısının bulunması, komşu ülkelerin çoğunluğunun petrol üreticisi olması, Türkiye petrol ürünleri pazarının giderek büyümesinin Tüpraş'ın stratejik ve ekonomik önemini artıran faktörler olduğunu, ayrıca, Akdeniz rafinerilerine bakıldığında Tüpraş'ın ucuz hammadde temin kaynaklarına yakınlığı ve yatırım planları nedeniyle bölgedeki ileri teknolojiyle işletilen rafinerilerden biri olmasının kararlarında etkili olduğunu belirten Özaydınlı, şunları söyledi 
     ''Gerek Türkiye'ye, gerekse de bu sektöre ve Tüpraş'ın geleceğine olan inancımız ile şirketin bugünkü piyasa değerinin üzerinde olan bir fiyatla bu teklifi verdik. Bunu yaparken Türkiye'nin en köklü sanayi geçmişi olan kuruluşlarından biri olarak şirketin performansını geliştirmeyi ve değerini daha da yukarı çıkarmayı planladık. Şirketin bünyesinde bulunan, bu sektörle özdeşleşmiş çok deneyimli insan kaynaklarını en önemli varlıklardan biri olarak görüyoruz. İhale sonunda da belirttiğimiz gibi Tüpraş çalışanlarının, Koç Grubu bünyesine katılmaktan memnuniyet duyacaklarına inanıyoruz.'' 
     
     ''İŞLETMELER BELİRLENMİŞ DEĞERLERİN ÜZERİNDE'' 
     Tüpraş dahil bugüne kadar yapılan tüm özelleştirme projelerinde en büyük kazancı Türkiye'nin elde ettiğini düşündüklerini ifade eden Özaydınlı, şöyle devam etti 
     ''Bu özelleştirmeler göstermektedir ki Türkiye ve Türk işletmeleri bugün çeşitli kriterlere göre belirlenmiş değerlerin üzerindedir. Tüm yerli ve yabancı yatırımcılar kazansınlar veya kazanamasınlar, Türkiye'nin ulaştığı seviye, güven ortamı ve geleceğe olan umutla bu projelere katılmışlardır. 
     Hükümetimiz gösterdiği kararlılıkla yıllardır yapılamayan özelleştirmeleri birbiri ardına tamamlamaktadır. Yıllardır sözü edilen devletin küçültülmesi, ekonomik faaliyetlerden çekilmesi ancak özelleştirmelerle mümkün olabilecektir. Bu ve bundan sonraki özelleştirmelerle elde edilen gelir, kamu finansmanına yardımcı olacak, devletin borçlanma ihtiyacını azaltarak dolaylı yoldan özel sektörün piyasadaki finansman olanaklarından daha fazla yararlanmasını sağlayacaktır.'' 
     
</TEXT>
</DOC>
