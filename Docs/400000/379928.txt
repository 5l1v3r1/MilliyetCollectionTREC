<DOC>
<DOCNO> 379928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko05.html </URL>
<DATE> 2005/09/20/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İMKB şirketlerinin değeri 130.8 milyar doları aştı 
</HEADLINE>
<TEXT>

     TÜPRAŞ özelleştirmesindeki fiyatın beklentilerin oldukça üzerinde gerçekleşmesiyle geçen hafta önemli ölçüde artan İMKB’deki şirketlerin toplam piyasa değeri 130.8 milyar dolara kadar yükselirken, Ocak 2000’deki 121.7 milyar dolarlık rekor da kırıldı. 
     İMKB’nin verilerinden yapılan hesaplamaya göre, hisse senetleri İMKB’de işlem gören şirketlerin ağustos sonunda 121.2 milyar dolar olan piyasa değeri, eylülde kaydedilen 
     hızlı yükseliş sonucu 16 Eylül itibariyle 130.8 milyar dolara kadar yükseldi. Eylülün ilk iki haftasında şirketlerin değerinde dolar bazında yüzde 7.9’luk bir büyüme kaydedildi. Şirketlerin YTL olarak değeri ise yüzde 6.7 oranında artarak 174.2 milyar YTL’ye kadar çıktı. Şirketlerin toplam piyasa değerinde yıl başından bu yana ise dolar bazında yüzde 33.4, YTL bazında ise yüzde 31.5 oranında büyüme yaşandı. Borsa’daki şirketlerin yine borsada oluşan hisse senedi fiyatlarına göre toplam piyasa değeri bu yıl ağustos ayı sonuna kadar olan dönemde en yüksek noktasına 121.7 milyar dolarla Ocak 2001’de çıkmıştı. Ancak 2000 sonunda 69.5 milyar dolara kadar düşen şirketlerin piyasa değeri, 2001 krizinde de hıla azalarak 47.7 milyar dolara, 2002 yılında ise 34.4 milyar dolara kadar gerilemişti. 2003 yılında yeniden 69 milyar dolara ulaşan şirketlerin piyasa değeri 2004 yılı sonunda ise 98.1 milyar dolar olarak gerçekleşmişti. Şirketlerin piyasa değeri Ocak 2000’den sonra ilk kez 108.5 milyar dolarla bu yıl ocak ayı sonunda yeniden 100 milyar doları aşmış, şubatta 116.3 milyar dolara yükseldikten sonra martta 99.9 milyar, nisanda 89.5 milyar mayısta ise 98.3 milyar dolar olarak gerçekleşmişti. Haziranda 106 milyar dolarla yeniden 100 milyar doları aşan şirketlerin piyasa değeri temmuzda 118.3 milyar, ağustos sonunda ise 121.3 milyar dolara çıkmıştı. 
     
</TEXT>
</DOC>
