<DOC>
<DOCNO> 384844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy24.html </URL>
<DATE> 2005/10/07/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Rehn Müzakere süreci iyi planlanırsa işi yarı yarıya bitirdik demektir 
</HEADLINE>
<TEXT>

     AB Komisyonu'nun Genişlemeden Sorumlu Üyesi Olli Rehn, ''Türkiye için müzakere süreci, esasında iyi yönetişim kurallarını kabul etmesinin ötesinde bir şey değildir'' dedi. 
     Rehn, Erciyes Üniversitesi İktisadi ve İdari Bilimler Fakültesi'ndeki konferansında, Türkiye'nin ortaya koyduğu reformları devam ettirebilmesi için çok kuvvetli teşvik, destek vermeleri gerektiğini söyledi. 
     Esas itici gücü oluşturan, sürücü koltuğunda bulunan, işi götüren ve bundan sonra devam edecek olanın Türkler olduğuna işaret eden Rehn, şöyle konuştu 
     ''Siz Türkler zaten bu başlamış süreci devam ettireceksiniz. Bu da beni üçüncü sebebime getiriyor. O da sizi teşvik etmek, cesaretlendirmek. Çünkü Türkiye'nin müzakere süreci içinde siyasi ve ekonomik reformlara devam etmesini, aynı zamanda da müzakere süreci, katılım süreci konusundaki kararlılığını sağlamak çok önemlidir. Türkiye artık bir aday ülke değildir, müzakere eden bir ülkedir. Bu yeni statü Türkiye'de tabii ki bazı beklentilerle, sorumlulukları da beraberinde getirecektir.'' Türkiye'nin inanılmaz bir potansiyeli olan, çok büyük bir ülke olduğunu belirten Rehn, şöyle devam etti 
     ''Nüfusu genç, doğu ile batının kesiştiği noktada son derece stratejik bir konumda, girişimcilikleri ile tanınıyor. En azından Kayseri'dekiler öyle biliniyor. Cesur, yorulmak, yılmak bilmeyen bir işgücü olarak tanımlanıyor. Dolayısıyla böyle bir potansiyeli en iyi şekilde kullanabilmek ve gerçeğe dönüştürebilmenin anahtarı iyi yönetişimden geçmektedir. Türkiye için müzakere süreci esasında Türkiye'nin iyi yönetişim kurallarını kabul etmesinin ötesinde bir şey değildir. Bu iyi yönetişim kuralları şu anda Avrupa'da uygulanmakta olan kurallardır. 
     AB mevzuatına bakacak olursak, bizler sosyal ve ekonomik programları, iyi yönetişim kurallarını, ülkelerimiz ve vatandaşlarımız beraber çalışabilecek, beraber yaşayabilecek özgürlük ve refah içinde beraber bulunabilecek şekilde geliştirmeye çalışıyoruz. İşte bu bahsettiğim kurallar, vatandaşlık haklarını daha iyi hale getirmek ve daha iyi bir ekonomik kalkınma sağlamak için kilit konumunda bulunan kurallardır.'' 
     
     ''HASSAS KONULAR ELE ALINACAK'' 
     Bu kuralların Türkiye'de ülke sistemine adapte edilmesinin çok sıkı çalışmayı ve çok fazla şeyin sistem içinde değiştirilmesini gerektireceğini belirten Rehn, Türklerin tarihleri boyunca hiçbir şeyden korkmadıklarını ve üzerine gittiklerini gösterdiklerini kaydetti. 
     ''Türkler her zaman zor kararları alma başarısı göstermişlerdir'' diyen Rehn, insanların günlük hayatlarını etkileyecek pek çok meselenin ve hassas konuların bu süreçte ele alınacağını bildirdi. 
     Rehn, komşularla ilişkiler, bazı sınır anlaşmazlıklarının barışçıl yollarla çözülmesi gibi pek çok hassas konunun üzerinde durulacağına işaret ederek, Avrupa Komisyonu'nun da bu gereklilikleri yerine getirmesi için her zaman Türkiye'nin yanında olup yardımcı olmaya çalışacağını söyledi. 
     Komisyonun şu anda oldukça geniş ve somut bir genişleme tecrübesine sahip olduğunu ifade eden Rehn, komisyonun farklı başkanlıklar altında da her zaman Türkiye ile daimi diyalog içinde olacağını, yol göstermeye çalışacağını ve tespit edilen şartlara Türkiye'nin ne kadar uyum gösterdiğini takip ederek üye ülkelere rapor edeceğini belirtti. 
     Bu sürecin çok büyük bir başarı olmasını istediklerini kaydeden Rehn, ''Çünkü, AB, Türkiye'de neler olduğuyla ilgili konuları çok yakından takip edecektir. Çok yoğun ve kapsamlı müzakere çerçevesi ortaya konacaktır ve bu da zaten 3 Ekim tarihinde kabul edildi. AB Türkiye'nin birliğe üyeliği konusunda çok önemli bir adım atmış oldu, ivme kazanılmış oldu'' dedi. 
     
     ''MÜZAKERE SÜRECİ İYİ PLANLANMALI'' 
     İyi bir planlamayla başlamanın çok önemli olduğunu vurgulayan Rehn, sözlerini şöyle sürdürdü 
     ''Türkler esasında işi sahada yapacak olan kişiler. Müzakere süreci iyi planlanırsa işi yarı yarıya bitirdik demektir. Somut ve istikrarlı şekilde müzakere süreci ilerleyecek demektir. Dolayısıyla ilk amacımız tarama sürecini başlatmaktır. 20 Ekim tarihinde bizler oldukça teknik olan bu çalışmayı başlatacağız. Detaylı olarak AB'nin kanun ve politikalarını Türkiye'nin mevzuatıyla karşılaştıracağımız çok teknik bir süreç olacak. Bu süre çerçevesinde bizler, Türkiye ile bağlantılı çalışma yaparken hangi alanlara odaklanmamız gerektiği tespit edeceğiz.'' Rehn, AB üyeliğinin temel prensiplerinden birinin, aday ülkelerin birliğin bütün kanun ve politikalarını tam anlamıyla kabul edip adapte ediyor olması olduğunu söyledi. 
     Müzakere sürecinin maraton koşusuna benzetebileceğini ifade eden Rehn, bunun sabır, dayanıklılık ve bu işi bitirme azmi gerektireceğine işaret etti. 
     Hem Avrupa hem de Türkiye'nin iç meselelerinin bu konuya yansıtılmamaya çalışılacağını belirten Rehn, şunları kaydetti 
     ''Mesela ifade özgürlüğü gibi konular. Sizin ünlü roman yazarı Orhan Pamuk'un yargılanması, Türkiye açısından önemli bir mesele olarak kalmamakta, Avrupa kamuoyu için de çok önemli bir mesele olma özelliği taşımaktadır. Pamuk'un görüşlerine katılın ya da katılmayın, onun temel demokratik hakkı olan kendini özgürce ifade etme hakkını hepimiz savunmalıyız. Anadolu'nun kalbinde yer alan bu şehirde hoşgörü mesajının yüzyıllardan bu yana dalgalanarak geldiğini görüyoruz. Yunus Emre ve Mevlana gibi filozofların görüşleri bizleri yönlendiriyor. Bu da bizi şu noktaya getiriyor, Türkiye'deki siyasi gelişmeler yavaş yavaş Avrupa sahnesinde belirmeye başlıyor. Bu da bizi şaşırtamamalı tabii ki. Bu AB ve Türkiye'nin kaderlerinin gittikçe birleştiğinin bir başka göstergesidir.'' 
     
     LİBERAL DEMOKRASİ 
     Müzakere süreci içinde siyasi reformların hızını da buna göre ayarlamak gerektiğini ifade eden Rehn, Türkiye'nin bu süreçte kendi içindeki dönüşümü gerçekleştirmesi gerektiğini bildirdi. 
     Rehn, bunun için liberal demokrasiye geçmesinin ya da liberal demokrasinin tam anlamıyla uygulanmasının, insan hakları ve azınlıklara saygı duyulmasının çok önemli olduğunu vurguladı. 
     Müzakere sürecinin nasıl olsa oldu, bitti diye değerlendirilebilecek bir süreç olmadığını belirten Rehn, şöyle devam etti 
     ''Türkiye olarak AB'ye tam üye olmak için bir hedefe odaklanacaksınız. Türkiye şundan emin olabilir, eğer iyi çalışacak olursa, uyumlu çalışacak olursa, bütün vatandaşların desteğini alarak, vatandaşların katılımını sağlayarak bu çalışmalar yapılacak olursa, AB de sizi bir üye olarak arasında görmekten ve sizin üyeliğinizle güçlenmekten çok memnun olacaktır. 
     AB ile Türkiye arasında son derece sağlam temelli ilişkiler tesis etmemiz ve bu ilişkilerin güvene dayanması lazım. Müzakere süreci içinde yanlış anlaşılmaları mümkün olduğunca bertaraf etmemiz gerekiyor. Özellikle bu yolculuk içinde Türk yetkililerden açık bir tavır sergilemelerini rica ediyorum.'' 
     
</TEXT>
</DOC>
