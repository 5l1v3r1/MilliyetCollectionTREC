<DOC>
<DOCNO> 358963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko02.html </URL>
<DATE> 2005/07/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada petrol ve uluslararası piyasalar izleniyor 
</HEADLINE>
<TEXT>

     CNNTÜRK 

      Dün özellikle ikinci seansta artan alımlarla 27 bin 800 direnç bölgesine yükselen borsada alternatif piyasalarda yaşanan gevşeme ve Türk Telokom'un satışı ile ilgili olarak yapılan açıklamalar etkili oldu. 
     Bugün için piyasada dün açıklanan cari açık rakamının etkilerinin izleneceğini kaydeden uzmanlar, bunun yanında gözlerin yeniden zirve yapan petrol fiyatlarında ve uluslararası piyasalarda olacağını belirtiyorlar. 
     Borsada dün işlem gören 311 hissenin 72'si düşerken, 165'i yükseldi, 74'ünün fiyatı ise değişmedi. En fazla değer kazanan endeksler, turizm, banka, ulaşım, mali ve sigorta olurken, kimya, elektrik ve spor düşüş kaydeden sektörler oldu. 
     
     Alımlar arttı 
     Borsada 27 bin 300 bölgesindeki desteğin dün de çalıştığı ve endeksin özelllikle 27 bin 500'ün üzerindeki hareketinde alımların arttığı görüldü. 
     Piyasayı tedirgin eden Telekom özelleştirmesi ile ilgili gelen açıklamaların olumlu karşılandığı izlenirken, bunun yanında alternatif piyasalardaki hareketler de alımlarda etkili oldu. 
     
     Cari açığın etlkileri izlenecek 
     IMF ile ilgili gelişmelerin yakından takip edildiği borsada, bugün cari açık rakamının etkileri izlenecek. 
     Cari işlemler açığı mayıs ayında 2.4 milyar dolar oldu ve beklentiler paralelinde gerçekleşti. Geçen yılın aynı ayında cari işlemler açığı 1.3 milyar dolar olmuştu. Bu sonuçlarla yılın ilk beş ayında cari işlemler açığı 11.1 milyar dolar seviyesine ulaştı. 
     
     Gözler petrolde 
     Uluslararası piyasalardaki hareketlerin de yakında izlendiği borsada, dün petrol fiyatlarının zirve yapması ile ABD ve Asya borsalarında yaşanan düşüşün açılışta İMKB'de satış etkisi yaratabileceği ifade ediliyor. 
     Petrolde arz kaygılarını artırması üzerine ABD ham petrolünün varil fiyatı 61.63, Brent ham petrolün ise 60.20 dolar ile rekor kırdı. 
     Wall Street'in Dow Jones Sanayi Endeksi günü 101.12 puan düşüşle binde 9,7 10 bin 270 puandan noktaladı. 
     
     Destekler, dirençler 
     Uzmanlar, satış gelmesi durumunda 27 bin 500 ve 27 bin 300 desteklerinin çalışmasının beklendiğini dile getirerek, bu seviyeler üzerindeki hareketlerde yükseliş potansiyelinin korunacağını belirtiyorlar. 
     Endeksin daha önce de aşamadığı 27 bin 800-900 bölgesinin önemine dikkat çeken uzmanlar, bu bölgenin bugün tekrar denenebileceğini ve aşılması halinde alışların artabileceğini düşünüyorlar. Bu durumda endekste hedef seviye olarak da 28 bin 400 tarihi zirvesi telaffuz ediliyor. 
     Piyasalarda diğer bir beklenti de Merkez Bankası'nın yarın gerçekleştireceği Para Politikası Kurulu faiz toplantısında alacağı faiz kararı. Merkez Bankası faiz kararını pazartesi günü açıklayacak. Piyasadaki beklenti ise yarım puanlık bir indirim yapılacağı yönünde. 
     
</TEXT>
</DOC>
