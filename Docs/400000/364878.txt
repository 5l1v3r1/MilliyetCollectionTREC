<DOC>
<DOCNO> 364878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/ekonomi/eko03.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan, Adabank davasında sanık olabilir 
</HEADLINE>
<TEXT>


Adabank'tan Standart Kimya'ya teminat mektubu verilerek bankanın zarara uğratılması davasında, mahkeme, şirketin ortağı Cem Uzan'ın durumunun da değerlendirilmesini istedi 

ESRA ALUS İstanbul 

Genç Parti Genel Başkanı Cem Uzan'ın da Adabank davasına dahil edilme ihtimali gündeme geldi. Uzanlar'ın Petkim ihalesine katılan şirketi Standart Kimya'ya, yine Uzanlar'ın o dönemde sahibi oldukları Adabank'tan 10 milyon dolarlık teminat mektubu vererek bankayı zarara uğrattıkları öne sürülen banka yöneticilerinin yargılandığı davaya dün devam edildi. 
İstanbul 8. Ağır Ceza Mahkemesi'nde görülen duruşmaya, İmar Bankası davası kapsamında tutuklu bulunan Bahattin Uzan, Tacettin Pak ve Mustafa Akar ile tutuksuz sanıklar Okay Öztürk, Nurettin Sivlim ile İhsan Canarslan katıldı. 
Standart Kimya'da yüzde 1 hissesi olan Bahattin Uzan hakkında dava açılmış olmasına rağmen, şirkette yüzde 24 hisseye sahip Cem ve Hakan Uzan hakkında dava açılmadığını belirten mahkeme heyeti, ek iddianame hazırlanmasının değerlendirilmesi için dava dosyasının İstanbul Cumhuriyet Başsavcılığı'na gönderilmesine karar verdi. 
Davada Bahattin Uzan, Pak, Akar, Öztürk, Sivlim, Orhan Atabay, İhsan Canarslan ve Ali Cenap Ermutlu'nun, zimmet suçundan 12'şer yıla kadar ağır hapis cezasına çarptırılmalarını isteniyor. 




</TEXT>
</DOC>
