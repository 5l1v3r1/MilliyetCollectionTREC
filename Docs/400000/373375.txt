<DOC>
<DOCNO> 373375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy09.html </URL>
<DATE> 2005/08/27/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Devlet Bakanı Aydın, Bursa'da... 
</HEADLINE>
<TEXT>

     Devlet Bakanı Mehmet Aydın, "Diyanet hizmetini, siyaset hizmeti olarak görmek kadar yanlış ve faydasız bir şey olamaz" dedi. 
     İslamiyet Dergisi tarafından Uludağ Ağaoğlu Otel’de düzenlenen "4. İslamiyet Toplantıları"na katılan Aydın, toplantı öncesinde gazetecilerin sorularını yanıtladı. 
     Bakan Aydın, bir gazetecinin "Muhalefetin hükümete tepkileri var. 
     İzinsiz Kuran kurslarına ilişkin bir kanun teklifi hazırlanıyor diye. 
     Bu konuda ne düşünüyorsunuz " şeklindeki sorusu üzerine, "İzinsiz Kuran Kursu" tabirinin yanlış olduğunu söyledi. 
     Türkiye’de izinsiz eğitim kurumu açılamayacağını vurgulayan Aydın, "İster din alanında ister başka bir alanda, eğer bir eğitim kurumuysa, mutlaka Milli Eğitim Bakanlığı’na bağlı, milli eğitimin denetiminde, gözetiminde olması lazım. Türkiye’de her kurs mutlaka izinlidir, yasaldır, dolayısıyla Milli Eğitimin gözetimi ve denetimi altındadır" diye konuştu. 
     Aydın, Kuran kurslarıyla ilgili olarak daha önce de teşebbüsler olduğunu, kurslarda nasıl bir eğitim-öğretim olmalı ya da vatandaşların bu konudaki taleplerinin nasıl karşılanması gerektiği konularının ele alındığını anımsatarak, şunları kaydetti 
     "Demokrasi, hükümetin, diğer birimlerinin, vatandaşın taleplerini mümkün olduğu ölçüde yerine getirmesidir. Bu ayrı bir konudur. Yani orada gerçekten çok seviyeli, çok kaliteli bir eğitim vermeye doğru gidiyoruz. Yani şu anda büyük düzelmeler oldu, ama hala orada vatandaşın bizden istediği, bizden beklediği birtakım talepler vardır. 
     İhtiyaçlar vardır. Onları karşılayabilmek için yasal birtakım düzenlemelere ihtiyaç vardır. Ama şu anda gündemde öyle bir şey yok." Aydın, "Malatya’daki Şeker Camii imamının cuma namazında cemaate Malatyaspor’un Galatasaray’ı yenmesi için dua ettirdiği söylendi. Bu konudaki yorumlarınız nelerdir " şeklindeki soruya ilişkin olarak da "Bunu Diyanet İşleri Başkanı’na sorun. Olayı bilmiyorum. Eğer Malatyalı olsam, Malatyaspor kazansın diye dua ederim. Camiden çıktıktan sonra yürürken arkadaşlara İnşallah Malatyaspor başarılı olur derim. Caminin içinde de derim ki iyi olan kazansın. Çünkü hepsi bizim cemaatimiz. Bence bu cami içinde yapılacak türde bir dua olmaz. 
     Herkes kendi ilinin duasını yaparsa olmaz. Böyle şeylere dikkat etmek lazım" diye konuştu. 
     
     KADROLAŞMA İDDİALARI 
     Bakan Aydın, "Hükümete yönelik Diyanet içinde kadrolaşmalar olduğu" yönündeki iddialarla ilgili düşüncelerinin sorulması üzerine de "Bunlara Üzülmüyorum desem yalan olur. Deniliyor ki 700 küsur ilçe müftüsünün yeri bir gecede değiştirildi. Yani düşünün bu mümkün mü Değiştirirseniz ne çıkar Bunun adına da kadrolaşma diyorlar" yanıtını verdi. 
     Aydın, kadrolaşmanın bu şekilde yapılamayacağını dile getirerek, şöyle devam etti 
     "Kadrolaşma nasıl olur 700’ün 300’ünü alırsınız, onun yerine yeni atama yaparsınız. TBMM’ye gidin, arşivlerine bakın, siyaseten yapılmış bir tek atama gösterin. Diyanet her şeyin üstündedir, diyanet siyasetin de üstündedir. Diyanet hizmetini, siyaset hizmeti olarak görmek kadar yanlış ve faydasız bir şey olamaz. Camii hepimizindir. 
     Camiye giden insanın siyaseti sorulmaz. Irkı, dili sorulmaz. İbadet Allah için yapılan ortaya konan faaliyettir. Bunun siyasetle ilgisi olamaz, olmamalıdır, olmayacaktır." 
     
</TEXT>
</DOC>
