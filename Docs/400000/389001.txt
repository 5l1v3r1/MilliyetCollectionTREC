<DOC>
<DOCNO> 389001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sondun32.html </URL>
<DATE> 2005/10/23/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Filistin'de, militanlar güvenlik servislerinde görev yapabilecek 
</HEADLINE>
<TEXT>

     Filistin İçişleri Bakanı Nasr Yusuf, El Aksa Şehitleri Tugayı militanlarının güvenlik servislerinde görev yapabilmesine yönelik bir planlarının olduğunu söyledi. 
     Yusuf, Başbakan Ahmed Kurey ve güvenlik servisi yetkilileriyle Batı Şeria'da görüşmesinin ardından gazetecilere yaptığı açıklamada, ''üyelerini güvenlik servisinde göreve alarak ve koruyarak El Aksa Şehitleri Tugayı'na son vermek için çalıştıklarını'' belirtti. 
     İçişleri Bakanı Yusuf, bununla ilgili olarak, ''militanların güvenlik güçleri kadrosunda görev yapmaları için bir planları olduğunu ve planın gelecek haftalarda açıklanacağını'' ifade etti. 
     El Aksa Şehitleri Tugayı'nın Batı Şeria'daki liderlerinden Zekeriya El Zübeydi ise militanların güvenlik güçlerine dahil olmasına karşı olmadığını belirterek, ''El Aksa Şehitleri Tugayı işgal bitinceye dek varlığına son vermeyecek, ancak Filistin'in bir parçası olmak bize sorun yaratmaz'' dedi. 
     İsrail'in eylül ayında Gazze Şeridi'nden çekilmesinin ardından, El Aksa Şehitleri Tugayı, Filistin lideri Mahmud Abbas'ın tüm çağrılarına rağmen silahlarını bırakmayı reddetmişti. 
     
</TEXT>
</DOC>
