<DOC>
<DOCNO> 387805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/guncel/axgun02.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami imzaları 'naylon' çıktı 
</HEADLINE>
<TEXT>


Göztepe Parkı'na cami kararında imza skandalı. Karara dayanak yapılan 205 imza sahibinden 102'sinin bölgede oturmadığı, 5'inin de başka yerlere taşındığı belirlendi 

ŞENOL DEMİRCİ İstanbul 

İstanbul Büyükşehir Belediyesi Meclisi tarafından "Göztepe Parkı'na cami yapılması" kararına dayanak gösterilen dilekçesinde ismi bulunan 205 kişiden 102'sinin Göztepe ve Caddebostan mahallelerinde oturmadığı ortaya çıktı. 

Olay böyle başladı 
İstanbul Büyükşehir Belediyesi yetkililerinin verdiği bilgiye göre, Caddebostan'da ikamet eden elektrik mühendisi Ömer Reha Arıkkan tarafından Göztepe Parkı'na cami yapılması için imza kampanyası başlatılmıştı. 
Toplanan 205 imza da, cami yapılması talebiyle İstanbul Büyükşehir Belediyesi Şehir Planlama Müdürlüğü'ne sunulmuştu. Belediye Meclisi ise 15 Eylül'de parka cami yapılması kararı almıştı. 

Sadece 98'i bölgede 
Bölgenin tek yeşil alanına cami yapılmasına karşı çıkan Kadıköy Belediye Başkanı Selami Öztürk'e, daha sonra İstanbul Büyükşehir Belediye Başkanı Kadir Topbaş tarafından konuyla ilgili bir dosya sunulmuş, bu imza listesi de içine konulmuştu. Ancak yaptığımız araştırmaya göre, cami yapılması kararının alınmasında tetikleyici rolü olan dilekçede imzası bulunan kişilerin yarısından fazlası Göztepe ve Caddebostan'da ikamet etmiyor. Muhtarlık bilgisayar kayıtlarına göre, parka cami yapılması için imza veren 205 kişiden sadece 98'i Göztepe ve Caddebostan'da oturuyor. Diğerlerinin ise kayıtları bulunmuyor. Bu imzaların sahte veya başka yerlerde oturan kişiler olduğu tahmin ediliyor. 

Selami Öztürk Dava açacağız 

Kadıköy Belediye Başkanı Selami Öztürk, "Göztepe Parkı'na inşaat izni verilmesinin AKP'liler, CHP'liler, Kadıköy Belediyesi ve Büyükşehir Belediye Başkanı Kadir Topbaş'ın bilgisi dışında yapıldığını" savundu. Göztepe Parkı'ndaki yapılaşma izniyle ilgili belge topladıklarını ve önümüzdeki hafta dava açabileceklerini kaydeden Öztürk, dava açmak için vatandaşlardan da şu ana kadar 150 - 200 civarında başvuru geldiğini sözlerine ekledi. 


</TEXT>
</DOC>
