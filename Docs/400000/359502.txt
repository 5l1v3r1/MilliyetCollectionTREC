<DOC>
<DOCNO> 359502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko02.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's, cari açığa dikkat çekti 
</HEADLINE>
<TEXT>


Kredi derecelendirme kuruluşu Moody's'in Başkan Yardımcısı Lindow, cari açığın artan bir seyir izlediğine dikkat çekerek, kredi notu için cari açığın önemli bir faktör olduğunu söyledi 

EKONOMİ SERVİSİ 

Geçtiğimiz mayıs ayında, cari işlemler açığının yüzde 77.9 artışla 2 milyar 370 milyon dolara çıkması, ocak - mayıs itibariyle de yüzde 32.1 artışla yılın daha ilk beş ayında 11 milyar 116 milyon doları bulması, içerde tartışmalara yol açtığı gibi, Türkiye ekonomisini takip eden kuruluşlarda da tartışma yarattı. 
Uluslararası kredi derecelendirme kuruluşu Moodys'in Başkan Yardımcısı Kristin Lindow, cari açığın 'giderek artan' seyrine dikkat çekti. Lindow, açıklamasında, cari açığın ülkenin kredi notu için de önemli bir faktör olduğunu belirtti. Bu açıklama, kredi derecelendirme kuruluşunun cari açıktaki bu seyrin sürmesi halinde yeni bir not artırımına gitmesinin zor olduğu şeklinde yorumlandı. 

'Genel çerçeve olumlu' 
CNBC-e'nin sorularını yanıtlayan Kristin Lindow, Türkiye ekonomisi ile ilgili değerlendirmesinde, IMF'nin birinci gözden geçirmeyi ertelemesinin nedeni olan 'sosyal güvenlikle ilgili yasanın Meclis'ten geçmemesi'nin endişe yarattığını kaydetti. Lindow, "Ancak genel ekonomik çerçeve olumlu" ifadesini kullandı. 
Lindow, Londra'daki patlamaların da etkisiyle AB içinde yaşanabilecek yeni tartışmaların Türkiye'nin müzakere sürecini olumsuz etkilemeyeceğini öngördü. 
Öte yandan, mayıs itibariyle son bir yılda 18.2 milyar dolara ulaşan cari işlemler açığına rağmen, Türkiye'ye son bir yılda yerli ve yabancı kaynaklı 19.4 milyar dolarlık sıcak para girişi yaşandı. Büyük bölümünü Türkiye'deki şirketlerin yurtdışından getirdikleri varlıkları olduğu tahmin edilen net hata ve noksan kalemi de dahil son bir yılda Türkiye'ye 30.7 milyar dolarlık sermaye girişi yaşandı. 




</TEXT>
</DOC>
