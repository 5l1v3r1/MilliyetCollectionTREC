<DOC>
<DOCNO> 389836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy10.html </URL>
<DATE> 2005/10/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Başkan Öztürk, Göztepe Parkı'na caminin iptali için mahkemeye başvurdu 
</HEADLINE>
<TEXT>

     Kadıköy Belediye Başkanı Selami Öztürk, İstanbul Büyükşehir Belediye Meclisi’nin aldığı Göztepe Parkı’na cami yapılmasına olanak sağlayan plan değişikliğine ilişkin kararın iptali ve yürütmesinin durdurulması amacıyla kişisel olarak İstanbul İdare Mahkemesi’ne başvurdu. 
     Şirinevler’deki İstanbul Bölge İdare Mahkemesi, İdare Mahkemeleri ve Vergi Mahkemeleri’nin bulunduğu binaya gelen Öztürk, dava dilekçesini İstanbul İdare Mahkemesi’ne verdi. 
     Dilekçede, Kadıköy Göztepe Mahallesi’ndeki taşınmazı kapsayan alanın dini tesis alanı olarak inşaata açılmasına ilişkin İstanbul Büyükşehir Belediye Meclisi’nin 15 Eylül 2005 tarihli kararıyla yapılan plan değişikliği işleminin iptali istendi. 
     Dilekçede ayrıca, işlemin usule ve yasalara aykırı bulunması ve uygulanması halinde telafisi mümkün olmayan zararlara neden olacağı öne sürülerek, yürütmesinin durdurulmasına karar verilmesi talep edildi. 
     
     TESİS YAPILAMAZ 

     İstanbul İdare Mahkemesi’ne başvuran Kadıköy Belediye Başkanı Selami Öztürk, söz konusu alana dini tesis yapılamayacağını söyledi. 
     İstanbul İdare Mahkemesi’ne dava dilekçesini verdikten sonra basın mensuplarının sorularını cevaplandıran Öztürk, yaptığı görüşmelerin sonuçsuz kalması ve 17 Kasım’da da sürenin dolması nedeniyle kişisel hakkını kullanarak dava açtığını bildirdi. 
     Öztürk, "Bugün burada açtığımız davayla hem yürütmenin durdurulması, hem de esas ve usul bakımından eksikliklerle dolu olan kararın iptalini istedik" dedi. 
     Yürütmenin durdurulması yönündeki taleplerinin kısa bir süre içinde görüşülüp bir karar verileceğini düşündüğünü belirten Öztürk, iptale ilişkin talebin ise İstanbul Büyükşehir Belediyesi’nin esas hakkındaki delillerini dosyaya sunmasından sonra ele alınabileceğini kaydetti. 
     
     DİYALOG SÜRECEK 

     Taleplerine ilişkin kararın olumlu olacağını düşündüğünü ifade eden Öztürk, bu arada İstanbul Büyükşehir Belediye Başkanı ile diyaloğun süreceğini vurguladı. 
     Kadıköy’de bir sorun varsa, bunu çözmenin temel görevleri olduğunu belirten Öztürk, bu nedenle alternatif çözümler ve görüşler konusunda görüşmeye devam edeceklerini kaydetti. 
     Söz konusu caminin yapılıp yapılmayacağı sorulan Öztürk, şöyle konuştu 
     "Benim kişisel görüşüm, bu alana dini tesis yapılamayacağına dairdir. Çok iyi tetkik ettim. Böyle bir şey yapmak mümkün değil. 
     Bunun çözümü başka. Örneğin cenaze kaldırmayla ilgili bir problem var diyoruz. Mihrimah Sultan Camii’nden cenaze kaldırmak yasak. Çünkü Bağdat Caddesi trafiği tıkanıyor. O zaman Bağdat Caddesi’ne yapacağınız ikinci bir cami sorunu daha büyütecek. O bakımdan sorun nerede çözülebilir Bir başka yerde çözülebilir. Kadıköy’ün cenazeleri Ümraniye, Üsküdar ve Kartal’a gidiyor. O zaman o güzergah üzerine yapılacak olan daha büyük bir cami bu sorunu çözer." Başka bir soru üzerine, kişisel olarak bir dava açtığını, Kadıköy Belediyesi tüzel kişiliği adına bugün avukatların ayrı bir dava açacağını belirten Öztürk, "Hepinizin bildiği gibi ben hukukçuyum, avukatım. Şu anda o kimliğim devam ediyor. Yalnız 16 yıllık meslek hayatım boyunca hep tüzel kişilik adına dava açtım, ancak bugün 80 bin metrekare bir yeşil alanın adım adım yok edilişine giden bir karar söz konusu. Bunu çok ciddi bulduğum için kendi adıma dava açma gereği duydum. Gelecek kuşaklara karşı, Kadıköylüler’e karşı bu sorumluluğum olduğunu düşünüyorum" dedi. 
     Öztürk, Cumhuriyet Bayramı kutlamalarına ilişkin bir soru üzerine de, kutlamaların 16 yıldır aynı katılımla ve aynı güzergahta yapıldığını vurgulayarak, "O olayla bu olayın bir ilgisi yok" diye konuştu. 
     
     DAVA DİLEKÇESİNDEN 

     Öztürk’ün İstanbul İdare Mahkemesi’ne verdiği dava dilekçesinde, Büyükşehir Belediye Meclisi’nin 15 Eylül 2005 tarihinde aldığı kararla, 50 yılı aşkın süredir yeşil alan olarak planlarda gözüken ve fiilen Kadıköy Göztepe Mahallesi Parkı olarak kullanılan taşınmazın dini tesis alanı olarak inşaata açıldığı kaydedildi. 
     Göztepe Parkı’nın, 1956 yılında Maliye Bakanlığı tarafından İstanbul Büyükşehir Belediyesi’ne devredildiği, o günden bugüne kadar park olarak kullanıldığı, 9 kilometrelik Bağdat Caddesi’nin tek büyük yeşil alanı ve çevrenin oksijen kaynağı olduğu belirtilen dilekçede, yıllardır yapılan bütün plan değişikliklerinde bölgenin yeşil alanının azlığı dikkate alınarak bu bölgedeki yeşil alanlara dokunulmadığı ve tersine çoğaltılmaya çalışıldığı ifade edildi. 
     Dava konusu parseli de içeren parkın tamamının yeşil alanda kaldığı ifade edilen dilekçede, "Gerek 1998 yılında, gerekse son yapılan 2005 tarihli nazım planlarında dava konusu yere ve çevresine bir dini tesis alanı işlenmemiş ve planlar öncesinde de bu alana böyle bir tesise ihtiyaç da talep de olmamıştır" denildi. 
     Plan yapımına ait esaslara dair yönetmelik gereği kişi başına 10 metrekare yeşil alan ayrılması gerektiği belirtilen dilekçede, son kabul edilen planda yer olmadığı için bu oranın 4.7 metrekareye düştüğü, dava konusu yeşil alanın inşaata açılmasıyla bu oranın daha da azalacağı anlatıldı. 
     Kişi başına düşen yeşil alanın miktarının 10 metrekareye çıkarılması için çalışmalar yapılması gerektiği kaydedilen dilekçede, davaya konu kararın bu yönüyle şehir planlanmasına, hukuka, insanların Anayasa ile koruma altına alınan yaşam haklarına ve modern kent anlayışına aykırı olduğu öne sürüldü. 
     
     İHTİYAÇLARI İYİ BİLECEK YÖNETİCİYİM 

     Dilekçede, "16 yıldan beri yöneticiliğini ve 11 yıldan beri de Belediye Başkanlığı yapmış olduğum Kadıköy İlçesi’nin ihtiyaçlarının neler olduğunu en iyi bilebilecek yöneticilerden biriyim. Bugüne kadar şahsıma ve yöneticiliğini yaptığım Kadıköy Belediyesi’ne ne vatandaşlardan ne de müftülükten ya da Diyanet’ten yazılı ya da sözlü olarak ihtiyaç başvurusu olmamıştır. Bu bölgenin böyle bir alana ihtiyacı yoktur. Yeni dini tesis alanı yapılmak istenen bu bölgedeki yerin 1 kilometrelik çapı içerisinde 3 adet cami ve 1 adet mescit bulunmaktadır" denildi. 
     İstanbul Büyükşehir Belediye Başkanı tarafından meclise sunulmayan ve onaylanmayan kararın yetkisiz kişilerce onaylanmasının Belediye Yasası’na aykırı olduğu belirtilen dilekçede, İmar ve Bayındırlık Komisyonu üyelerinin de bu konuda yanıltıldığı öne sürüldü. 
     "21. yüzyılda AB’ye girme yolunda adım atılan Türkiye’nin en uygar kenti İstanbul’da eksik olan yeşilimizi yok etmeye çalışmak, sivil toplum örgütlerini, odaları, kurumları ve en önemlisi kentte yaşayanları yok sayarak onlara rağmen onlar adına karar vermek, bu yüzyılın görüşü değildir" denilen dilekçede, plan tadili kararının iptali ve yürütmenin durdurulması istendi. 
     
</TEXT>
</DOC>
