<DOC>
<DOCNO> 359222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/spor/spo20.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'ın esas 11'i 
</HEADLINE>
<TEXT>


YAKAN TOP Nilay YILMAZ 


En sonunda Ersun Yanal'ın Milli Takım'daki görevine son verildi ve Fatih Terim'in 2. dönemi başladı. Terim'in bu kadar tartışılmayacağı aşikar. Yanal'ın gitmesinin en önemli sebebi ise çağırdığı ve çağırmadığı oyunculardı. Biz de Ersun Yanal'ın ipini çeken medyadan bir takım kurmak istedik. Bu takıma oyuncu davet ederken geçen sezon gösterdikleri performası, gündeme oturmalarını ve yaptıkları ufak gafları göz önüne aldık. Umarız doğru kadroyu kurmuşuzdur. 
1- Serhat Ulueren Ortaya çıkardığı belgeler, Ersun Yanal'la girdiği polemik ve Telegol'ün "üstün" form durumundan. 
2- Hıncal Uluç 90 dakikalık performansı, üstün muhalefet gücü nedeniyle ve takıma ağabeylik yapsın diye. 
3- Hasan Ali Atasoy Yıldızı bu sene parladı ama Fenerbahçe lehine yaptığı "tarafsız" yorumlardan ötürü. 
4- Kazım Kanat Katıldığı programlardaki tatlı-sert kavgaları ve maç tahminlerindeki üstün öngörüsüyle. 
5- Ahmet Çakar "Sorma, sordukça, sıra sana gelecek" dedik ama dinletemedik. Yanal'a soru sorma konusunda ısrar ettiği için. 
6- Reha Muhtar Onu takıma taraftar baskısıyla aldık. Tabi programında konuk ettiklerinin baskısıyla. 
7- Berfu Haşıoğlu Sky Türk'teki spor programlarında aldığı önemli rol sebebiyle. 
8- Mehmet Demirkol Yorumlarında Fenerbahçelilerin Galatasaraylı Galatasaraylıların Fenerbahçeli zannedeceği kadar tarafsız olduğu için. 
9- Rıdvan Dilmen Maç yorumlarken ne olacağını önceden görüp söylediği ve bunlar genelde doğru çıktığı için. 
10- İlker Yasin Ersun Yanal'a soru sordurmamak amacıyla kadrosunu dağıtmayı göze aldığı için. 
11- Murat Kosova Amatör sporlara teşvik olsun diye ve bize güzel bir NBA sezonu yaşattığı için. 
Aman Erman Hoca kırılmasın. O da Milli Takım'ı hak etti ancak şifreli kanalda saklandı bu sene. Biz de "gözden ırak olan, gönülden de ırak olur" diye onu çağırmadık. 

Eğer bir gün futbola dönersem bilin ki mafya futboldan uzaklaşmıştır. 
Eric Cantona 


Haberiniz var mı 

4 isim, Şampiyonlar Ligi'nde hem oyuncu, hem de teknik adam olarak şampiyonluk sevinci yaşadı. Miguel Munoz 1955-56 ve 1956-57 sezonlarında Real Madrid'de futbolcu olarak, 1966-67'de de takımın başında teknik adam olarak sevindi. Giovanni Trapattoni Milan'da 1963 ve 1969'da futbolcuyken, 1985'te de Juventus'un başında şampiyon oldu. Johan Cruyff 1971, 1972 ve 1973'te Ajax'ta futbolcu, 1992'de Barcelona da teknik adam olarak kupa kazandı. Carlo Angelotti de 1989 ve 1990'da futbolcuyken tattığı kupa sevincini 2003 yılında bu kez teknik adam unvanıyla Milan'ın başında yaşadı . 



Yani 

Denilson'la bir ilgimiz yok. İlgimiz olsa da söylemezdim. 
Nihat Özdemir - Futbol Aktüel, TRT1 

Senin sağlığını düşünmüşler 

Ne yalan söyleyeyim ki bu transfer sezonunda suskunluğa gömülmüş bir Fenerbahçe transfer platformu, benim keyifli bir puro yakmamı engelledi. 
Ziya Şengül - Star 

Vay Beşiktaş'ın haline 

Sinan'ın gol vuruşu, Youla'ya göre nispeten daha iyi. 
Rıdvan Dİlmen - Futbol Aktüel, NTV 

Gerets'i tanıyalım 1 

İki yıl önce aldığı çiftlikteki binanın restorasyon çalışmalarına Gerets de katılır. Ve işleri çabuklaştırmak için gece-gündüz ustalara yardım eder...İnşaat işlerine eli pek yatkındır 
Korkut Göze - Hürriyet 

Vay Galatasaray'ın haline 

Gerets, Hagi'den daha azgın, daha agresif ve öfkeli... Kazığa bağlasan durmaz. Yanlış bir hakem kararında, Gerets'in duyguları hemen suratına vurur. Yüz hatları gerilir, kaşı-gözü oynamaya başlar. 
Korkut Göze - Hürriyet 

En iyisini yapmışsın abi 

Geçen gün kendi kendime 'Artık dur Turgay' dedim. 'Galatasaray'ı eleştirmek yerine Galatasaraylılar'ı birleştirmek için gayret göster' dedim ve yazdım da bunu. 
Turgay Şeren - Akşam 

Özlü söz 9 

Koçan koçana... Kaçan kaçana... 
Ali Sami Alkış - Star 

Maymuna ne olmuş 

Nerede Federasyon Büyükleri "tatmin etmek" için, Anadolu Kulüpleri'nin "ağzına bir parmak bal çalmaya" uğraşıyor .. Ama, "kedinin gözü açıldı .." 
Öcal Uluç - Türkiye 

Youla'yı tanıyalım 1 

Özel yaşamı renklidir Youla'nın. Şakaya bayılır ve her geçen gün geliştirdiği Türkçesi ile sağa sola takılır. 
Korkut Göze - Hürriyet 



</TEXT>
</DOC>
