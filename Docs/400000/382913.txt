<DOC>
<DOCNO> 382913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo23.html </URL>
<DATE> 2005/09/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor, Fenerbahçe için hazır... 
</HEADLINE>
<TEXT>

     Konyaspor Kulübü Basın Sözcüsü Güven Öten, kendi sahalarında tüm maçları almaya kararlı olduklarını, karşılaşacakları takımın Fenerbahçe olmasının kararlılıklarını etkilemeyeceğini söyledi. 
     Öten, Konyaspor'un son haftalarda aldığı başarılı sonuçlarda, Türkiye'nin en iyi futbol oynayan güçlü ekipleri arasında yer aldığını ortaya koyduğunu belirtti. 
     Fenerbahçe ile Cumartesi günü, Şampiyonlar Ligi'nde PSV Eindhoven karşısında aldığı galibiyetten sonra Konya'da karşılaşacaklarını anımsatan Öten, şunları kaydetti 
     ''Takımda moraller en üst seviyede. Sakat ya da cezalı oyuncumuz bulunmuyor. Yeşil-beyazlı formayla ilk kez sahaya çıktığı Diyarbakırspor maçında golle buluşan yeni santrforumuz Mısırlı oyuncu Ahmed Belal'e, Mısır'da tanınan bir oyuncusun. Türkiye'de de kendini göstermen için Fenerbahçe maçı iyi bir fırsat dedik. Diğer golcülerimiz de oldukça formda. Fenerbahçe'nin PSV galibiyeti bizim için avantaj ya dezavantaj oluşturmayacak. Biz çıkıp güzel futbolumuzu oynayacağız. Bir hedefimiz var. Sahamızdaki tüm maçları alacağız. Oynadığımız takımın Fenerbahçe olması bu kararlılığımızı etkilemez.'' Fenerbahçe-PSV karşılaşmasında Fenerbahçe seyircisinin desteğini herkesin gördüğünü ifade eden Öten, ''Biz de bu maçta aynı desteği taraftarımızdan bekliyoruz. Yeşil-beyazlı seyircinin, tribünleri doldurarak büyük bir özveriyle takımını destekleyeceğine yürekten inanıyoruz'' diye konuştu. 
     
</TEXT>
</DOC>
