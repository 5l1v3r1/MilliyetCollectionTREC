<DOC>
<DOCNO> 387099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun15.html </URL>
<DATE> 2005/10/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yunanistan Cumhurbaşkanı Papulyas, Kıbrıs Rum kesiminde... 
</HEADLINE>
<TEXT>

     Yunanistan Cumhurbaşkanı Karolos Papulyas, 4 günlük resmi ziyaret için Kıbrıs Rum kesimine geldi. 
     Papulyas'ı, Larnaka Havaalanı'nda, Rum Yönetimi lideri Tasos Papadopulos karşıladı. 
     Rum radyosunun haberine göre, Papulyas, havaalanında yaptığı açıklamada, ziyaretinin ''sembolik aynı zamanda önemli olduğunu'' söyledi. 
     ''Türkiye'nin Avrupa Birliği ile üyelik müzakerelerine başlaması kararıyla ciddi gelişmelerle karşı karşıya bulunuyoruz'' diyen Papulyas, ''Atina ve güney Lefkoşa'nın hedeflerine ulaşabilmeleri için, aralarındaki işbirliğinin sürekli ve yoğun olması gerektiğini'' ifade etti. 
     Rum yönetimi lideri Tasos Papadopulos da Rum tarafının Papulyas'ı, ''Yunan devletinin temsilcisi ve Kıbrıs Elenizminin adalet için verdiği mücadeleye Yunanistan'ın katıldığının canlı ifadesi ve sembolü olarak karşıladığını'' söyledi. Papadopulos, Papulyas'a, ''Kıbrıs sorununa olan özel ilgisi'' nedeniyle teşekkür etti. 
     Papadopulos ve Papulyas daha sonra, Rum Başkanlık Sarayı'nda ikili görüşmeye geçti. Papadopulos, Yunanistan Cumhurbaşkanı'na, ''3. Makarios Büyük Madalyası'' verecek. 
     
</TEXT>
</DOC>
