<DOC>
<DOCNO> 398471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur12.html </URL>
<DATE> 2005/11/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Malatya'da ishal salgını, ambalajlı su satışlarını patlattı... 
</HEADLINE>
<TEXT>

     Malatya'da son bir haftada artan ishal vakalarının içme suyundan kaynaklandığı endişesi, ambalajlı su satışlarını artırdı. 
     İçme suyu satıcısı bir firmanın Malatya depo sorumlusu Necati Yılmaz, AA muhabirine, su siparişlerini karşılamakta güçlük çektiklerini belirtti. 
     Merkezlerine 2 TIR ve bir kamyon su siparişi verdiklerini ifade eden Yılmaz, şöyle konuştu 
     ''Yaz aylarında haftada ortalama 250 koli su satıyorduk. Eylül ayının sonlarında su satışları düştü. Ancak son bir haftada ishal vakalarının artması, talep patlaması yarattı. Hiç su satmayan mahalle bakkalları bile bizden su istemeye başladı. Stoklarımızda su kalmadı. Bize bin koli su siparişi verilmiş durumda. Taleplerin daha da artacağını düşünüyoruz. Merkezimizden 3 bin 600 koli su istedik.'' 
     
     ''12 TON SU SİPARİŞİ VERDİK'' 
     Malatya'daki bir alışveriş merkezinde mağaza müdürlüğü yapan Mehmet Sevim de ishal vakalarının ortaya çıkmasından önce 5 ve 8 litrelik şişe sularından günde ortalama 50 adet sattıklarını, ishal vakalarından sonra satışların arttığını söyledi. 
     Son bir haftadaki 5 ve 8 litrelik şişe suyu satışlarının yaklaşık 4 bin adete ulaştığını ifade eden Sevim, ''Stoklarımızda su kalmadı. Su bayii firmaların stoklarında da su yok. Şu an 5 ve 8 litrelik sulardan satamıyoruz. Sadece yarım litrelik sular mevcut'' diye konuştu. 
     Bir başka mağaza müdürü Faruk Saydar ise su stoklarının azaldığını bildirdi. 
     Saydar, 1,5 litrelik su şişelerinden daha önce günde ortalama 20 adet satıldığını belirterek, şöyle dedi 
     ''Mağazamızda, özellikle ishal vakalarıyla ilgili basında haberlerin yer alması üzerine günde 1.5 litrelik 300 şişeden fazla su satılıyor. Son bir haftada sular koli koli alınıyor. Stoklarımız azaldı. Konya'daki fabrikamıza 12 ton su siparişi verdik.'' 
     
</TEXT>
</DOC>
