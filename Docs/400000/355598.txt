<DOC>
<DOCNO> 355598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun01.html </URL>
<DATE> 2005/06/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD'de Demokrat Parti, Irak konusunda Bush'a karşı sertleşiyor... 
</HEADLINE>
<TEXT>

     ABD'de muhalefetteki Demokrat Parti, Cumhuriyetçi Başkan George Bush'un Irak politikalarına karşı muhalefetini yükseltirken, eski Demokrat Başkan Jimmy Carter'ın ulusal güvenlik danışmanı Zbigniew Brzezinski, Irak'ın ABD ordusu açısından içinden çıkılamayacak bir bataklığa dönüşmekte olduğunu söyledi. 
     Brzezinski, Demokrat Parti adına yayımlanan haftalık radyo konuşmasında, ''Ulusumuz, Irak'ta bu noktaya nasıl geldiğimiz konusunda dürüst bir açıklamayı hak ediyor. Bir bataklığa dönüşme eğilimi gösteren bu savaşta bundan sonra başarının nasıl tanımlandığını da ulusumuz duymak istiyor. Ancak Bush yönetiminden bunları alamıyoruz'' dedi. 
     Zbigniew Brzezinski, ''Bush, askerlerimizin eve dönebilmesinden önce neyin başarılması gerektiğini ve bunun nasıl yapılabileceğini bize açıkça söylesin'' diye konuştu. 
     ABD'de demokratlar, Irak'taki Amerikan askerlerinin geri çekilmesi için bir takvim açıklanmasını isterken, Bush yönetimi bu talebi reddediyor. 
     Irak'ta artan şiddet yüzünden her gün onlarca Iraklı yaşamını yitirirken, Amerikan askerlerinin kayıpları da artıyor. Bu durumun Amerikan kamuoyunda yol açtığı tepkiye karşın, Bush ve kurmayları, Irak için olumlu bir tablo çizmeyi sürdürüyor. 
     Bush, son konuşmasında, Irak askerlerinin eğitiminin ilerletilmesi ve siyasete istikrar kazandırılmasını içeren iki aşamalı bir Irak planı olduğunu söyledi. George Bush'un, planının ayrıntılarını salı gecesi yapacağı önemli Irak konuşmasında anlatması bekleniyor. 
     
</TEXT>
</DOC>
