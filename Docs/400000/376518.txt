<DOC>
<DOCNO> 376518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur30.html </URL>
<DATE> 2005/09/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Şehit cenazesinde 20 bin kişi toplandı 
</HEADLINE>
<TEXT>

     İbrahim LALELİ- Soner KOCAER KORKUTELİ Antalya , DHA 

HAKK Rİ’nin Çukurca İlçesi kırsal kesiminde geçen pazartesi günü PKK'lı teröristlerin yola döşediği mayına basarak şehit düşen, 26 yaşındaki piyade er Ahmet Belen'in cenazesi, Antalya'nın Korkuteli İlçesi'nde çevreden de gelenlerle birlikte yaklaşık 20 bin kişinin katıldığı törenle toprağa verildi. Diş teknisyeni olan ve 7 ay önce askerlik görevine Kayseri Hava İndirme Tugay Komutanlığı'nda başlayan Belen, 15 günlük geçici görevle Hakk ri'ye gönderilmişti. 
     Dün gece getirilen şehit erin cenazesini, bu sabah annesi Aysel, babası Murat ve 9 aylık eşi Seviye Belen, Antalya Devlet Hastanesi morgundan aldı. Çok sayıda polis ve jandarmanın sıkı çevre güvenliği aldığı morgun önünde, Belen'in yakınları gözyaşı döktü. Türk bayrağına sarılı tabut, polis eskortu eşliğinde memleketi olan Antalya'nın Korkuteli İlçesi'ne getirildi. 
     Ahmet Belen'in cenazesini, Korkuteli ve çevresinden gelen yaklaşık 20 bin kişi, ellerinde Türk bayraklarlarıyla ilçenin girişinde karşıladı. Cenaze aracını aralarına alan kalabalık, ilçenin diğer ucundaki, cenaze namazının kılınacağı Kuba Camii'ne kadar, Vatan bizim canımız, feda olsun kanımız’, Şehitler ölmez, vatan bölünmez’, Kahrolsun PKK’, Ahmet'e uzanan eller kırılsın’ diye slogan atarak yürüdü. 
     
     GÖZYAŞLARIYLA UĞURLANDI 

     Cami avlusundaki musalla taşına konulan tabuta sarılan Belen'in annesi Aysel Belen ve askere gitmeden 2 ay önce evlendiği eşi Seviye Belen, ağıtlar yaktı. Şehidin babası Murat Belen oğlunun tabutuna yüzünü gömüp sessizce ağladı. Belen'in erkek kardeşi Fatih Belen, Eve Dönüş Yasası'nı çıkaranlar görsün. Bu yasayı çıkaran siyasilere yazıklar olsun. Eve dönüş değil, dağa dönüş yasası çıkardılar. Binlerce şehit verdik halan de veriyoruz'' diye bağırdı. 
     Cenaze törenine katılan Antalya Valisi Alaaddin Yüksel, Büyükşehir Belediye Başkanı AKP'li Menderes Türel ve Garnizon Komutanı Tuğgeneral Atakan Altıparmak, cenaze namazı kılınırken Belen'in babası Murat Belen'in yanında en ön sırada saf tuttu. 
     Cenaze namazının ardından eller üzerine alınan tabut, Antalya'dan gelen askeri bandonun çaldığı cenaze marşının eşliğinde bir süre taşındı. Balkonlara çıkan, yol kenarına dizilen Korkutelililer, cenazeyi ağlayarak uğurladı. Ahmet Belen'in cenazesi, ailesinin yaşadığı Korkuteli'nin Avdan Köyü'ndeki mezarlıkta toprağa verildi. 
     Cenaze törenine, Genelkurmay Başkanlığı, Kara Kuvvetleri Komutanlığı, Jandarma Genel Komutanlığı, Jandarma Asayiş Komutanlığı ve 5'inci Piyade Er Eğitim Tugay Komutanlığı tarafından çelenk gönderildi. 
     
</TEXT>
</DOC>
