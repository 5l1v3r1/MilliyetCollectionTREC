<DOC>
<DOCNO> 393248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/magazin/axmag01.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sulhi Dölek askeri törenle uğurlandı 
</HEADLINE>
<TEXT>


BAYRAM KAYGUSUZ 

Senarist ve yazar Sulhi Dölek 57 , son yolculuğuna askeri törenle uğurlandı. 'Süper Baba', 'Bizimkiler', 'İkinci Bahar' ve 'Yabancı Damat' gibi milyonları ekran karşısına kilitleyen dizilerin senaristi emekli deniz yarbayı Dölek'in Türk bayrağına sarılı tabutu, Selimiye Camii'nde kılınan cenaze namazının ardından askerlerin omuzlarında taşınarak top arabasına konuldu. 

'Halkı iyi tanırdı' 
Eşi Nevin, kızları Suna ve Duygu Dölek'in gözyaşlarını tutamadıkları törene, 'Yabancı Damat'ın oyuncuları tam kadro olarak katıldı. Şişli Belediye Başkanı Mustafa Sarıgül, Türker İnanoğlu, Müjdat Gezen, Tarık Pabuçcuoğlu, Aykut Oray, Şevket Altuğ ve Zafer Ergin de törene katılanlar arasındaydı. Pabuçcuoğlu, "Çok genç yaşta vefat etti. Başarılı bir insan olmasında en büyük etken halkını çok iyi tanımasıydı" dedi. Dölek, Topkapı Çamlık Mezarlığı'nda toprağa verildi. 


</TEXT>
</DOC>
