<DOC>
<DOCNO> 381070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/spor/spo02.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Böylesini görmedim' 
</HEADLINE>
<TEXT>


Appiah, Sarı - Lacivertliler gibi ateşli, takımına güvenen bir taraftara dünyada çok az kulübün sahip olduğunu belirtti, iyi gitmelerine rağmen yapılan eleştirilere anlam veremediğini söyledi 


Stephen Appiah, Fenerbahçe için yapılan tenkitlerin çok ağır olduğunu savundu. İyi giden bir takımın bu kadar büyük eleştirilerle karşılaşmasına anlam veremediğini vurgulayan Ganalı oyuncu, takımdaki her futbolcunun büyük bir özveriyle çalıştığını belirtti. 
Büyük takım oldukları için eleştirilerin bir yere kadar normal olduğunu söyleyen Appiah konuşmasına şöyle devam etti 
"Fenerbahçe oturmuş bir takım. Antrenörümüz bizim gelişimimiz için elinden geleni yapıyor. Bu kadar iyi giden bir takıma büyük eleştiriler getirilmesini anlayamıyorum. Hepimizin tek hedefi, takımı Avrupa'da ve Türkiye'de daha başarılı bir hale getirmek." 
Sarı - Lacivertli taraftarın futbolcular için itici güç olduğuna da dikkat çeken Appiah, "Birçok takımda forma giydim. Fenerbahçe taraftarı kadar ateşli, bu kadar takımına güvenen taraftarın, bırakın Türkiye'yi, dünyada bile çok az olduğunu biliyorum. Biz takım olarak onların verdikleri desteğe en güzel yanıtı vereceğiz. Türkiye'de Fenerbahçe iki yıldır üst üste şampiyon oluyor. Bizim görevimiz bu başarıyı daha da yukarıya çekmektir" dedi. 
Milan önündeki performanslarının sonraki maçlar için umut verici olduğunu da ifade eden Fenerbahçe'nin yıldız futbolcusu, "Milan maçında çok iyi oynadık ama skor istediğimiz gibi olmadı. Ancak bu maçta gördük ki Fenerbahçe Avrupa'nın en iyi takımlarından birine 90 dakika boyunca hırsla ve futbol bilinciyle saldırabiliyor. Bu da ne kadar başarılı olabileceğimizin göstergesidir" yorumunu yaptı. 

Tuncay oynuyor 

YUSUF DURSUN 

Kemal'in darbesiyle önceki akşam sakatlanan Tuncay Şanlı'nın önemli bir durumunun bulunmadığı açıklandı. Burkulma, yırtık ve ödem şüphesiyle MR'ı çekilen Sarı - Lacivertli futbolcu dün akşamki idmana katılırken, bu durum teknik heyeti sevindirdi. 
Kayseri maçının son hazırlıklarını dün tamamlayan Fenerbahçe, daha sonra kampa çekildi. Samandıra'da, Christoph Daum yönetiminde 1 saat 40 dakika süren idman düz koşuyla başladı, taktik ağırlıklı çift kaleyle sona erdi. Sakatlığı bulunan Zafer Biryol takımdan ayrı çalıştı. 
Öte yandan UEFA yetkilileri, bugün Şükrü Saracoğlu'nu bir kez daha denetleyip, stadın PSV maçı için hazır olup olmadığına bakacak. PSV Eindhoven'in hocası Guus Hiddink de Ankaraspor maçını izleyip, çarşamba günkü karşılaşma ile ilgili rakipleri hakkında bilgi toplayacak. 

Cavcav'a gidecek 

Tahkim Kurulu tarafından lisansı askıya alınan Deniz Barış, sonunda çareyi Gençlerbirliği Başkanı İlhan Cavcav'da gördü. Eski başkanı ve Başkent ekibinin yöneticileriyle bir araya gelecek olan Sarı - Lacivertli futbolcunun, lisans için izin almak istediği vurgulandı. 

FENERBAHÇE - KAYSERİ 

Kadrolar 
FENERBAHÇE 
Volkan 
Serkan 
Önder 
Luciano 
Ümit 
Appiah 
Aurelio 
Selçuk 
Tuncay 
Alex 
Anelka 

KAYSERİ 
İvankov 
B. Bölükbaşı 
Muhammet 
Reşad 
Ergün 
Kamber 
Johnson 
Ragıp 
Fatih 
Yordanov 
Rodic 
Gökhan 

STAT Şükrü Saracoğlu 
SAAT 20.00 
HAKEM Selçuk Dereli 
YAYIN Lig TV 
SAKAT Ali Turan Kayserispor 
CEZALI Mehmet Topuz, Metin Aktaş, Bayram Toysal Kayserispor 


</TEXT>
</DOC>
