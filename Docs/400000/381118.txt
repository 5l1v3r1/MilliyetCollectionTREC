<DOC>
<DOCNO> 381118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun12.html </URL>
<DATE> 2005/09/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gazze'de şiddetli patlamalar .. 
</HEADLINE>
<TEXT>

     İsrail'in Gazze Şeridi'nde bir dizi askeri operasyon düzenleyeceği bildirilirken, Gazze kentinde şiddetli patlamalar meydana geldi. 
     İsrail radyosu, Savunma Bakanı Şaul Mofaz'ın orduya Gazze Şeridi'nde bir dizi operasyon yapması ve radikal gruplara ait yerleri vurması emrini verdiğini bildirdi. 
     Radyo, Başbakan Ariel Şaron'la gece birçok telefon konuşması yapan Mofaz'ın, İsrail topraklarına dün gece girişilen roketli saldırıya yanıt olarak silahlı kuvvetlere Gazze Şeridi'nde bir dizi operasyon emri verdiğini duyurdu. 
     Mofaz'ın orduya ayrıca, Gazze Şeridi ve Batı Şeria'daki aşırı dinci Hamas ve İslami Cihat örgütlerine ait yerleri vurma ve Gazze Şeridi'nin kuzeyine yakın bölgede askeri birlikleri konuşlandırma emri verildiği belirtildi. 
     
     GAZZE'DE PATLAMALAR 

     İsrail'in operasyona kalkışacağı açıklamasının ardından, Gazze kentinin merkezinde 3 şiddetli patlamanın meydana geldiği ve cankurtaranların patlama meydana gelen yerlere gittiği bildirildi. 
     Patlamanın neden kaynaklandığını ilk anda anlaşılmazken, görgü tanıkları, Gazze üzerinde İsrail savaş uçaklarını gördüklerini belirttiler. 
     
     PATLAMALARIN NEDENİ JETLERİN SES DUVARINI AŞMASI 

     Gazze kentinde duyulan patlamaların, İsrail’in F16 savaş uçaklarının ses duvarını aşmasından kaynaklandığı bildirildi. 
     Filistin İçişleri Bakanlığı, kentte duyulan şiddetli patlamalara İsrail jetlerinin ses duvarını aşmalarının neden olduğunu belirtti. 
     İsrail ordu yetkilisi de hava kuvvetlerinin bölgede hiçbir yeri hedeflemediğini kaydetti. 
     İsrail ordusu, dün gece Gazze’den İsrail topraklarına düzenlenen roket saldırısına misillemede bulunmuş, Gazze ve Cebaliye’yi havadan bombalamıştı. 
     İsrail radyosu da Savunma Bakanı Şaul Mofaz’ın orduya, Gazze Şeridi’nde bir dizi operasyon yapması ve radikal gruplara ait yerleri vurması emrini verdiğini bildirerek, ordunun kapsamlı bir operasyona hazırlandığını duyurmuştu. 
     
</TEXT>
</DOC>
