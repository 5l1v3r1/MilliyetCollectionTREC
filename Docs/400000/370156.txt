<DOC>
<DOCNO> 370156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöz çözebilirsen 
</HEADLINE>
<TEXT>


1 - Takımda kalmak istemeyen ve sürekli sakatlığını bahane eden Nicolas Anelka ile Alman hoca arasındaki soğuk savaş had safyaya ulaştı. 
2 - Kadronun yetersizliğinden şikayet eden ve ısrarla takviye isteyen tecrübeli hoca, Nihat Kahveci veya Hamit Altıntop'un peşinde 
3 - Alex ile Daum arasına da kara kedi girdi. Brezilyalı yıldızın isteksiz tavırları ve söz dinlememesi ikinci bir krizi gündeme getirdi 

YUSUF KOBAL 


Fenerbahçe'de Diyarbakırspor beraberliği sonrası sular dinmek bilmiyor. Teknik Direktör Daum'un karşılaşma sonrası "Takımda bir düğüm var. Bunu Çaykur Rizespor maçına kadar çözeceğim" sözlerinin ardında ciddi problemlerin yattığı öğrenildi. 
Başkan Aziz Yıldırım'ın ısrarla "Bir yere gitmeyecek" demesine rağmen Nicolas Anelka'nın takımda durmak istemediği ve özellikle Teknik Direktör Daum ile soğuk savaş yaşadığı bildirildi. Fransız yıldızı disiplinsiz hareketleri nedeniyle gözden çıkardığı ileri sürülen Alman hocanın, Anelka'nın bir an önce satılması için yönetime baskı yaptığı belirtildi. Geçtiğimiz yıl da Hooijdonk ile sorunlar yaşayan Daum'n bu tavrına özellikle yönetimin tepki gösterdiği kaydedildi. 

Transfer gerginliği 
Alman hocanın, Başkan Aziz Yıldırım ile yaptığı görüşmede de ısrarla takviye istediği ve kadronun yetersizliğinden dert yandığı iddia edildi. Alman hocanın, Nihat Kahveci ve Hamit Altıntop'tan birinin mutlaka alınmasını beklediği ancak yönetimin şimdilik bu transferlere yeşil ışık yakmadığı bildirildi. 
Sarı - Lacivertli takımdaki bir başka sürpriz gelişmenin ise Alex de Souza olduğu ileri sürüldü. Brezilyalı yıldızın antrenmanlarda ve maçlarda Daum'un isteklerini yerine getirmediği, isteksiz tavırlarıyla Alman hocayı bir hayli kızdırdığı kaydedildi. Anelka ve Alex gibi iki süper starıyla karşı karşıya gelen Daum'un takımdaki otoritesini yeniden kazanmak için çareler aradığı ve gerekirse sert tedbirler alabileceği öğrenildi. 

Kriz, Ada basınında 

Daum ile Anelka arasındaki problem İngiliz gazetelerine de yansıdı. Daily Mirror, Anelka'nın Manchester City'de oynarken tam 6 hafta, ne bir antrenman yapıp, ne de maça çıktığını kaydetti, yıldız futbolcunun benzer sorunları Fenerbahçe forması altında da yaşamaya başladığını belirtti. Gazete, yaşanan gelişmelerden sonra Anelka"nın tekrar Ada'ya dönme ihtimalinin yüksek olduğuna dikkat çekti, "Anelka'nın öfke nöbeti, Sounnes'i umutlandırıyor" yorumunu yaptı. 

Tuncay Şanlı'ya 33 bin YTL ceza 

Diyarbakırspor maçında oyundan çıkmasının ardından hakem Serdar Tatlı'ya "şerefsiz" dediği için oyundan çıktıktan sonra kırmızı kart gören Tuncay Şanlı'ya 20 bin avro Yaklaşık 33 bin YTL para cezası kesildi. Fenerbahçe yönetimi, profesyonel futbol takımının disiplin kurallarını ihlal ettiği gerekçesiyle yıldız futbolcusunu cezalandırırken, PFDK'nın da Tuncay'a en az iki maç hak mahrumiyeti vermesi bekleniyor. Büyük bir pişmanlık yaşayan milli futbolcu, "Çok canım yandı. Ağır bir fatura ödüyorum. Ama bundan sonra her şeyin üzerine sünger çekeceğim. Bu olaydan gereken dersi çıkardım" diye konuştu. 

Revizyon kapıda 

Teknik Direktör Christoph Daum'un, Rize deplasmanında farklı bir kadro sahaya sürmesi bekleniyor. Deniz Barış'a ilk 11 yolu gözüktü 


Ligin ilk iki haftasında hayal kırıklığı yaratan Fenerbahçe'de revizyon kapıya dayandı. Teknik Direktör Daum'un sakat, cezalı ve formsuz oyuncular nedeniyle Rize deplasmanında değişik bir on bir deneyeceği belirtildi. Alman hocanın, Tuncay'ın yerine Selçuk'a şans vereceği, Deniz'i yine savunmanın göbeğine çekerek, Serkan'ı yedek kulübesine oturtacağı öğrenildi. Bu arada Daum'un Rizespor maçı öncesi takımdaki yabancı oyuncularla özel bir toplantı yaparak kendilerine uyarılarda bulunacağı belirtildi. Fenerbahçe dünü izinli geçirirken, hazırlıklarına bugün başlayacak. Sarı - Lacivertliler, milli takıma giden oyuncular nedeniyle 10 kişi eksik çalışacak. 

Alex'ten ilginç itiraflar 

Brezilyalı yıldız saha içinde organizasyon eksikliği çektiklerini söyledi. Kendisine ait internet sitesinde Diyarbakır maçının kendilerine sezonun çok zorlu geçeceğini gösterdiğini belirten Alex, "Her rakip Fenerbahçe'nin arka arkaya üçüncü kupasını engellemek istiyor. Başlıca rakiplerimiz iyi transferlerle güçleniyor. Geçen yıla göre iyi görüntü sergilemedik. Aynı eksiklerimiz var ve farklı bir şey sunamadık" dedi. 
Alex, isteksiz olmadıklarını da vurgulayıp, "Ama saha içinde organizasyon eksikliği var. Rakipler nasıl oynadığımızı biliyorlar ve yeni bir şey yapmazsak maçlar zorlu olacak. Şampiyon olacağımıza inanıyorum ama daha çok antrenman yapmalıyız ve daha iyi oynamalıyız" diye konuştu. Alex kapalı kapılar arkasında oynama cezasının zalimlik olduğunu da sözlerine ekledi. 

Ersen Martin pahalı geldi 

NECMİ KEPÇETUTAN 

Forvet hattını güçlendirmek isteyen Fenerbahçe, Ankaraspor'un Denizlispor'dan transfer ettiği Ersen Martin ile orta saha oyuncusu Erman Özgür'e talip oldu. İki futbolcu için başkent ekibinin kapısını çalan ikinci başkan Nihat Özdemir, Semih ve bir miktar para vererek bu transferi bitirmek istediklerini iletti. Buna karşılık Ankaraspor, iki oyuncusu için Selçuk ve 5 milyon Euro gibi oldukça yüksek bir miktarda para talep etti. Bu teklif Fenerbahçe'ye fazla gelince görüşmeler ilk turda anlaşmazlıkla sonuçlandı. 

Mehmet Tan'ı anıyoruz 

Yazarımız Mehmet Tan'ı ölümünün ikinci yılında özlemle anıyoruz. Tan için bugün saat 10.30'da Trabzon'un Beşikdüzü ilçesi Akkese köyündeki kabri başında bir tören düzenlenecek. 


</TEXT>
</DOC>
