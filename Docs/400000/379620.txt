<DOC>
<DOCNO> 379620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun38.html </URL>
<DATE> 2005/09/19/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
AB Daimi Temsilciler Komitesi'nde uzlaşma umudu... 
</HEADLINE>
<TEXT>

     Türkiye’nin Kıbrıs konusundaki deklarasyonuna karşı yayımlanacak AB deklarasyonu taslak metni üzerinde uzlaşma amacıyla Brüksel’de olağanüstü toplantı yapan AB Daimi Temsilciler Komitesi’nde COREPER "olumlu bir sonuç" umudu görüldüğü bildirildi. 
     Diplomatik kaynaklar, AB Dönem Başkanı İngiltere’nin çağrısı üzerine bugün bir kez daha olağanüstü toplanan COREPER’de Rumlara yönelik baskının arttığını söylediler. Dönem Başkanı İngiltere’nin Rumlarla "baş başa" temaslarda bulunduğu belirtiliyor. 
     İngiliz kaynakları, Kıbrıs konusunda karşı deklarasyon metni üzerinde "uzlaşmaya çok yakın olunduğunu, önemli adımlar atıldığını, bu akşam veya yarın bir uzlaşmaya varılmasının umulduğunu" ifade ettiler. 
     COREPER’in bu akşam veya yarın tekrar toplanması planlanıyor. 
     AB üyesi 25 ülkenin Brüksel’deki daimi temsilcilerinden oluşan COREPER, son haftalarda yaptığı toplantılarda, AB Dönem Başkanı İngiltere’nin sunduğu taslak metinler üzerinde, özellikle Kıbrıs Rum kesiminin muhalefet nedeniyle uzlaşmaya varamamıştı. 
     Pazarlıkların, Türkiye’nin "Kıbrıs Cumhuriyeti"ni hangi süreçte tanımasının isteneceğine ilişkin ifadeler üzerinde yoğunlaştığı, bu konuda somut takvim belirlemeyen bir formül üzerinde anlaşmaya gidildiği belirtiliyor. 
     AB büyükelçilerinin, COREPER’in bugünkü toplantısında, 3 Ekim’de başlaması öngörülen Türkiye’nin AB’ye katılım müzakerelerinin temelini oluşturacak Müzakere Çerçeve Belgesi’ni de ele aldıkları bildirildi. 
     AB’nin yürütme organı olan AB Komisyonu tarafından hazırlanarak onaya sunulan Müzakere Çerçeve Belgesi’nin, ay sonundan önce, AB karar organı olan AB Konseyi tarafından onaylanması gerekiyor. 
     Belgeye "imtiyazlı ortaklık" seçeneğine ilişkin ifadeler sokturmak isteyen Avusturya’nın "yalnız kaldığı" belirtiliyor. 
     AB Genel İşler Konseyi’nin, dışişleri bakanları düzeyinde 26 Eylül’de Brüksel’de toplanarak Türkiye dosyasını ele alması öngörülüyor. 
     
</TEXT>
</DOC>
