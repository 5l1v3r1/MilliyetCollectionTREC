<DOC>
<DOCNO> 354793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy23.html </URL>
<DATE> 2005/06/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vekile zammı Baykal önlemiş 
</HEADLINE>
<TEXT>

     Her fırsatta maaşlarının yetersizliğinden yakınan milletvekillerine geçen sene Aralık ayında yüzde 30 ile 50 arasında yapılması öngörülen maaş artışına, Başbakan Tayyip Erdoğan’ın olumlu yaklaşmasına karşın CHP Genel Başkanı Deniz Baykal’ın karşı çıktığı, bu nedenle vekillerin memur maaş artışıyla yetindiği ortaya çıktı. 
     TBMM Başkanı Bülent Arınç başkanlığında toplanan Başkanlık Divanı sona erdi. Edinilen bilgiye göre, toplantının sohbet bölümünde milletvekili maaşları gündeme geldi. Bunun üzerine Arınç, geçen yıl milletvekili maaşlarının artırılması yönünde yaptığı girişimi divan üyelerine anlattı. Arınç, geçen yıl Aralık ayında bütçe görüşmeleri öncesinde CHP Grup Başkanvekili Ali Topuz, AKP Grup Başkanvekili Salih Kapusuz ile Plan ve Bütçe Komisyonu üyesi iki partiye mensup ikişer milletvekilinin katıldığı bir toplantı yaptıklarını ve vekil maaşlarının 9 milyar lira, milletvekili emekli maaşlarının da 4.5 milyar liraya çıkarılması konusunda görüş birliğine vardıklarını anlattı. 
     Arınç, yüzde 30 ile 50 arasında bir artışa karşılık gelen bu zam için verilecek teklif konusunda kendisinin AKP, CHP ve DYP’den birer imza istediğini de aktarırken, zam konusunda Başbakan Erdoğan’ın "olur" verdiğini ancak yanıt için bir gün izin isteyen Topuz’un genel başkanı Baykal ile görüştüğünü ancak Baykal’ın bu artışa karşı çıktığını dile getirdi. Baykal’ın bu karşı çıkışı üzerine milletvekilleri ise memur maaş artışıyla yetinmek zorunda kaldı. 
     
     VEKİLLERİ DEĞİL KURUMLARI KASTETTİM 
     Öte yandan toplantıda Başkanvekili Sadık Yakut’un, Arınç’ın Meclis’in sağlık harcamaları ile ilgili ithamından milletvekillerinin duyduğu rahatsızlığı dile getirdiği öğrenildi. Yakut’un, sağlık harcamalarıyla ilgili Arınç’ın geçen gün yaptığı açıklamanın milletvekillerinin şaibe altında bıraktığını söylemesi üzerine Arınç, açıklamasında milletvekillerini değil, Meclis’in anlaşmalı olduğu sağlık kuruluşlarını kastettiğini dile getirdi. 
     
     VEKİLLERİN HAVAALANINA MİNİBÜS TALEBİ 
     Bu arada TBMM İdare Amiri Burhan Kılıç da İstanbul ve İzmir milletvekillerinin bir talebini Başkanlık Divanı toplantısında gündeme getirdi. İzmir ve İstanbul milletvekillerinin, Meclis’in kendilerine tahsis edeceği bir minibüsün Perşembe akşamı havaalanına götürmesi, Pazartesi sabahı da karşılaması önerisi TBMM Başkanı Arınç tarafından espriyle karşılandı. Bu talebi ciddiye almayan Arınç, "Zaten üç gün misafirimiz oluyorlar. İstanbul veya İzmir milletvekili olmak varmış, biz hata yapmışız Manisa milletvekili olmakla" dedi. 
     
</TEXT>
</DOC>
