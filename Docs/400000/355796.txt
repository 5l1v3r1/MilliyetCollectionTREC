<DOC>
<DOCNO> 355796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun09.html </URL>
<DATE> 2005/06/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
"Türk dostu" Ermeni Edward Taşçı, son yolculuğuna uğurlandı... 
</HEADLINE>
<TEXT>

     ABD’de geçen çarşamba günü vefat eden Türk dostu Ermeni asıllı Edward Taşçı, New Jersey’de yapılan bir törenle son yolculuğuna uğurlandı. 
     Taşçı için önce New Jersey’deki St. Marks Süryani Ortadoks Katedrali’nde ayin düzenlendi. Ayin, Taşçı’nın üzeri Türk bayrağıyla örtülü tabutunun kiliseye alınmasıyla başladı. ABD’nin doğu kesimi Ortadoks Süryani Kiliseleri Matran’ı Mor Cyril Aphrem Kerim önderliğinde yapılan ayinde, Türkçe dualar da okundu. 
     New York Başkonsolosu Ömer Önhon, törende yaptığı konuşmada, Taşçı’nın vefatından duyduğu büyük üzüntüyü dile getirerek, onun değişik kültürler ve insanlar arasında köprüler kuran bir barış insanı olduğunu ifade etti. 
     Önhon, ayrıca Taşçı’nın hep doğruları söylediğini belirtti ve en sonunda bu doğruları yazıya geçirerek belgelemesinin ayrı bir önemi olduğundan bahsetti. 
     Türk Amerikan Federasyonu Dernekleri TADF Başkanı Ata Erim adına yapılan konuşmada da Taşçı’nın "Ben Ermeniyim, ama hain Ermeni değilim" dediği belirtilirken, Türkler için yaptığı çalışmalardan ve hizmetlerden sitayişle bahsedildi. 
     Edward Taşçı’nın manevi oğlum dediği İbrahim Kurtuluş ise, Taşçı’nın her zaman "Ailemin bana verdiği en büyük değer Türk kültürü ve değerleridir" dediğini, bu anlayıştan yola çıkarak yine bir Türk dostu olan eşi Mary ile evlerine gelen tüm Türkleri "Çocuklarım hoşgeldiniz. Burası sizin eviniz" diyerek ağırladığını anlattı. 
     Konuşmaların ardından tekrar dualar ve ilahilerle kiliseden çıkarılan ve cenaze arabasına yerleştirilen Taşçı’nın naaşı, uzun bir konvoy eşliğinde, New Jersey’de bulunan Laurel Kabristanı’ndaki Karaçay Türkleri Mezarlığı’na getirildi. 
     Buradaki törenin ardından Taşçı’nın Türk bayrağına sarılı naaşı, vasiyeti üzerine "Vatan" yazılı plakası, yakasındaki Atatürk rozeti ve yeni çıkan kitabı "Bana Türk Dostu Derler-Ermeni İddiaları, Gerçek Söylenmeli" ile birlikte defnedildi. 
     Edward Taşçı’nın tüm cenaze işlemleri ve masraflarının ABD’deki Türklerden gelen öneri ve yoğun istek sonucu TADF tarafından karşılandığı bildirildi. 
     
</TEXT>
</DOC>
