<DOC>
<DOCNO> 360685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun43.html </URL>
<DATE> 2005/07/13/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
İran, Rumsfeld'in sözlerine tepkili... 
</HEADLINE>
<TEXT>

     İran, ABD Savunma Bakanı Donald Rumsfeld’in "İran’ın İsrail’deki son saldırıda rolü olabileceği" yönündeki sözlerine tepki gösterdi. 
     Dışişleri Bakanlığı Sözcüsü Hamid Rıza Asefi, yaptığı açıklamada, "Bu sözler, ABD’nin terörizme karşı başlattığı kampanyadaki başarısızlığını haklı çıkarmak için yaydığı yalanlardır" dedi. 
     Asefi, "ABD’nin terörle mücadelesindeki yanlış hesaplar ve makul olmayan önlemlerinde ısrar ederek, geçmiş hatalarını tekrarlamasının dünyadaki güvensizliği artırdığını" kaydetti. 
     "ABD yetkililerinin dünyaya İsrail’in penceresinden baktıkları için uluslararası gelişmeleri gerçekçi bir şekilde değerlendiremediklerini" öne süren Hamid Rıza Asefi, "Terörün ve terörizmin merkezi, siyonist rejim ve onun vahşi önlemlerinde aranmalıdır" dedi. 
     ABD Savunma Bakanı Rumsfeld, dün bir toplantıda, İsrail’de meydana gelen son saldırıda "İran’ın rolü olabileceğini" söylemişti. 
     Rumsfeld, İran’ın Suriye üzerinden Beyrut’a insan gücü ve ekipman göndererek teröristlere destek sağladığını iddia etmişti. 
     İsrail’in Netenya kentinde dün meydana gelen intihar saldırısında, biri intihar eylemcisi olmak üzere 3 kişi ölmüş, yaklaşık 35 kişi yaralanmıştı. 
     
</TEXT>
</DOC>
