<DOC>
<DOCNO> 389190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun43.html </URL>
<DATE> 2005/10/24/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
BM Raporu "Ülkeler, tutukluların inanç özgürlüğüne saygılı olmalı" 
</HEADLINE>
<TEXT>

     BM, bütün ülkelerin cezaevindeki tutukluların din ve inanç özgürlüklerine saygı göstermeleri gerektiğini belirtti. 
     BM din ve inanç özgürlüğü özel raportörü Esma Cihangir, BM Genel Kurulu'na sunduğu raporunda, son zamanlarda tutukluların din ve inanç özgürlüklerinin ihlal edildiğine dair artan sayıda bilgi aldığını ifade etti. 
     Bir kişinin gözaltına alınması ya da hapsedilmesinin o kişinin din ve inanç özgürlüğünden mahrum bırakılmasını kapsamayacağını belirten Cihangir, raporunda, ''Bu standartlar bütün ceza ve tutukevlerinde dini ve inancı ne olursa olsun bütün tutuklulara uygulanmalıdır'' dedi. 
     Din ve inanç özgürlüğüne saygı prensibinin bütün ilgili yetkililerin dikkatine getirilerek, cezaevi personelinin eğitimleri sırasında bu konuya önemle vurgu yapılması gereğine işaret eden Cihangir, raporunda, ''Hiçbir şart altında bir tutuklunun dini inancı, ondan bilgi almak amacında olduğu gibi, kendisine karşı kullanılmamalıdır'' diye yazdı. 
     Bu yıl başlarında ABD'nin Guantanamo Üssü'ndeki cezaevinde Kur'an-ı Kerim'e hakaret edilmesinden dolayı birkaç kişinin öldüğüne atıfta bulunan Cihangir, raporunda, ''Din ve inanç özgürlüğüne saygının etkisi sadece hapishane duvarları ile sınırlı değildir'' ifadelerini kullandı. Rapora göre, Cihangir, tutukluların din ve inanç özgürlüğünün ihlal edildiğine dair 75 vaka için 35 ülke ile temasta bulundu. Bu temasların yarısının Asya-Pasifik ülkeleri, üçte birinin Avrupa ve Kuzey Amerika, yüzde 12'sinin Arap ülkeleri ve yüzde 9'unun da Afrika ve Latin Amerika ülkeleriyle yapıldığı kaydedildi. 
     Cihangir, raporunda, ziyaret etmek istediği 15 ülkeyi de sıralayarak, kendisini davet eden Bangladeş, Çin, İsrail ve Mauritus'a teşekkür etti. Cihangir, Azerbaycan, Kuzey Kore, Mısır, Eritre, Endonezya, İran, Kırgızistan, Rusya, Türkmenistan, ABD ve Özbekistan tarafından da incelemelerde bulunmak üzere davet edilmeyi umduğunu belirtti. 
     
</TEXT>
</DOC>
