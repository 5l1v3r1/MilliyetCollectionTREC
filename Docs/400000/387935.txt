<DOC>
<DOCNO> 387935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/soneko14.html </URL>
<DATE> 2005/10/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Deprem, İzmir'de sigorta talebini artırdı... 
</HEADLINE>
<TEXT>

     İzmir'de ardı ardına yaşanan depremler sonrası Zorunlu Deprem Sigortası yaptırmak için yapılan başvuru sayısının yükseliş gösterdiği bildirildi. 
     Doğal Afet Sigorta Kurumu DASK yetkililerinden alınan bilgiye göre, İzmir'de özellikle Urla ve Seferihisar İlçeleri'ndeki bazı semtlerde hasara neden olan deprem nedeniyle 46 poliçe sahibinin tazminat başvurusu yaptığı belirtildi. 
     Ekspertiz görevlilerinin 1 hafta içinde hasarlı evlerde inceleme yapacakları ve en geç 10 gün içinde zararların tazmin edileceği kaydedildi. 
     
     TÜRKİYE ÇAPINDA 2 MİLYON 600 BİN POLİÇE 
     Genel olarak belediye sınırları içinde kalan meskenlere yönelik deprem zararlarını karşılamak amacıyla yaptırılan Zorunlu Deprem Sigortası kapsamında Türkiye çapında 11-13 milyon konuttan ancak 2 milyon 600 bininin poliçe sahibi olduğu bildirilirken, İzmir'de sigorta kapsamında yer alan 900 bini aşkın konuttan ancak 162 bin 514'ünün sigortalı olduğunu ifade edildi. 
     DASK yetkilileri, depremlerden sonra İzmir'den Zorunlu Deprem Sigortası yaptırmak için yapılan başvurularda önemli oranda artış görüldüğünü belirttiler. 
     Türkiye'de deprem yaşandıktan hemen sonra poliçe talebinde artış görüldüğünü belirten yetkililer, ancak zaman içinde bu duyarlılığın azaldığına dikkati çektiler. Her yıl yenilenmesi gereken sigorta poliçelerinde, yenileme oranının da yüzde 35'lerde kaldığına dikkat çekildi. 
     Öte yandan, DASK'ın depremler sonrası oluşan hasarlar nedeniyle ödediği tazminat miktarı Temmuz ayı sonu itibarıyla 9 milyon 668 bin YTL'ye ulaştı. 
     
     ÖDENEN TAZMİNAT 
     DASK'ın internet sitesinden derlenen bilgilere göre, uygulamanın başladığı 27 Eylül 2000 ile 28 Temmuz 2005 tarihleri arasında meydana gelen ve büyüklüğü 3.6 ile 6.5 arasında değişen 109 deprem nedeniyle 5 bin 728 hasar görmüş konut sahibine 9 milyon 668 bin 26 YTL tazminat ödendi. 
     Bu yıl 5 Ekim itibarıyla, geçen yıla göre Marmara Bölgesi'nde yüzde 4.5 artışla 1 milyon 88 bin 600 bin, Ege Bölgesi'nde yüzde 15 artışla 389 bin 563 ve İç Anadolu Bölgesi'nde yüzde 13 artışla 403 bin 830 konutun sigortalandığı belirtildi. 
     
</TEXT>
</DOC>
