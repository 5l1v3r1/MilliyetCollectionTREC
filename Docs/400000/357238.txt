<DOC>
<DOCNO> 357238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/ysenay.html </URL>
<DATE> 2005/07/01/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Daum'u sevemiyorum 
</HEADLINE>
<TEXT>



Sayın Şenay "Epeydir Fenerbahçe yazmıyorsunuz" şeklinde sitemli mailler alıyorum saygın okuyuculardan... Kendilerine göre haklılar tabii.. Yeni sezonda takımın bilinen eksikleri hangi isimlerle yenilenecek .. "Yükseliş çıtası" hangi kerametli rakamlara ulaşacak .. Takım Türkiye liglerinde geçmiş senelerde olduğu gibi "kaplumbağa adımları" ile mi kovalayacak şampiyonluğu, yoksa çakı gibi seri çalışan bir krampon zenginliği mi sarıp sarmalayacak Fenerbahçe soyunma odasını .. 
"Beni seven, Daum'u da sevmeli" mesajına hiç katılmıyorum ben Sayın Aziz Yıldırım'ın... Çünkü Başkan'ın Sarı - Lacivertli camiaya verdiği unutulmaz emeklerin Daum'un tembelliği ile kıyaslanması bile tüylerimi diken diken ediyor inanınız... Ya stat inşaatı ile ilk günden beri yatıp kalkan Nihat Özbağı'nın fedakarlıkları için nasıl bir şükran ifadesi kullanmalıyız ki .. Hakan Bilal Kutlualp'in kırık kalbi tamir edildiğine göre Mahmut Uslu üstadla düşerler yine şimdilerde Dünya yollarına ve Fenerbahçe'nin transfer düğümlerini çözebilmek adına... Murat Özaydınlı kardeşimiz Sarı - Lacivertli ürünlerin yeni yeni bulguları adına teknik yardımcılarıyla kimbilir hangi çağdaş eskiz ve ekonomik hesapların içinde kafa yormaktalar... İlhan Ekşioğlu da Fenerbahçe'nin yarınlarına kendini hazırlayan genç ve uygar bir beyin... Anlayacağınız Fenerbahçe yönetimi, inanın Avrupa takımları önündeki resmi maçlarda yarışan "sahadaki ayaklardan" çok daha seri oynayıp, çabuk sonuçlar alıyorlar Sarı - Lacivertliler'in geleceği adına... Şimdi bu çalışkanlıkları yürekten alkışlarken "Avrupalı Fenerbahçe'yi yaratamayan Daum'u" niye karıştıralım ki bu cümbüşün 
içine .. 

Hüsran tablosu 
Hadi iki yıllık şampiyonluk analizlerine bakıp da, hangi takımların hangi kabahatlerinin Fenerbahçe'nin liderliklerine itici güç olduğu fotoğraflarına takılıp, kalmayalım... Ancak Fenerbahçe'nin geçmişteki yurt dışı maçlarını ele alırsak büyük bir "hüsran tablosu" çıkıyor maalesef ortaya... O zaman bu işin faturasını Daum'a değil de, kime çıkaracağız ki .. Neyse, güzel güzel tatil yapanlarınız var şimdi ülkenin sahil şeritlerinde... Yine Daum marazası çıkararak, hiç de keyfinizi kaçırmayalım boşyere... Dileyelim Alman hoca bu yıl transferlerini doğru yapar ve Sarı - Lacivertli renkleri Şampiyonlar Ligi'nde söz sahibi kılar da, bizler de "kötü kalem - Daum'u sevmeyen yazar" sıfatıyla anılmayız sezon boyunca... Ama ben sizlerin mutluluğu adına yanılmaya öylesine hazırım ki şimdiden. 



</TEXT>
</DOC>
