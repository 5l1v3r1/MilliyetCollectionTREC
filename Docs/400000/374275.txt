<DOC>
<DOCNO> 374275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/spo02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir garip teklif 
</HEADLINE>
<TEXT>


Fenerbahçe'nin Şampiyonlar Ligi'ndeki rakiplerinden PSV Eindhoven, sürpriz bir şekilde Ümit Özat'ı resmen istedi. Hooijdonk'un tavsiyesiyle gelen öneriye yönetim olumsuz yanıt verdi 

YALÇIN TÜRK 


Sarı - Lacivertli kulüpte Ümit Özat'a gelen şaşırtıcı teklif damgasını vurdu. Fenerbahçe'nin Şampiyonlar Ligi'ndeki rakiplerinden PSV Eindhoven'in, Pierre van Hooijdonk'un tavsiyesi üzerine Ümit Özat için kulübe resmi teklifte bulunduğu ortaya çıktı. 
Hollanda kulübünün, sol kanat ve stoper oyuncu arayışları sırasında Hooijdonk'a danıştığı, Ümit Özat için olumlu referans gelmesi üzerine de Fenerbahçe'nin kapısını çaldığı öğrenildi. PSV'nin Ümit Özat için 1 milyon 250 bin Euro'luk bir teklifle geldiği, ancak yönetimin konuyu hiç düşünmeden ret cevabı verdiği bildirildi. 

Fenerbahçe pusuda 

YUSUF KOBAL 

Yönetim, 1 Eylül'e kadar transfer şansı bulunması nedeniyle, Anelka'nın AB statüsünde oynaması için Tahkim'e yapılan başvurunun bugün yanıt bulmasını bekliyor. Eğer olumlu cevap gelirse, anlaşılan yabancı Türkiye'ye getirilecek. Ayrıca yöneticiler, PFDK'nın Diyarbakır maçındaki olaylar nedeniyle Beşiktaş'a seyircisiz oynama cezası vereceğini düşünüyor. Fenerbahçe, İnönü'ye kapatma cezası verilmesi halinde, Beşiktaş'ın seyirci avantajı devam edeceği için, karara itiraz etmeyi planlıyor. 

Lorant'tan destek 

Fenerbahçe'yi de çalıştıran Sivasspor Teknik Direktörü Lorant, Daum'a destek çıktı, Ortega'nın yıldız olmadığını iddia etti. 
Alman hoca, "Daum deyince önce akla şampiyonluk gelir. Bana göre büyük hoca. Daum'u olumsuz yönde tartışmak büyük haksızlık. Fenerbahçe bu yıl da en büyük şampiyon adayıdır. Ortega'nın transferine sıcak bakmıyordum. Yıldız olsa, şu anda bir yerlerde olurdu. Ama bunlar geride kaldı. Fenerbahçe'de çok güzel günlerimin geçtiğini de vurgulamak isterim" diye konuştu. 

Zafer'e güvenoyu 

Fenerbahçeli taraftarlar, yeni transfer Zafer Biryol'un başarılı olacağı görüşünde birleşti. İnternette Fenerbahçe ile ilgili haberler yayınlayan www.fenerbahce.com adlı web sitesinde halen süren "Sizce yeni transfer Zafer Biryol, Fenerbahçe'de başarılı olabilecek mi " konulu ankete katılanların yüzde 80.9'u "Olacak" şıkkını işaretledi. 

Servet sevinci 

YUSUF DURSUN 

Fenerbahçeli Servet Çetin uzun sakatlık döneminin ardından bugünden itibaren çalışmalara başlayacak. Tedavi gördüğü Almanya'dan dün dönen milli futbolcu, "50 gündür doktor doktor dolaşıyorum. Allah kimseyi düşürmesin. Sonunda sorunun boğazımdaki iltihaptan olduğu belli oldu. Koşulara başladım. Haftaya salı takımla birlikte idmana çıkacağım. Ağrılarım geçerse üç haftada hazır olurum" diye konuştu. 
Sarı-Lacivertliler, Ankaraspor maçının hazırlıklarına bugünkü çift antrenmanla başlayacak. Zafer Biryol da, ilk idmanına çıkacak. 


</TEXT>
</DOC>
