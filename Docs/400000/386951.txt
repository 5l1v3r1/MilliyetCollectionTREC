<DOC>
<DOCNO> 386951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo22.html </URL>
<DATE> 2005/10/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İsviçre basını Zor kura ama korkmuyoruz 
</HEADLINE>
<TEXT>

     
     Zafer ATAMER-Bilgehan DEMİR CENEVRE, DHA 

     
İSVİÇRE basını, 2006 Dünya Kupası play-off kuralarında Türkiye-İsviçre eşleşmesine geniş yer ayırdı. 
     İsviçre önde gelen gazetelerinden Le Matin, ’Zorun iyisi’ başlığı altında verdiği haberde, "Kura çekiminde FIFA sıralamasında İspanya 8. sırada, Çekoslavakya 4. ve Türkiye de 12. sırada yer alıyordu. Franz Beckenbauer bize bunların en kötüsü olan Türkiye’yi çekti, ancak Türkiye’nin 2002 Dünya Kupası üçüncüsü olduğunu unutmamak gerek. Fakat o kadrodan kaleci Rüstü Rençber artık kadroda yok. Rüştü yerini genç Volkan’a bırakırken Newcastle’da oynayan Emre Belezoğlu da sarı kart cezalısı. 12 Kasım’daki maç bizim için kolay olacak, ama 16 Kasım’daki rövanş için aynı şeyi söyleyemeyeceğiz. Çok sıcak bir karşılaşma olacak" diye yazdı. 
     Bliç gazetesi de öncelikle Bern’de oynanacak karşılaşma için güvenliği sağlamak istediklerini belirterek, "İsviçre’de 100 bin civarında Türk var. Bunların hepsini Wankdorf’a almamız mümkün değil. Onun için bizim tavsiyemiz Cenevre Stadı’nda kurulacak büyük dev ekrandan da maçı rahat bir şekilde izlemeleri. Bizim görüşümüz iyi oynayan tarafın Almanya’ya gitmesidir" yorumuna yer verdi. 
     
     ’İSTANBUL’DA ACI BİR HATIRAMIZ VAR’ 

     Nue Beurcher Beint gazetesi ise, "Almanya yolunda tek engel Türkiye" başlığını attığı haberinde, Fatih Terim’i ön plana çıkardı. Türkiye’nin gruptan çıkarak mucizeyi gerçekleştirdiğini yazan gazete, ilk maçın İsviçre’de olmasının dezavantaj olduğuna değinerek, Türk taraftarların çok ateşli olduğunu belirtti. 
     Aar Gauer Reitumg Gazetesi de, "İstanbul’da acı bir hatıramız var" başlığıyla verdiği haberde, Türkiye konusunda İsviçre’nin tecrübeli olduğunu yazdı. Gazete, Türkiye - İsviçre eşleşmesi hakkında "Zorlu geçecek mücadelede Türk taraftarlara taşkınlık çıkarmayacakları için güveniyoruz. İlk maç dışarıda olsaydı çok daha iyi olurdu. Türkler kendinden emin" yorumunda bulundu. 
     Tribüne De Geneve Gazetesi ise "İsviçre’ye zor kura, ama korkmuyoruz" başlığıyla verdiği haberde "Beckenbauer’ın eli bize karşı Türkiye’yi çekti, zor ancak korkmuyoruz" derken, İsviçre Milli Takımı teknik heyeti ve oyuncuların şu görüşlerini de sayfalarında yer verdi 
     Yardımcı Antrenör Michel Pont "Burada oynayacağımız maçta bir sorun yaşacağımızı düşünmüyorum, ama İstanbul’daki rövanş maçının zor geçeceği açıkça belli. Şimdiden Türk Milli takımının maç kasetlerini alarak etüt etmeye başladık." Takım kaptanı Johann Vogel "Seri başı olamadığımız zorlu bir rakibe düştük. Taraftarımızın buradaki maçın biletlerini hemen almalarını diliyorum. Bütün bu soruların cevapları bir ay içinde belli olacak." Patrick Müller "Ben şahsen rakip olarak İspanya’yı isterdim. Bizi istanbul’da korkunç bir atmosfer bekliyor. İlk hedefimiz Bern’de bol gollü bir galibiyet elde etmek olacak. Çünkü İstanbul’a işimiz zor." Philippe Senderos "Korkulacak bir şey yok, Almanya’ya biz gideceğiz." 

     
</TEXT>
</DOC>
