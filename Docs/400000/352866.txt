<DOC>
<DOCNO> 352866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun18.html </URL>
<DATE> 2005/06/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
AB Konseyi önündeki Türk bayrağı yok oldu 
</HEADLINE>
<TEXT>

     AB Zirvesi’nde yaşanan tartışmalar ve genişlemeye ilişkin soru işaretleri, dünya basınında büyük yankı buldu. İspanyol gazetesi ABC, Avrupa Konseyi binasının önünde bulunan 28 bayraktan biri olan Türkiye bayrağının indirilmesinin "anlamlı" olduğuna dikkat çekti. 
     Yabancı basında Fransa’nın Türkiye ile müzakerelerin başlamasına karşı olduğu yorumunu yapıldı. Le Figaro, "Türkiye Chirac’ın Virajı" başlığını atarken The Guardian, demokratik ve laik Türkiye’nin reddedilmesi halinde İslam dünyasına öldürücü bir mesaj gönderileceği yorumunu yaptı. 
     
     TÜRK BAYRAĞI İNDİRİLDİ 

     İspanya’nın önde gelen gazetelerinden ABC, zirve nedeniyle aday ülkelerin çok hassas bir durumda olduğunu belirterek, "Türkiye ile müzakerelere gelince, perspektifler birdenbire karardı" yorumunu yaptı. Gazete, zirve arifesinde AB Konseyi binasının önünde konulan 28 bayrak arasında yer alan Türk bayrağının, "Türk hükümetinin gözlemci olarak davet edilmediği" için 16 Haziran’da yok olduğunu belirterek, bunun normal olduğunu yazdı. 
     Ancak gazete, "Müzakere sürecinin geleceği konusunda bir önsezi olabilecek bu ayrıntı, pek çok kişinin gözünden kaçmadı" diye yazdı. 
     İspanyol gazetesinin yorumunu değerlendiren Brüksel'deki kaynaklar, AB Zirvesi'nde önceden öngörülen aday ülkeler ile bilgilendirme toplantısı iptal edildiği için Türkiye ile birlikte diğer aday ülkelerin bayrakları da AB Konseyi binası önünde yeralmadığına dikkat çekti. 
     Uygulama, prosedür olarak sıradan ve olağan olmasına karşın "sembolik" olarak AB çevrelerinde ilgi çekici bir ayrıntı olarak değerlendirildi. 
     
     LE FİGARO CHİRAC’IN VİRAJI 

     Fransız Le Figaro gazetesi, Cumhurbaşkanı Jacques Chirac’ın zirvede Türkiye’nin adını kullanmadan "genişlemiş bir AB’nin etkin bir biçimde işlemesini sağlayacak kurumlar olmadığı sürece genişlemenin devam etmesini sorguladığını" anımsattı. "Türkiye Chirac’ın Virajı" başlığını atan gazete, Chirac’ın AB’nin geleceğine ilişkin konuların olağanüstü bir zirvede ele alınmasını istediğine dikkat çekti. Gazete, AB’nin Türkiye ile müzakerelerin 3 Ekim’de başlaması konusunda angaje olduğunu, bu sürecin 15 yıl sürebileceğini belirtti. 
     
     NEW YORK TİMES FRANSA, TÜRKİYE İLE MÜZAKERELERE KARŞI 

     ABD gazetesi New York Times, Fransa Cumhurbaşkanı Jacques Chirac’ın zirvede ilk defa AB’nin genişlemesiyle ile ilgili kuşku yarattığını belirtti. "Crirac’ın sözleri tek işaret olmazsa bile, yaşanan krizin nedeniyle AB’nin genişlemesinin kurban edilebileceği yolundaki en açık sözler" diye yazan gazete, Fransa Başbakanı Dominique de Villepin’in açıklamalarını da anımsatarak "Bu, Fransa’nın, bu yıl da Türkiye ve Hırvatistan’ın üyelikleri konusunda müzakerelere başlanmasına karşı olduğunu gösteriyor" yorumunu yaptı. 
     
     THE GUARDİAN İSLAM DÜNYASINA ÖLDÜRÜCÜ MESAJ OLUR 

     İngiliz the Guardian gazetesi de, AB’de halkın genişlemeye karşı olduğunu belirterek, "Balkanlar’a hayır, Ukrayna’ya hayır ve özellikle Türkiye’ye hayır" dendiğini yazdı. Bunun ne kadar kötü olursa olsun liderlerin halkı dinlemesi gerektiğini savunan gazete, bu durumun, Türkiye ile müzakerelerin 3 Ekim’de başlaması öncesinde ortaya çıkan "gerçek bir kriz" olduğunu öne sürdü. Gazete, "İnsan hakları ve diğer AB kriterlerine uymak için reform yaparken nasıl hayır diyeceğiz Modern ve laik bir demokrasiyi reddetmek İslam dünyasına öldürücü bir mesaj gönderir" görüşünü savundu. 

     
</TEXT>
</DOC>
