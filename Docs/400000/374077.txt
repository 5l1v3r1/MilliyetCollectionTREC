<DOC>
<DOCNO> 374077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun40.html </URL>
<DATE> 2005/08/30/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yakovu Türkiye'yi provokasyon yapmakla suçladı... 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, "Türkiye’nin uyum protokolünü imzalarken Rum yönetimini tanımadığı yolunda yaptığı açıklamanın, kabul edilemez bir provokasyon olduğunu" ileri sürdü. Yakovu, Avusturya Dışişleri Bakanı Ursula Plassnik ile Viyana’ya yaptığı ortak basın toplantısında, kendilerinin "Avrupa Birliği değerlerine bağlı gerçek bir Avrupalı olduklarını" ifade ederek, "Türkiye’nin uzun süre Gümrük Birliği uyum protokolünü imzalamadığını, daha sonra imzalarken de yayımladığı deklarasyonun Kıbrıs Rum yönetimini tanımadığı yolundaki kabul edilemez provokatif bir açıklama olduğunu ve bu yüzden Türkiye’nin AB ile ilişkilerinin çok sorunlu olacağını" söyledi. 
     Türkiye’nin yaptığı açıklamanın "devletler hukukuna aykırı olduğunu" iddia eden Yakovu, bir gazetecinin "Türkiye ile müzakerelerin başlamasını veto edip etmeyeceklerini" sorması üzerine, şunları söyledi 
     "Biz peşinen olumsuz düşünmek istemiyoruz. Türkiye’nin AB’ye üyelik girişimlerini destekledik, ancak biz gerçekten Avrupalı olan ve Avrupalı gibi düşünen bir Türkiye’yi destekledik. Türkiye’nin uyum protokolüyle birlikte yaptığı açıklama konusunda uzmanların görüşünü de aldık. Uzmanlar bu açıklamanın geçersiz olduğunu söylüyorlar. 
     Türkiye ile müzakerelerin başlayıp başlamayacağını yarınki toplantıda AB Daimi Temsilciler Komitesi toplantısı tartışmayacağız. Bizim tutumumuz dışişleri bakanları toplantısında bize sunulacak metne göre belirlenecek." İngiltere’nin Newport kentinde 1 -2 Eylül günlerinde yapılacak AB Dışişleri Bakanları Toplantısı’nda "bu sorunu masaya getireceklerini" ifade eden Yakovu, "kendilerinin her zaman diyalogtan yana olduklarını ve bu konuyu da AB’li muhataplarıyla görüşmek ve tartışmak istediklerini, ancak kabul edilmesi mümkün olmayan bir metni kabul etmeye hazır olmadıklarını" söyledi. 
     Avusturya Dışişleri Bakanı Ursula Plassnik ise bir soru üzerine, Türkiye’nin Kıbrıs Rum yönetimini tanımadığı yolundaki deklarasyonunu "devletler hukuku açısından analiz ettiklerini" belirterek, "Türkiye’nin bu açıklamasının kendileri için göz ardı edilebilir, vazgeçilebilir bir açıklama olduğunu" bildirdi. 
     
     LASSNİK’TEN AB DIŞİŞLERİ BAKANLARINA MEKTUP 
     Bu arada, Avusturya Dışişleri Bakanı Plassnik bugün AB dışişleri bakanlarına bir mektup yazarak, Türkiye’nin AB üyeliği konusunda "tam üyelik yerine alternatif bir modelin de göz önünde tutulmasını" istedi. 
     Plassnik, bugün yazdığı mektup konusunda şunları söyledi 
     "Geçen temmuz ayında yapılan toplantıda maalesef bu konuları ve Türkiye’nin uyum protokolü konusundaki açıklamasını tartışmaya olanak bulamadık. Türkiye ile müzakerelerin hedefi bizim için çok önemlidir. 
     Biz tek bir darbe ile kazanamayacağımızı biliyoruz, ama adım adım gideceğiz. Fazla zamanımız olacağını sanmıyorum, ama yine de birçok üye ülkenin bu tartışmalara katılacağını umuyorum." Plassnik, Yakovu ile yaptığı ortak basın toplantısında konuya ilişkin bir soruya ise "Biz Türkiye konusunda bir tartışmanın başlaması için girişimde bulunacağız. Bizim istediğimiz, açıklık, AB’nin yeni üye kabul etme yeterliliğinin göz önünde bulundurulması ve Türkiye’nin uyum protokolü konusundaki deklarasyonuna açıklık getirilmesidir" yanıtını verdi. 
     AB’nin Avusturyalı eski tarım komiseri Franz Fischler ile Avrupa parlamentosu üyesi Ursula Steinzl’in "Türkiye’nin AB’ye hiçbir zaman üye olamayacağı" yolundaki açıklamaları anımsatılan Plassnik, "Ne Fischler ne de Steinzl birer peygamber değildirler ve ne olacağını şimdiden kesin olarak bilemezler. Ben bugün Avrupalı meslektaşlarıma yazdığım mektupla, Avusturya’nın pozisyonunu bir kez daha kendilerine anımsatmak istedim. Ben Türkiye konusunda alternatif bir model konusunda ortak bir noktada birleşeceğimize inanıyorum" dedi. 
     
</TEXT>
</DOC>
