<DOC>
<DOCNO> 379844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo11.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz nerde yanlış yaptık 
</HEADLINE>
<TEXT>


Son yıllarda Avrupa kupalarındaki şanssızlığımızı yenmiş, bir tur geçmeyi, bir maç kazanmayı başarı kabul etmez olmuştuk. Ama hafta içinde adeta k bus geri döndü ve 24 yıl sonra ilk kez tüm takımlarımız birden ilk tur ilk maçlarını kaybetti. 

HABER ARAŞTIRMA UĞUR MELEKE 


Ne de güzel gidiyorduk... 1987-88 sezonunun Şampiyon Kulüpler Kupası Şampiyonu PSV Eindhoven'ı yenen tek takımın Galatasaray olması, bir şeylerin değişeceğinin ilk sinyallerini vermişti. Bir sezon sonraysa Mustafa Denizli her "Şansımız yüzde 51" dediğinde başlarımız sanki göğe değmişti. Galatasaray, önce Rapid Wien'i Savaş Demiral'ın Avusturya'daki altın değerindeki golüyle geçmiş, sonra yüz yıl geçse unutulmayacak Neuchatel Xamax zaferine imza atmıştı. Hem de TRT spikerinin deyimiyle "masada da 5-0" kazanarak... 
Galatasaray, Ali Sami Yen'de "bahardan kalma bir gün"le yetinmemiş, önce Fransa'da sonra Almanya'da, Monaco'yu üzüp Avrupa'nın ilk dördüne kalmıştı. 1991-1992 Avrupa Kupa Galipleri Kupası çeyrek finalinde Werder Bremen karşısında aynı sahada bahar bir kez daha yüzümüze gülmüş, zemin beyazlara bürünmemiş olsaydı, belki de ilk Avrupa kupası için 8 yıl daha beklemeyecektik. 
İki sezon sonra Manchester United'ı "değil Schmeichel, bütün Maykıllar gelse kurtaramayacak" gollerle geçip, Avrupa'nın sadece sekiz büyüğünün katıldığı Şampiyonlar Ligi'ne girmeyi başaran Sarı-Kırmızılılar çıtayı yükseltmeye devam ettiler. 1994-95'te Trabzonspor Aston Villa'yı elemiş, 1996-1997'deyse Fenerbahçe 40 yıldır kendi sahasında yenilmeyen Manchester United'ı evinde devirip tarih yazmıştı. 
1997-98'de Beşiktaş, Şampiyonlar Ligi'nde Göteborg ve Paris St.Germain'i yenmiş, 1998-99'da Galatasaray Athletic Bilbao'ya takılıp turu son anda elinden kaçırmıştı. 1999-2000'deyse Türk futbol tarihinin en büyük başarısı geldi. 

Yenilgisiz kupa 
Şampiyonlar Ligi H Grubu'nda üçüncü olan Galatasaray, UEFA Kupası'nda yoluna devam etme hakkı kazanıp, yenilgisiz şampiyonluğa ulaştı. Bologna, Borussia Dortmund, Mallorca, Leeds United ve Arsenal'i geçerek Kupa 2'yi müzesine götüren Galatasaray, 2000-2001 sezonuna da Real Madrid'i yenerek en büyük kupayla başladı. Aynı sezon Avrupa macerasını aynı takım karşısında Şampiyonlar Ligi çeyrek finalini yitirerek noktalayan Galatasaray, 2001-2002'de de Şampiyonlar Ligi'nde son sekizin kıyısından döndü. 
2002-2003'te Denizlispor sırasıyla Lorient Fransa , Sparta Prag Çek Cum. , Olympique Lyon'u Fransa elerken Porto'ya 4.turda boyun eğdi. Aynı sezon Beşiktaş'sa UEFA Kupası'nda son sekize kaldı, ama Lazio'ya kaybederek elendi. 2003-2004'te bu kez Gençlerbirliği UEFA Kupası 4. turuna kadar ilerlemeyi başardı ama onları da durduran şampiyon Valencia oldu. 

Durgunluk zirveye vurdu 
Son 4 sezonda 4 büyüklerin durgunluğu ve özellikle geçtiğimiz yıl hiçbir takımımızın son 16'yı görememesi tehlike sinyallerinin doruğa çıktığı nokta oldu. Bu yılsa, Trabzonspor Şampiyonlar Ligi 2. ön eleme turunda Avrupa defterini kapatırken, kalan üç takımımız da ilk tur ilk maçlarını mağlubiyetlerle bitirdiler. 
Son 4 sezonda Avrupa sıralamasında 11'incilikten 7'nciliğe kadar tırmanan Türkiye, tekrar ilk 16'nın dışında kalıp Şampiyonlar Ligi'ne tek takımla katılma tehlikesiyle karşı karşıya. Umarız sadece ilk tur ilk maç istatistikleri 24 yıl öncesini hatırlatmış olsun. 



</TEXT>
</DOC>
