<DOC>
<DOCNO> 366614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/yasam/yas05.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sigara 20 yılda 550 bin can alacak' 
</HEADLINE>
<TEXT>


Türkiye'de sigara içenlerin yüzde 55'inin 35-58 yaşları arasında öldüğünü belirten Sağlık Bakanlığı açıkladı Şu anda bile dünyada 5 kişi sigaradan hayatını kaybediyor 

ANKARA Milliyet 

Sağlık Bakanlığı, önlem alınmaması durumunda gelecek 20 yılda Türkiye'de sigaraya bağlı nedenlerden yaklaşık 550 bin ölüm vakası beklendiğini açıkladı. 
Sağlık Bakanlığı Kanserle Savaş Dairesi Başkanlığı'ndan dün yapılan yazılı açıklamada, sigara kullanımıyla ilgili bilgi verildi. Açıklamada, sigaraya yılda ortalama 3 milyar dolarlık harcama yapılan Türkiye'de düzenli sigara tüketicilerinin yüzde 55'inin 35-58 yaşları arasında hayatını kaybettiği belirtildi. 

13 saniyede 1 ölüm 
Sigara tüketimini azaltıcı önlemler alınmaması halinde gelecek 20 yılda Türkiye'de sigaraya bağlı 550 bin civarında ölüm vakası olabileceğinin kaydedildiği açıklamada, dünyada her 13 saniyede sigara kaynaklı bir ölüm vakası görüldüğü kaydedildi. 
Açıklamada, sigara içmeyen akciğer kanseri hastalarının yüzde 33'ünün sigara içen bir kişiyle birlikte yaşadığı vurgulanarak, şöyle denildi "Sigara hem siz, hem de pasif içici konumundaki çocuklarınız için öldürücü bir tehlike. Siz bu satırları okurken, dünyada 5 kişi daha sigara nedeniyle hayatını kaybetti. Sigara kullanan hamile kadınların bebekleri fiziksel ve zihinsel özür riskiyle karşı karşıya. Sigara içen annelerin sütlerindeki 'dioxin' maddesi öldürücü etkiye sahip bir zehir." 


</TEXT>
</DOC>
