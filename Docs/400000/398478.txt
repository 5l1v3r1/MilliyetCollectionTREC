<DOC>
<DOCNO> 398478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sontur20.html </URL>
<DATE> 2005/11/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Rize'de balıkçılar karayolunu trafiğe kapattı... 
</HEADLINE>
<TEXT>

     Rize'de, balıkçı barınaklarının önünün usulsüz şekilde kapatıldığını ileri süren bir grup balıkçı, Rize-Artvin karayolunu ulaşıma kapattı. 
     Rize Limanı'nda barınağı bulunan bir grup balıkçı, Karayolları tarafından Karadeniz Sahil Yolu kapsamında bölgede yapılan kavşak çalışmaları nedeniyle barınaklarının önünün kapatıldığı iddiasıyla yola çektikleri teknelerle Rize-Artvin karayolunu Riport Limanı kavşağı mevkiinde ulaşıma kapattı. 
     Rize Su Ürünleri Kooperatifi Başkanı Mesut Rakıcı, burada yaptığı açıklamada, Rize Valiliği'nin karşısında yeni yapılan balıkçı barınağının altyapısı tamamlanmadan eski barınaklarının önünün kapatılmasına tepki gösterdiklerini söyledi. 
     Yeni balıkçı barınakları tam olarak hazırlanmadan, gerekli tahsisler yapılmadan taşınmalarının istendiğini savunan Rakıcı, ''Yeni yerimiz tam olarak bitirilmeden buradaki barınaklarımızın önü kesiliyor. Balıkçı arkadaşlar da buna tepki gösteriyor. Yetkililerden sorunun tam olarak çözülmesini ve ondan sonra buradaki barınaklarımızın kaldırılmasını istiyoruz'' dedi. 
     Yaklaşık yarım saat süreyle yolu trafiğe kapalı tutan balıkçılar, polislerin uyarısının ardından teknelerini çekerek yolu ulaşıma açtı. 
     
</TEXT>
</DOC>
