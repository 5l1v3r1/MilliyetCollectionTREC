<DOC>
<DOCNO> 366078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko30.html </URL>
<DATE> 2005/08/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Alfa Telecom'dan hisse dönüşüm açıklaması... 
</HEADLINE>
<TEXT>

     Çukurova Telecom Holding Limited tarafından Alfa Telecom Turkey Limited'e ihraç edilecek toplam 1,593 milyar dolar tutarındaki hisse senedine çevrilebilir 2011 yılı vadeli bonoların, gerekli izinlerin verilmesini müteakip 18 aylık süreyi beklemeksizin hisse senedine dönüştürülebileceği bildirildi. 
     Turkcell İletişim Hizmetleri A.Ş. ile ilgili olarak Alfa Telecom Turkey Limited adına vekili avukat Ömür Yarsuvat'dan Borsa'ya bir açıklama gönderildi. 
     Açıklamada, Çukurova Holding A.Ş.'nin 22 Haziran 2005 tarihinde yaptığı özel durum açıklamasında Çukurova Telecom Holding Limited tarafından Alfa Telecom Turkey Limited'e ihraç edilecek toplam 1,593 milyar dolar tutarındaki hisse senedine çevrilebilir 2011 yılı vadeli bonoların, istisnai haller haricinde ihraç tarihinden itibaren 18 ay sonra Çukurova Telecom Holding Limited'in yüzde 49'unu temsil eden hisselere dönüştürülebileceğinin bildirildiği anımsatılarak, ''Söz konusu işlem ile ilgili izinlere dair resmi mercilerle yapılan görüşmeler neticesinde, dönüşüm tarihine ilişkin istisnalardan biri gerçekleştiğinden, tahviller gerekli izinlerin verilmesini müteakip 18 aylık süreyi beklemeksizin dönüştürülebilecektir'' denildi. 
     Dönüşüm hakkı kullanılır ise, Alfa Telecom Turkey Limited'in, Turkcell İletişim Hizmetleri A.Ş.'de yüzde 13.22 oranında dolaylı hisse sahibi olacağı belirtilen açıklamada, şunlar kaydedildi 
     ''Bu bağlamda, Çukurova Grubu'nun sahibi olduğu Turkcell Holding A.Ş. hisselerinin Çukurova Telecom Holding Limited'e devri ve Alfa Telecom Turkey Limited'in tahvilleri Çukurova Telecom Holding Limited hisselerine dönüştürmesi işlemlerinin Sermaye Piyasası Kurulu'nun SPK ilgili tebliği uyarınca gerek Turkcell Holding A.Ş., gerekse Turkcell İletişim Hizmetleri A.Ş.'nin yönetim hakimiyetinde hiçbir değişiklik olmaması nedeniyle her iki ortaklık nezdinde de çağrıda bulunma yükümlülüğünden muafiyet tanınması için Çukurova Telecom Holding Limited ve Alfa Telecom Turkey Limited 29 Temmuz 2005 tarihinde SPK'ya başvuruda bulunmuşlardır.'' 
     
</TEXT>
</DOC>
