<DOC>
<DOCNO> 383521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun19.html </URL>
<DATE> 2005/10/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AB, Avusturya engelini aşmak için yeniden toplandı 
</HEADLINE>
<TEXT>

     Avrupa Birliği Genel İşler Konseyi, Türkiye'nin AB'ye tam üyeliği konusundaki müzakerelerin başlaması için Avusturya engellini aşmak üzere yerel saatle 09 30'da toplandı. 
     İngiltere Dışişleri Bakanı Jack Straw, toplantıdan önce Avusturya'yı ikna etmek için AB Komisyonu temsilcisinin de katılımıyla üçlü bir toplantı düzenledi. 
     AB bakanları, dün akşamki görüşmelerin ardından bir sonuca ulaşamayınca, bugünkü gündemin ilk maddesi olan Hırvatistan'ın tartışılmasını, Türkiye konusunun bunun arkasına bırakılmasını kararlaştırmıştı. 
     Toplantılar, Avusturya'nın müzakere çerçeve belgesine, tam üyeliğe alternatif imtiyazlı ortaklığı çağrıştıran bir ifade ekletme çabası, Türkiye'nin ise buna karşı çıkması temelinde düğümleniyor. 
     
     İTALYA AVUSTURYA'NIN İKNA EDİLMESİ ÖNEMLİ 

     İtalya Dışişleri Bakanı Gianfranco Fini, kısa süre sonra başlaması beklenen AB Genel İşler Konseyi toplantısında, Avusturya'nın ikna edilmesinin önemli olduğunu söyledi. 
     Lüksemburg'da toplantının yapılacağı salona girerken AA muhabirinin sorularını yanıtlayan Fini, dün gece geç saatlere kadar çalışmalarını sürdürdüklerini, ancak sonuca ulaşamadıklarını kaydetti ve bugün yapılacak toplantıda Avusturya'nın ikna edilmesinin önemli olduğunu belirtti. 
     Türkiye'nin AB'ye katılımını istediklerini ifade eden Fini, AB'nin aralık ayında aldığı karara uymasının önemli olduğunu düşündüğünü söyledi. Fini, "Gelişme olacağından umutluyum" diye konuştu. 
     Toplantı salonuna girerken AA muhabirinin sorusuna yanıt veren Portekiz Dışişleri Bakanı Diogo Freitas do Amaral da "Son dakikaya kadar ümidim var" dedi. 
     
</TEXT>
</DOC>
