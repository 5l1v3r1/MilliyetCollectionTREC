<DOC>
<DOCNO> 373426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sontur15.html </URL>
<DATE> 2005/08/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
PKK'lı teröristi tekme tokat döverek yakaladılar 
</HEADLINE>
<TEXT>

     Tekin ATAY-Ali Koray UZAY TRABZON, DHA 

TRABZON’un Maçka İlçesi’nde bir kamyoneti durdurunca vatandaşlar tarafından yakalandıktan sonra dövülerek jandarmaya teslim edilen Çektar’ kod adlı Suriyeli teröristin yakalanması, ilçede bayram havası yarattı. 
     Maçka’da 21 Ağustos gecesi 3 polisi yaraladıktan sonra 3 PKK'lıdan Çektar’ kod adlı terörist kaçarak izini kaybettirirken bir gün sonra düzenlenen operasyonda Suriyeli Ferhat Hasso adlı terörist ölü ele geçirilmişti. Serhat’ kod adlı Sinan Gencer adındaki terörist de sağ yakalanmıştı. Olay ardından çevrede kapsamlı operasyonlar başlatılırken, kaçan teröristin yakalanması için geniş aramalar başlatıldı. 
     
     JANDARMAYA GÖTÜRÜP DÖVDÜ 

     Çevredeki geniş güvenlik önlemleri nedeniyle bölgeden kaçamayan Çektar’ kod adlı Suriyeli terörist, dün gece Maçka İlçesi yakınlarındaki Çatak Mevkii'nde, yoldan geçen bir kamyoneti durdurdu. Maçka’dan PKK’lı teröristin kaçtığını bilen araç sürücüsü, bu kişinin aranan PKK’lı terörist olabileceğini gözönüne alarak aracı durdurdu. Sürücü ve yanındakine, Çok para veririm. Çok yorgunum. Acım. Bana yiyecek verin, saklayın'' diye teklifte bulunan teröristin elindeki çantayı alıp şoför mahalline koyan sürücüsü, teröriste de kamyonetin arkasına gizlenmesini söyledi. Yolda jandarma arama noktası olduğunu bilen ve teröristi aracın kasasına koyduktan sonra yola koyulan sürücü, noktaya yaklaşınca hemen aracı noktaya yanaştırıp durdu ve teröristi döverek araçtan indirdi. Bu sırada olayın farkına varan çevredekiler de teröriste tekme-tokat saldırdı. 
     Arama noktasındaki az sayıda jandarma, teröristi öfkeli grubun elinden güçlükle kurtararak ilçe jandarma karakoluna götürdü. Teröristin çantasından bir de Kalaşnikof silah çıktığı öne sürüldü. 
     
     BAYRAM HAVASI 

     Maçka İlçe Jandarma Komutanlığı’na götürülen PKK'lı teröristin yakalandığı haberini alan ilçe sakinleri, karakol önünü bayram yerine çevirdi. Ellerine Türk bayraklarını alan ilçe sakinleri, En büyük asker bizim asker’, Kahrolsun PKK’ sloganları atarak uzun süre karakol önünde halay çekti. Türk bayrakları ile araçlara binen yöre sakinleri, otomobillerle tur atarak sevinci ilçe sokaklarına yaydı. 
     Jandarma karakolundan sağlık kontrolü için ilçe Devlet Hastanesi’ne götürülen teröristin görüntüsünün çekilmesini önlemek için üzerine kamuflaj örtüsü atıldı. Bu arada teröriste saldırmak isteyenleri jandarma önledi. Kızgın Maçkalılar, hastane önünde de slogan atmayı sürdürdü. Çektar’ kod adlı terörist, hastane çıkışında da zırhlı araçla Trabzon’daki Jandarma Alay Komutanlığı’na gönderildi. 

     
</TEXT>
</DOC>
