<DOC>
<DOCNO> 377409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/dunya/axdun01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgürlük, terör kurbanı 
</HEADLINE>
<TEXT>


İngiliz İç İstihbarat Örgütü MI-5'in kadın patronu Elizabeth Manningham-Buller, 'Özgürlükler kısıtlanmadan teröre karşı mücadele edilemeyeceğini' söyledi 

NEVSAL ELEVLİ Londra 


İngiltere İç İstihbarat Örgütü MI5'in ilk kadın başkanı olan Elizabeth Manningham-Buller, terörle mücadele ve halkı teröristlerin eylemlerinden koruma zorunluluğunun özgürlükleri "aşındırmasının" kaçınılmaz olduğunu söyledi. Dünya düzeninin değiştiğini ve bu yeni düzene göre yeni tartışmaların yapılması gerektiğini belirten Buller, Londra'daki saldırıların ardından "daha çok sayıda İngiliz vatandaşının teröristler tarafından öldürülmesinin önlenmesi için özgürlüklerin kısıtlanmasının bir zorunluluk olabileceğini" belirtti. 

'Dünya çok değişti' 
Hollanda'da 1 Eylül'de yapılan ve MI5'in internet sitesinde dün yayımlanan konuşmasında Buller, "önlerindeki en büyük ikilemin yasalar çerçevesinde halkı terörizmden korumak" olduğunu vurgulayarak, "Zira hiçbir delil büyük kesinlik taşımıyor. Bu şartlarda son derece hassas değerlendirme yapmak gerekiyor" dedi. Toplumun büyük mücadeleler sonucunda kazandığı "hak ve özgürlüklere" zarar verilmesini kimsenin istemeyeceğini kaydeden Buller, "Ancak dünya çok değişti. Bazı şeyleri yeniden tartışıp, vatandaşların korunmasını sağlayan yeni esaslar belirlemek gerekebilecek" dedi. 
Buller, çoğu kez bir istihbaratın değerlendirilmesinin kaynağa ve gizli istihbarat teşkilatının çalışmalarına zarar vereceği kaygısıyla bir şey yapamadıklarını söyledi. 


</TEXT>
</DOC>
