<DOC>
<DOCNO> 353715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy22.html </URL>
<DATE> 2005/06/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kretschmer Türkiye kriterleri tamamlarsa önünde kimse duramaz 
</HEADLINE>
<TEXT>

     Avrupa Komisyonu Türkiye Delegasyonu Başkanı Hansjörg Kretschmer, ''Türkiye, AB kriterlerini tamamlarsa üyelik konusunda önünde kimse duramaz'' dedi. 
     Hansjörg Kretschmer, Antakya'daki Savon Oteli'nde düzenlenen ''AB-Türkiye Gazeteciler Konferansı''nın açılış konuşmasında, Türkiye'de reformlar konusunda söylenenlerle yapılanların örtüşmediğini öne sürdü. 
     Türkiye'de yasaların uygulanmasında zorluk çekildiğini belirten Kretschmer, şunları kaydetti 
     ''Türkiye, her ne kadar reformları, özellikle politik alandaki reformları tamamladık diyorsa ve bunu zaman zaman üst düzey yetkililer aracılığıyla söylüyorsa da Türk kamuoyunun her şeyin henüz yapılmadığını bilmesi lazım. Özellikle politik alanda daha yapılması gerekenler tamamlanmadı. Diğer AB üyelerinin uyguladığı normların yaşama geçirilmesi önemlidir. Türkiye, AB kriterlerini tamamlarsa üyelik konusunda önünde kimse duramaz.'' Kretschmer, Fransa ve Hollanda da geçen günlerde yapılan ve olumsuz sonuçlanan anayasa referandumunun üzücü sonuçlarının Türkiye'yi olumsuz etkilememesi gerektiğini belirtti. 
     Açılışına, Türkiye ve Avrupa ülkelerinden gazetecilerin yanı sıra Hatay Valisi Abdulkadir Sarı ve Antakya Belediye Başkanı Mehmet Yeloğlu'nun katıldığı konferans, yarın sona erecek. 
     
</TEXT>
</DOC>
