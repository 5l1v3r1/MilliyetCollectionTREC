<DOC>
<DOCNO> 361807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/spor/aspo.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba patlıyor 
</HEADLINE>
<TEXT>


Fenerbahçe ön anlaşma sağladığı Juventuslu Appiah, Regginalı Mozart Santos veya Interli Kily Gonzalez arasında tercih yapacak. Yeni transfere, Daum'un vereceği karardan sonra hafta içinde imza attırılacak 


Fenerbahçe yabancı transferine nokta koymaya hazırlanıyor. Başkan Aziz Yıldırım ile yöneticiler Hakan Bilal Kutlualp ve Mahmut Uslu tarafından yönetilen çalışmalar sonucunda Sarı - Lacivertliler'in üç isimle prensipte anlaşmaya vardıkları ancak tercihi Teknik Direktör Daum'a bıraktıkları belirtildi. 
Yönetimin adayları arasında Juventus'ta oynayan Ganalı orta saha oyuncusu Stephen Appiah, Reggina'nın ön liberosu Brezilyalı Mozart Santos ile Inter'in Arjantinli yıldızı Kily Gonzalez bulunuyor. 
Sarı - Lacivertliler'in öncelikle Mozart Santos üzerinde durduğu belirtildi. Beş sezondur Reggina'nın formasını giyen Sambacı ile her konuda anlaşıldığı, maliyetinin Appiah ve Kily Gonzalez'e oranla daha düşük olduğu bildirildi. 
Juventus'un gözden çıkardığı Appiah için de sıkı bir pazarlığa giren Fenerbahçe'nin istediği rakama ulaştığı ve İtalyan kulübünden birkaç gün süre aldığı belirtildi. Interli Kily Gonzalez'in ise hücuma yönelik bir oyuncu olduğu için üçüncü tercih gözüktüğü, İtalyan kulübünün 7 milyon Euro bonservis ücreti talep etmesinin de yönetimi düşündürdüğü öğrenildi. 

Kulüp doğruladı 
Bu arada Fenerbahçe Kulübü dün yaptığı yazılı açıklamada, yeni transferin gelecek hafta basına duyurulacağı bildirildi, "Başkanımız Aziz Yıldırım ve bazı yönetim kurulu üyelerimiz geçtiğimiz günlerde transfer görüşmeleri için gittikleri yurt dışında bazı kulüplerin yöneticileri ve gündemdeki futbolcuların menajerleri ile görüşmeler yapmıştır. Transfer komitesinin teknik direktörümüz Christoph Daum ile yapacağı son değerlendirmenin ardından transfer edilecek isim kesinlik kazanacaktır" denildi. 


</TEXT>
</DOC>
