<DOC>
<DOCNO> 382376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur37.html </URL>
<DATE> 2005/09/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
10 yıl önce öldürülen iki gencin mezarları açıldı 
</HEADLINE>
<TEXT>

     Bursa'nın Mudanya İlçesi'nde 10 yıl önce dövüldükten sonra tabancayla ateş edilerek öldürülen ve cesetleri ateşe verilen iki gencin mezarı, bir ailenin ''Gençlerden biri yakınımız olabilir'' yönündeki başvurusu üzerine, kimliklerinin tespiti için açıldı. 
     Alınan bilgiye göre, Mudanya'da oturan, kimlikleri açıklanmayan bir ailenin fertleri, Mudanya Cumhuriyet Savcılığı'na başvurarak, 10 yıl önce bir yakınlarının kaybolduğunu, kaybolan gencin, ilçeye bağlı Dedeköy'ün Karatoprak mevkiinde aynı tarihlerde yanmış halde bulunan 16-17 yaşlarındaki iki gençten biri olabileceğini öne sürdü. 
     Ailenin başvurusu üzerine Cumhuriyet Savcısı başkanlığında oluşturulan bir heyetin kararıyla, o dönemde kimlikleri tespit edilemediği için Bursa Büyükşehir Belediyesi ekiplerince Hamitler Kent Mezarlığı'na defnedilen gençlerin mezarları açıldı. 
     Uzmanlar tarafından toprak altından çıkarılan 25 parça kemik, DNA incelemesinin yapılması için İstanbul Adli Tıp Kurumu'na gönderildi. 
     Bu arada, başvuruda bulunan aile fertlerine de DNA analizi yapılacağı öğrenildi. 
     Mudanya'ya bağlı Dedeköy'de oturan bir kişi, 12 Aralık 1995 tarihinde, köyün yakınlarındaki tarlada iki kişinin cesedini görünce güvenlik güçlerine durumu bildirmişti. 
     Polisin yaptığı incelemede, kimliği saptanamayan kişi ya da kişilerce dövüldükten sonra enselerine ateş edilerek öldürüldükleri, sonra da yakıldıkları belirlenen gençlerin kimlikleri tespit edilememişti. 
     
</TEXT>
</DOC>
