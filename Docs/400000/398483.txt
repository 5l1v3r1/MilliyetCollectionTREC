<DOC>
<DOCNO> 398483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonyas02.html </URL>
<DATE> 2005/11/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İsveç, dünya fuarını internete taşıyor... 
</HEADLINE>
<TEXT>

     İsveç, özellikle gençlerin ilgisini çekmek için dünya fuarı ''World Expo''yu internete taşımaya hazırlanıyor. 
     Bu amaçla Paris'te kurulu Uluslararası Fuar Bürosu BIE ile işbirliğine giden İsveç hükümeti, web'de World Expo projesi için 200 bin avro ayırdı. 
     BIE'nin de aynı miktarda para koyduğu projede, dünya fuarlarıyla ilgilenmeyen özellikle genç kesimin hedeflendiğini belirten İsveçli yetkililer, sanal pavyonlarda 100'den fazla ülkenin yer almasını öngördüklerini kaydettiler. 
     Projenin öncüsü, BEI'nin Başkan Yardımcısı İsveçli Staffan Bjorck, ''Web sitesi değişik ülkelerin kültürleri, gelenekleri ve müziklerinden oluşan bir ansiklopedi gibi olacak. Hayal gücüyle ülke tanıtımında sınır tanınmayacak'' derken, sanal fuara katılım bedelinin, BEI'nin hesabına yatırılacağını söyledi. 
     Organizatörler, özellikle 15-24 yaş grubunu hedefleyen sanal dünya fuarını günde 40 milyon kişinin gezmesini bekliyor. 
     World Expo fuarları 5 yılda bir yapılıyor ve 6 ay sürüyor. Fuarların sonuncusu Japonya'nın Aichi kentinde düzenlenen Expo 2005'i 22 milyon kişi gezmişti. Çin'in Şangay kentinde düzenlenecek 2010 fuarını 70 milyon kişinin gezmesi bekleniyor. 
     İstanbul da 2015 World Expo adayları arasında bulunuyor. 
     
</TEXT>
</DOC>
