<DOC>
<DOCNO> 350927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/axspo07.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi Gençler 
</HEADLINE>
<TEXT>


20 Yaşaltı Milli Takımımız, Hollanda'da dün başlayan Dünya Gençler Şampiyonası'ndaki ilk sınavını bugün Çin'e karşı verecek. Utrecht'te saat 18.30'da başlayacak mücadelede hedef mutlak galibiyet 

Ay - Yıldızlı ekibimiz, Dünya Gençler Şampiyonası'nda bugün ilk maçına çıkıyor. 20 Yaşaltı Milli Takımımız dün başlayan turnuvada TSİ 18.30'da Çin Halk Cumhuriyeti ile kozlarını paylaşacak. Utrecht kentinde oynanacak karşılaşmayı NTV naklen ekrana getirecek. Bizim bulunduğumuz B Grubu'nun diğer maçında yarın Ukrayna ile Panama yine Utrecht'te karşı karşıya gelecek. Hollanda başta olmak üzere Avrupa'nın çeşitli bölgelerinde yaşayan gurbetçi vatandaşlarımızın genç millilere turnuva boyunca büyük destek vermesi bekleniyor. 

'Güçlü bir ekibiz' 
U 20 Milli Takımı'nın Teknik Direktörü Şenol Ustaömer de öncelikle amaçlarının gruptan ikinci tura yükselmek olduğunu açıkladı. Genç çalıştırıcı, "Zor bir grupta yer alıyoruz. Her takımın çok güçlü olduğunu biliyoruz. Oyuncularım turnuvanın ne kadar önemli bir şampiyona olduğunun bilincinde. Hollanda'ya şampiyon olmak için geldik. Güçlü ve deneyimli bir ekibiz. Amacımız Avrupa Şampiyonluğu'na ulaşarak, hepimizi gururlandıran 17 Yaşaltı Milli Takımımız'ın başarısını tekrarlamak. Bunu yapabilecek potansiyel bizde var" ifadesini kullandı. 

'Zafer için buradayız' 

20 Yaşaltı Milli Takımımız'ın yıldızlarından Sezer Öztürk iddialı konuştu. Bayer Leverkusen forması giyen genç oyuncu, FIFA'nın resmi internet sitesinde yer alan röportajında Türkiye'nin şampiyonluk şansının çok gerçekçi olduğunu söyledi. Bu sezon Alman Ligi'nde sekiz maçta görev alan Sezer, "Buraya gelen takımın çekirdeği geçen yıl U19 Avrupa Şampiyonası'nda final oynayan ekipten oluşuyor. Biz buraya en azından yarı final oynamak için geldik. Ama o seviye ulaştığımız zaman daha da ileri gitmememiz için hiçbir neden bulunmuyor. Şampiyonluk için buradayız" dedi. 

Portakallar'dan süper açılış 

Dünya 20 Yaşaltı Gençler Futbol Şampiyonası dün gece oynanan iki maçla start aldı. Ev sahibi Hollanda, şampiyonanın resmi açılış maçında Japonya'yı 2-1 mağlup etti. Portakallar 7'de Afellay, 18'de Babel'in attığı gollerle ilk yarıyı 2-0 önde kapadı. 69'da Hirayama'nın sayısı maçın skorunu belirledi. Gecenin diğer maçında ise Benin ile Avustralya 1-1 berabere kaldı. FIFA Başkanı Sepp Blatter'in de katıldığı törenlerde tarihi kostümlerle yapılan gösteriler büyük beğeni topladı. 


</TEXT>
</DOC>
