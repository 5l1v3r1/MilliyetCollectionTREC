<DOC>
<DOCNO> 393121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo01.html </URL>
<DATE> 2005/11/08/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Milliler, İsviçre'ye sıkı hazırlanıyor 
</HEADLINE>
<TEXT>

     18. Dünya Kupası Avrupa Elemeleri play-off baraj ilk maçında 12 Kasım Cumartesi günü deplasmanda İsviçre ile karşılaşacak A Milli Futbol Takımı, bu ülkedeki ilk çalışmasını yaptı. 
     Cenevre yakınlarındaki Yverdon'da Grand Hotel'de kamp yapan milliler, İsviçre maçı hazırlıklarına Yverdon Stadı'nda bu akşam yaptığı çalışmayla başladı. 
     Milli Takımlar Teknik Direktörü Fatih Terim yönetiminde gerçekleştirilen ve yaklaşık 1.5 saat süren antrenmanda futbolcular, koşunun ardından taktik çalışması ve yarı sahada çift kale maç yaptılar. 
     Takımlarıyla dün maç oynayan futbolcular ise antrenör Mehmet Özdilek yönetiminde yarım saat yenileme idmanı yaparak, otele döndüler. 
     Antrenmana aday kadrodan çıkarılan İbrahim Akın'ın yanı sıra sakatlığı bulunan Yıldıray ve bu akşam takımının maçı olan Tolga katılmadı. Tolga'nın Ukrayna'dan yarın İsviçre'ye gelip, kampa katılacağı bildirildi. 
     Milliler yarın yapacakları çift antrenmanla hazırlıklarına devam edecek. Fatih Terim, milli takımın kamp yaptığı Grand Hotel'de bir basın toplantısı yapacak. 
     
     ANTRENMANDAN NOTLAR 
     Fatih Terim, basın mensuplarının isteği üzerine daha önce açıklanan programa göre ilk 10 dakikası basına açık olan antrenmanın tamamını basına açtı. 
     Antrenmanı, İsviçre'de yaşayan Galatasaray'ın eski sportif direktörü Mete Razlıklı da izledi. Razlıklı, idman öncesi Fatih Terim ve futbolcularla sohbet etti. 
     Terim, antrenman öncesi İsviçre'nin TSR televizyonuyla İtalyanca bir röportaj yaptı. 
     Antrenman öncesi teknik heyet ve futbolcular, toplu fotoğraf çektirdiler. 
     Antrenmanı izleyen az sayıdaki gurbetçi, Fatih Terim ve futbolcularla fotoğraf çektirip, imza aldılar. 
     
</TEXT>
</DOC>
