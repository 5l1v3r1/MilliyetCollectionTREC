<DOC>
<DOCNO> 374150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo39.html </URL>
<DATE> 2005/08/30/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
A Milli Takım'da tek hedef galibiyet... 
</HEADLINE>
<TEXT>

     A Milli Takımı’nın 2006 Dünya Kupası elemelerinde 3 Eylül Cumartesi günü Danimarka ile yapacağı maç öncesinde, milli futbolcuların tek hedefi 3 puan almak. 
     Fenerbahçe’nin Dereağzı Tesisleri’nde gerçekleştirilen antrenman öncesinde basın mensuplarının sorularını yanıtlayan futbolculardan Koray Avcı, Danimarka maçının kendileri için hayati önem taşıdığını belirterek, "Sürekli toplantılar yaparak rakibimizi ezberliyoruz. Bu maçı mutlaka kazanmalıyız. Almanya’ya gitmeyi çok istiyoruz, bunu da başaracağız" diye konuştu. 
     Koray, Diyarbakırspor maçında çarpıştığı genç futbolcu Gökhan’ın durumuna üzüldüğünü söyledi. Gökhan’ın mutlaka yeniden milli takıma seçileceğini kaydeden Koray, "Talihsiz bir kazaydı. Kimse böyle bir şeyin yaşanmasını istemez. Gökhan burada ilk defa milli olacaktı. 
     Fakat kendisi genç ve yetenekli bir arkadaşımız tekrar milli takıma girecektir" şeklinde konuştu. 
     İbrahim Toraman ise Danimarka maçının çok önemli olduğunu vurgulayarak, "BJK İnönü Stadı’nda seyircimizin desteği ile Danimarka’yı yeneceğiz" dedi. 
     Milli takımda sakat oyuncuların sayısının çok olmasına ilişkin değerlendirme yapan İbrahim, kadroda bulunan diğer oyuncuların ellerinden gelenin en iyisini yapacaklarını belirtirken, iyi bir hazırlık dönemi geçirdiklerini, önce Danimarka’yı daha sonra da Ukrayna’yı yenmek istediklerini söyledi. 
     
</TEXT>
</DOC>
