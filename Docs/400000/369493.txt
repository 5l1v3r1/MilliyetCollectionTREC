<DOC>
<DOCNO> 369493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun15.html </URL>
<DATE> 2005/08/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak anayasasında taraflar anlaşmaya yakın 
</HEADLINE>
<TEXT>

     Irak'ta anayasa konusundaki siyasi müzakerelerde tarafların anlaşmaya yakın olduğu bildirildi. 
     AFP'ye demeç veren Kürt milletvekili Mahmut Osman, anayasanın meclise en geç pazartesi günü sunulması gerektiğini hatırlatarak, anlaşmazlık konularında uzlaşmaya varılmak üzere olduğunu söyledi. 
     ''Bugün bu bakımdan çok önemli'' diyen milletvekili Osman, görüşmelerin Amerikan Büyükelçisi Zalmay Halilzad'ın da katılımıyla aralıksız sürdüğünü ve Kürt tarafıyla Birleşik Irak İttifakı arasında bu akşam uzlaşma elde edilebileceğini belirtti. 
     Devlet Başkanı Celal Talabani ve Kürt lideri Mesut Barzani'nin ortak listesiyle Şii Abdülaziz El Hekim liderliğindeki liste, mecliste çoğunluğu oluşturuyor. 
     El Hekim'in sözcüsü de Osman'ı doğrulayarak, bugünkü toplantıda anlaşma sağlanabileceğini söyledi. 
     Kürt milletvekili Osman, bulunacak uzlaşmanın Sünnileri tatmin edeceğini sanmadığını da kaydetti, ancak bunun nedenlerine değinmedi. 
     Şiiler Bağdat'ın güneyinde özerk bölge kurmak istiyor, Sünniler buna karşı çıkıyor. 
     Iraklı taraflar, başta federalizmin ayrıntıları ve İslam'ın devlet aygıtındaki rolü olmak üzere birçok konuda görüş ayrılığı içinde. Kerkük'ün statüsü, peşmerge meselesi, devletin resmi adı ve petrol gelirlerinin paylaşımı diğer önemli anlaşmazlık noktaları. 
     Irak'ta geçen yılın martından bu yana geçici anayasa yürürlükte. 
     
</TEXT>
</DOC>
