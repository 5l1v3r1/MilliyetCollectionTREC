<DOC>
<DOCNO> 358756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur40.html </URL>
<DATE> 2005/07/06/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Süper turist gemisinde cinayet kuşkusu 
</HEADLINE>
<TEXT>

     Latif SANSÜR KUŞADASI Aydın , DHA 

      KUŞADASI Limanı'na dün yanaşan Bahama bayraklı Brillance Seas gemisinde ünlü polisiye roman yazarı Agatha Christie'nin romanlarındakini cinayetleri andıran bir olaya sahne oldu. Gemide cinayet işlendiği ihbarı üzerine inceleme yapan savcı, bir kamaradan filikalara kadar giden kan izleri saptadı. Bunun üzerine birlikte tatile çıktığı eşi George Allen Smith'i gemide bulunamayan Amerikalı 26 yaşındaki Jennifer Carly Hagel Smith, cinayet işlediği şüphesiyle ABD İzmir Konsolosluğu yetkililerine teslim edildi. 
     İspanya'nın Barcelona Limanı'ndan 27 Haziran'da ayrılan Brillance Seas’ adlı süper lüks yolcu gemisi, Akdeniz'de çeşitli limanları ziyaret ettikten sonra dün sabah Kuşadası Limanı'na yanaştı. Gemideki oda temizliği ekibi, sabah gittikleri bir kamarada kan izleri görünce kaptana haber verdi. Kaptan, kamarada yolculuk yapan Amerikalı Smith çiftinden sadece Jennifer Carly Hagel Smith'i aşırı alkollü halde buldu, eşi George Allen Smith'in izine rastlanamadı. 
     Kaptan, yaptığı görüşmede Amerikalı kadından eşi ile ilgili tatmin edici yanıt alamayınca, saat 10.00 sıralarında Kuşadası Cumhuriyet Savcılığı'nı arayarak, gemide kuşkulu bir olay olduğunu bildirdi. 
     Nöbetçi mahkemeden izin alındıktan sonra savcı gemiye çıktı. Savcıyla birlikte Kuşadası Emniyet Müdürlüğü Olay Yeri İnceleme Ekibi de gemiye geldi. Kan izlerinin ulaştığı Amerikalı Smith çiftinin kamarasını inceleyen ekip, kamara duvarlarında kan ve tırnak izleri, yerde kan izlerine rastladı. Savcı ve görevli polisler, Amerikalı çiftin kamarasından başlayan izleri takip ettiğinde filikaların üzerinde kan izlerinin bittiğini tespit etti. 
     Yapılan sorgulamada, kamarada kalan Amerikalı Jennifer Carly Hagel Smith, gece geç saatlere kadar eşi 27 yaşındaki George Allen Smith ile içki içtiklerini ve gerisini hatırlamadığını söyledi. 
     Gemide yapılan araştırmada kayıp George Allen Smith'in izine rastlanamayınca, savcı olayın bir cinayet olabileceği ve kan izlerine bakıldığında cesedin suya atılmış olabileceği kanısına vardı. Olayın Bahama bandıralı bir gemide ve büyük olasılıkla uluslararası sularda meydana geldiği varsayılarak Dışişleri Bakanlığı'na bilgi verildi. Soruşturma çerçevesinde olayın tek zanlısı Amerikan vatandaşı Jennifer Carly Hagel Smith, Kuşadası'na çağrılan ABD İzmir Konsolosluğu yetkililerine teslim edildi. 
     Bu arada günübirlik tur kapsamında Kuşadası'na gelen Bahama gemisi, tur programını aksatmatan akşam saatlerinde limandan ayrıldı. 
     Olayla ilgili soruşturma sürerken, Kuşadası'nda bulunan Sahil Güvenlik ekipleri, cesedin akıntıyla Türk karasularına girebileceği olasılığını dikkate alarak araştırmalara başladı. 
     Olayın Bahama bayraklı gemide, Amerikan vatandaşı kişileri ilgilendirmesi ve Türk yargısına yansıması üzerine şimdi de hangi ülkenin soruşturmayı sonuçlandıracağı merak konusu oldu. 
     
</TEXT>
</DOC>
