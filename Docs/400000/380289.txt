<DOC>
<DOCNO> 380289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonsiy03.html </URL>
<DATE> 2005/09/21/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'li Yarbay AKP kampı Kızılcahamam değil Şırnak'ta toplansın 
</HEADLINE>
<TEXT>

     AKP’nin "aykırı sesi" olarak bilinen Ankara milletvekili Ersönmez Yarbay, ne iktidarın ne de muhalefetin terör konusunda herhangi bir hazırlığının bulunmadığını öne sürdü. Yarbay, bölgeye ilişkin sorunların "batılı" değil, yörenin milletvekilleri tarafından dile getirilmesinin doğru olacağını belirterek, AKP’nin genel siyasi strtajilerinin belirlendiği Kızılcahamam toplantılarının da Şırnak veya diğer bölge illerinde toplanmasının daha anlamlı olacağını kaydetti. 
     Yarbay, ANKA’ya yaptığı açıklamada, Güneydoğu bölgesinde yaşanan sorunların çözümünün yatırımdan geçtiğine dikkat çekerek, deneyimli devlet görevlilerinin gönüllü olarak o bölgelerde görev yapması gerektiğini ileri sürdü. 
     Sivil toplum örgütlerinden geniş katılımlı teröre lanet mitingleri düzenlemesini isteyen Yarbay, "İlk önce hizmetler ardından Başbakan gidecek. Başbakan hazırlıklı gidecek. 
     Herkes birbirini suçluyor, terör olayı milli bir olay. Böyle bir olayda birbirimizin eksiğini aramaktan ziyade, eksikleri tamamlama kaygısı taşımamız lazım" dedi. 
     AKP’nin genel siyaset stratejisinin belirlendiği toplantılar olarak değerlendirilen Kızılcahamam toplantılarının Şırnak’ta ya da bölge illerinden birinde toplanmasının sorunların çözümüne ilişkin olumlu katkılar sağlayacağına inandığını belirten Yarbay, Bozüyük’te yaşanan olayların mutlaka yargı sürecinden geçirilmesi gekertiğini vurguladı. Yarbay, "Bözüyük olaylarının üstü kapatılmamalı. 
     Otobüsün camlarını kıranlar ve halkı tahrik edenler beraberce hakim önüne çıkarılmalı. Aynı şekilde, DEHAP tabelasını indiren şahıs da yargı önüne çıkarılmamalı. 
     Bunlar hukuk çerçevesinde değerlendirilmeli" diye konuştu. 
     Genel görüşme talebinin reddedilmesini doğal karşıladığını belirten Yarbay, iktidar ve muhalefet partilerinin konuya ilişkin hiçbir hazırlığının bulunmadığını öne sürdü. Yarbay, "Hazırlıkların olmadığı konuşmalar sıarasında görülmüştür. Yaklaşan seçimler nedeniyle muhalefet terör olaylarından medet ummaktadır" dedi. 
     
     BATILI DEĞİL DOĞULU VEKİLLER KONUŞSUN 
     Güneydoğu sorunlarıyla ilgili olarak, Türkiye’nin batı bölgelerinden seçilen milletvekillerinin görüş bildirmesini yadırgadığını ifade eden Yarbay, konuyu en iyi şekilde bölge milletvekillerinin anlatabileceğini söyledi. Yarbay, "O bölgenin milletvekilleri konuşmuyor onların dışındaki vekiller konuşuyor. Bence, bölge vekillerinin konuşması gerekirdi. Batıdaki milletvekilleri konuşuyor, kendileri dinliyor. Bu yaklaşımları parti yönetimlerinin bu konuya olan duyarsızlıkları olarak değerlendiriyorum" diye konuştu. 
     
     BABACAN GÜNEYDOĞU’YU DOLAŞSIN 
     Yaşanan gelişmeler konusunda İçişleri Bakanı Abdülkadir Aksu’nun yeterli açıklama yapmadığını ifade eden Yarbay, Aksu’nun kamuoyunu "daha doyurucu" bilgilendirmesi gerektiğinin altını çizdi. 
     Başmüzakereci Ali Babacan’a da seslenen Yarbay, Babacan’ın Güneydoğu bölgesini karış karış dolaşmasını istedi. 
     
</TEXT>
</DOC>
