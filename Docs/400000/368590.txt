<DOC>
<DOCNO> 368590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun27.html </URL>
<DATE> 2005/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Azerbaycan’da protestolar dinmiyor 
</HEADLINE>
<TEXT>

     NURETTİN ATMACA Bakü DHA 

      AZERBAYCAN’da ana muhalefet Azatlık Bloku’nda yer alan Halk Cephesi Partisi AHCP Genel Merkezi’nin önü, iktidarın protesto alanı haline geldi. 
     Son olarak iktidardaki Yeni Azerbaycan Partisi YAP yanlısı gençlerin oluşturduğu 100 kişilik bir grup bugün öğleden sonra AHCP binasına doğru sloganlar atarak yürüyüşe geçti. Binanın bulunduğu sokağın başında polisin kurduğu barikatla durdurulan YAP’çı gençler, AHCP lideri Ali Kerimli aleyhine sloganlar atarak partisinin kapatılmasını istedi. Daha sonra polis barikatını aşarak AHCP binasına gitmek isteyen, ancak polisin engellemesi ile başaramayan hükümet yanlısı gruba, parti merkezinden dışarıya çıkmayan AHCP taraftarları karşılık vermediler. 
     Polis tarafından dağıtılan YAP’çı gençlerin protesto eylemini olay yerine Norveç Büyükelçiliği’ne ait bir araçla gelen yabancı diplomat ve basın mensupları da izledi. 
     Kasım ayında yapılacak parlamento seçimleri öncesinde siyasi atmosferin giderek kızıştığı Azerbaycan’da, muhalefet yanlısı bir gençlik teşkilatı olan Yeni Fikir liderinin Gürcistan’da Ermenilerden yardım parası aldığı iddiaları iktidar yanlılarınca bir haftadır sürekli olarak protesto ediliyor. 
     
</TEXT>
</DOC>
