<DOC>
<DOCNO> 350766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonspo18.html </URL>
<DATE> 2005/06/10/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Fenerbahçe Şampiyonlar Ligi'nde... 
</HEADLINE>
<TEXT>

     Avrupa Futbol Federasyonları Birliği UEFA , bugün yaptığı toplantının ardından Avrupa Şampiyonlar Ligi Şampiyonu FC Liverpool’un lige 1. ön eleme turundan başlamasına karar verdi. 
     UEFA’nın 14 kişilik icra kurulunun toplantısından sonra yapılan açıklamada, 25 Mayıs’ta İstanbul’da yapılan final maçında AC Milan’ı yenerek kupaya uzanan FC Liverpool’un bu unvanını koruması için Avrupa Şampiyonlar Ligi’ne katılmasına karar verildiği bildirilirken, İngiliz takımın lige 1. ön eleme turundan başlaması karara bağlandı. 
     Ülke kontenjanları nedeniyle uzun süredir tartışma yaratan lige katılım koşullarının sonuca bağlanmasıyla Fenerbahçe, lige doğrudan katılacak. 
     UEFA’nın aldığı bu karar doğrultusunda Avrupa Şampiyonlar Ligi’nde şampiyon olan takımlar, kendi liglerinde katılım için yeterli puanı toplamamış olsalar bile bir sonraki sezon lige katılabilecekler. 
     İngiltere Premier Ligi’ni bu sezon 5. sırada tamamlayan FC Liverpool, bu yıl kupayı kazanmasına karşın gelecek yıl yapılacak Şampiyonlar Ligi mücadelesine ülke kontenjanı nedeniyle katılamayacaktı. 
     Ligde 1. ön eleme turu maçları 12-13 ve 19-20 Temmuz tarihleri arasında yapılacak ve bu turun kuraları, 24 Haziran’da çekilecek. 
     
</TEXT>
</DOC>
