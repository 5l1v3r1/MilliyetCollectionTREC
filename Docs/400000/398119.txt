<DOC>
<DOCNO> 398119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo07.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve yıldız kaydı 
</HEADLINE>
<TEXT>


Futbolun unutulmaz ismi George Best, iki aydır verdiği yaşam savaşını kaybetti. Alkolün pençesine düşen K.İrlandalı futbolcunun ölümü, Ada'yı yasa boğdu 


Futbol tarihinin sayılı yıldızlarından George Best, hayatıyla oynadığı son maçı kaybetti. 
1960'lı yıllarda Manchester United forması altında parlayan ancak pençesine düştüğü alkolizm nedeniyle geçtiğimiz beş yılda birçok kez hayati tehlike yaşayan 59 yaşındaki Best, böbrek enfeksiyonu teşhisiyle kaldırıldığı hastanede girdiği son komadan çıkamadı. K.İrlandalı efsanevi futbolcu, 2000'de karaciğer yetmezliği teşhisiyle hastanelik olmuş, siroz ve zatürre tedavisi görmüş, hatta karnına anti - alkol panelleri yerleştirilmişti. Üç yıl önce karaciğeri değiştirilen Best, ağır grip teşhisiyle 1 Ekim'de kaldırıldığı hastanede dün yaşama veda etti. Öldüğünde başucunda 24 yaşındaki oğlu Son Calum ile 87 yaşındaki babası Dickie de vardı. 
Ünlü futbolcu Pele'nin "Gördüğüm en iyi futbolcu" dediği Best'in ölümü Ada'da büyük üzüntü yarattı. İngiltere Başbakanı Tony Blair ve S.İrlanda Başbakanı Bertie Ahern üzüntülerini dile getirirken, İngiltere'de bu hafta sonu oynanacak maçlarda saygı duruşu yapılacağı açıklandı. 

Hızlı yaşadı... 

Sahadaki başarılı futbolunun yanısıra özel yaşantısındaki pop yıldızı imajıyla da hep göz önünde kalan Best, 466 kez giydiği Manchester United forması altında 178 gol kaydetti. K.İrlanda milli takımında 37 kez oynadı, 9 gol attı. 1965 ve 67'de lig, 1968'de de Avrupa Şampiyon Kulüpler Kupası'nı kazandığı takımından alkole düşkünlüğü nedeniyle gönderildi. O kadar ünlüydü ki, Beatles'ın beşinci üyesi olarak bile gösterildi. Playboy stili yaşantısında alkol ve kumarın yaprattığı Best, içkili araç kullandığı için hapse bile girmiş, 1982'de de iflasını açıklamıştı. Fulham, Stockport County, Dunstable, Hibernian, LA Aztecs, San Jose Earthquakes ve Bournemouth formalarını da giyen Best, 37 yaşında futbola veda etti. 


</TEXT>
</DOC>
