<DOC>
<DOCNO> 379556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/spor/spo14.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha Gençler 
</HEADLINE>
<TEXT>


MEHMET ÇİFTÇİ 


Peru'da düzenlenen 17 Yaşaltı Dünya Şampiyonası'ndaki ilk maçında Avustralya'yı Nuri Şahin'in tek golüyle 1-0 mağlup eden Milli Takımımız ikinci sınavını bu gece Uruguay karşısında verecek. Başkent Lima'daki karşılaşma TSİ 02.15'te başlayacak ve Eurosport kanalından naklen yayınlanacak. Ay - Yıldızlı takımımız, gruptaki ilk maçında Meksika'ya 2-0 mağlup olan Uruguay'ı yenmeyi başarırsa çeyrek finale yükselmeyi garantileyecek. Bu arada Avustralya maçının ardından pizzacıya giderek galibiyeti kutlayan gençlerimiz, daha sonra şehir turu yaparak yorgunluk attı. 

Kemik yaşı testi 

FIFA'nın, yaş küçültme ve haksız rekabeti önlemek amacıyla geliştirdiği proje kapsamında, 17 Yaşaltı Dünya Gençler Futbol Şampiyonası'nda yer alan her takımdan üç futbolcuya kemik yaşı testi uygulandı. Türkiye'den Özgürcan Özcan, Eray Birnican ve Cengiz Çoban'ın kemik yaşlarının tespiti için sol el bileklerinin MR'ları çekildi. 


</TEXT>
</DOC>
