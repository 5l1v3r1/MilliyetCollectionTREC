<DOC>
<DOCNO> 370573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko20.html </URL>
<DATE> 2005/08/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, IMF'den en çok kaynak kullanan ikinci ülke... 
</HEADLINE>
<TEXT>

     Mustafa Seven AA 

Uluslararası Para Fonu IMF tarafından açıklanan son verilere göre Türkiye, IMF'den en çok kaynak kullanan 10 ülke arasında ikinci sırada bulunuyor. 
     IMF'nin son verilerinden derlenen bilgiye göre, Türkiye IMF'de, Brezilya'dan sonra, en çok kaynak kullanan ülke konumunda bulunuyor. 
     Türkiye'yi, Arjantin, Endonezya, Rusya, Uruguay, Ukrayna, Bulgaristan, Sırbıstan ve Karadağ ile Filipinler izliyor. 
     Türkiye, IMF toplam mali kaynaklarının yüzde 25.1'ini kullanmış bulunuyor. 
     Brezilya, IMF kaynaklarının yüzde 29.11'ini, Arjantin yüzde 16.39'unu, Endonezya yüzde 11.26'sını, Rusya yüzde 4.14'ünü, Uruguay yüzde 3.12'sini, Ukrayna yüzde 1.87'sini Bulgaristan yüzde 1.38'ini, Sırbıstan ve Karadağ yüzde 1.12'sini, Filipinler ise yüzde 0.88'ini kullandı. 
     Ayrıca Türkiye'nin, IMF'den kullandığı kaynak tutarı geçen yıllarda artarken, bu kaynak, Türkiye'nin en çok başvurduğu anlaşma yöntemi olan ''Stand-by'' düzenlemesi çerçevesinde kullanıldı. 
     
     ''TÜRKİYE, KAYNAĞI YERİNDE VE ETKİN KULLANIYOR'' 
     Bu arada IMF, Türkiye'nin, özellikle 2001 yılından bu yana IMF destekli programları başarıyla uygulayıp sonuç alması dolayısıyla, Türkiye'nin kullandığı kaynağı, ''uygun kullanılan kaynak'' olarak değerlendiriyor. 
     Brezilya da, kaynak kullanımı açısından başarılı görülürken, en çok kaynak kullanan üçüncü ülke Arjantin'in ise tam etkin olamadığı ifade ediliyor. 
     
     IMF'YE OLAN BORÇLARIN GSYİH'YE ORANI... 
     Öte yandan Türkiye'nin Fon'a borcu, 31 Aralık 2004 tarihi itibarıyla 21 milyar 506 milyon dolar düzeyinde bulunuyor. Söz konusu rakama, daha sonra yapılan ödemeler dahil değil. 
     Bir başka değerlendirmeye göre Türkiye'nin Fon'a borcu, GSYİH'sinin yüzde 6.88'ini oluşturuyor. 
     Bu oran Brezilya'da yüzde 4.48, Arjantin'de yüzde 9.73, Endonezya'da 4.36, Rusya'da yüzde 0.62, Uruguay'da yüzde 22.63, Ukrayna'da yüzde 2.60, Bulgaristan'da yüzde 4.97, Sırbistan ve Karadağ'da yüzde 4.13, Filipinler'de ise yüzde 0.90 düzeyinde bulunuyor. 
     
</TEXT>
</DOC>
