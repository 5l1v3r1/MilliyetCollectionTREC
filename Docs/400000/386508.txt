<DOC>
<DOCNO> 386508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/dunya/axdun01.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar mı, cinayet mi 
</HEADLINE>
<TEXT>


Hariri suikastıyla ilgili çok şey bildiği tahmin edilen Suriye İçişleri Bakanı'nın öldürüldüğü öne sürülüyor 

DIŞ HABERLER SERVİSİ 


Suriye'nin resmi haber ajansı Sana'nın önceki gün Şam'daki ofisinde tabancısını ağzına dayayarak intihar ettiğini duyurduğu Suriye İçişleri Bakanı General Gazi Kenan'ın intihar etmediği, aksine öldürülmüş olabileceği öne sürülüyor. 
Kenan'ın 20 yıl Suriye Askeri İstihbaratı Şefi olarak görev yaptığı Lübnan'da yaygın bir şekilde savunulan komplo teorilerine göre, şubatta suikasta kurban giden eski Lübnan Başbakanı Refik Hariri cinayeti hakkında çok şey bilen 63 yaşındaki Kenan, ya öldürüldü ya da intihara zorlandı. BM'nin suikastla ilgili raporunun en geç ay sonunda açıklanacağına dikkat çeken çevreler, raporda Suriye'yi suçlayıcı ifadelerin yer alabileceğini ve Kenan'ın da bu durumda olayın en önemli tanığı olacağını vurguluyorlar. Lübnan'da yayımlanan El Müstakbel gazetesi, "Çok şey bilen adam susturuldu, yoksa gerçekleri açıklayacaktı" dedi. 
L'Orient - LeJour gazetesi ise Kenan'ın Suriye hükümetince günah keçisi seçildiğini öne sürerek, "Gerçekten intihar mı etti, yoksa intihara mı zorlandı " diye sordu. 

'Rejim içi tasfiye' 

YASEMİN ÇONGAR Washington 

Bush yönetimi kaynakları da, Baas rejiminin Kenan'ı "infaz etmiş ya da intihar dışında seçenek bırakmamış" olma olasılığı üzerinde duruyor. 
Ancak yetkililer, bu konuda resmen görüş bildirmekten kaçınarak, BM soruşturmasını yürüten Alman Savcı Detlev Mehlis'in raporunun beklenmesini istiyorlar. Washington'daki tahminler, intiharından önce Gazi Kenan'ı da sorgulamış olan BM ekibinin, Hariri'nin öldürülmesinde Suriye derin devletinin rolü olduğuna işaret edeceği yönünde. 
ABD'li kaynaklar, Suriye lideri Beşar Esad'ın da aynı beklenti içinde olduğuna ve kendi koltuğunu korumak için "rejim içi bir tasfiye operasyonu" yürüttüğüne inanıyorlar. 
ABD Başkanı George W. Bush, önceki günkü açıklamasında Kenan'ın ölümünü yorumlamadı, ancak Esad rejimini sert ifadelerle uyardı. Suriye'nin "İyi komşu" olmasını isteyen Bush, Şam yönetiminin Lübnan'a karışmaktan vazgeçmesi, Filistinli intihar saldırganlarını özendirmemesi ve Irak'ta isyancılara destek vermemesi gerektiğini söyledi. 


</TEXT>
</DOC>
