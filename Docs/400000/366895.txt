<DOC>
<DOCNO> 366895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/spor/axspo01.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 bereketi 
</HEADLINE>
<TEXT>


21 Ağustos'taki İstanbul Grand Prix'si için sayılı günler kala oteller dolarken, F1'in Türkiye'ye bırakacağı toplam dövizin yaklaşık 450 milyon euroyu bulacağı tahmin ediliyor 


Formula 1 takvimine ilk kez giren İstanbul Grand Prix'si için geri sayım sürerken, şehirdeki hareketlilik de her geçen gün artıyor. Yaklaşık 50 bin yatağın rezerve edildiği yarışlardan katma değerlerle birlikte Türkiye'nin kazanacağı döviz miktarının 450 milyon euroyu bulacağı hesaplanıyor. 
Turistik Otelciler, İşletmeciler ve Yatırımcılar Birliği TUROB Başkanı Timur Bayındır, Formula 1'in ülke tanıtımına katkısı ile ülkemize bırakacağı dövizin dev bir miktara ulaşacağını ifade ederek, "Bu rakamın toplam 450 milyon eroyu bulacağını tahmin ediyoruz" diye konuştu. 

6 milyon turist 
Formula 1 yarışlarının, olimpiyatlardan sonra en çok izlenen organizasyon olduğunu belirten Bayındır, dünyada yaklaşık 2.2 milyar kişinin ekranları başından bu yarışı izleyeceğini kaydetti. Formula 1'in İstanbul'un tanıtımına yaklaşık 300 milyon euro katkısı olacağını bildiren TUROB Başkanı, İstanbul'a gelecek yaklaşık 50 bin turistin ortalama 6 gün ile 15 gün arasında kalacağını anlatan Bayındır, bu turistlerin de yaklaşık 150 milyon euro bırakacağını ifade etti. 

100 doluluk 
Spor etkinliklerini izlemeye gelen turistlerin harcama gücünün yüksek olduğunu vurgulayan Bayındır, Formula 1'in yapılacağı tarihlerde İstanbul'daki otellerde yüzde 100 dolulukların yaşanacağını belirterek sözlerini şöyle sürdürdü 
"İstanbul'da Kültür ve Turizm Bakanlığı belgesi ile belediye belgeli tesisleri eklediğinizde 100 bine yakın yatak kapasitesi mevcut. Otellerde yer sıkıntısı olacağını düşünmüyorum. Böyle bir durumda bile civar illerde konaklama imkanı var. Geçen yıl İstanbul'da 5 milyon turisti ağırladık. 2005 yılında hedefimiz F1'in de katkısıyla 6 milyon turist olacak". 


</TEXT>
</DOC>
