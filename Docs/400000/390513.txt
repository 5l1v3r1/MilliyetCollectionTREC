<DOC>
<DOCNO> 390513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonspo34.html </URL>
<DATE> 2005/10/28/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Uşaklar, haftalar sonra güldü 0-1 maç sonucu 
</HEADLINE>
<TEXT>

     Denizlispor ile ligde kötü günler yaşayan Trabzonspor arasındaki mücadelenin il yarısında gol sesi çıkmadı. 
     İkinci yarının başlaması ile rakibi karşısında baskı kuran Trabzonspor, Kürşat'ın attığı golle 1-0 öne geçti. Maçın ilerleyen dakikalarında gol olmayınca, haftalardır galip gelemeyen Trabzonspor yeniden 3 puanla tanıştı. 
     
     İLK YARI 

     4. dakikada Denizlispor ceza alanı önündeki karambolde, Yattara önüne düşen topa bekletmeden vurdu, top kalenin üzerinden auta çıktı. 
     5. dakikada Ömer'in geriye çıkardığı topu kontrol eden Serhat, yaklaşık 30 metreden sert vurdu. Top, kalecinin kontrolünde auta gitti. 
     25. dakikada Fatih'in ceza alanına gönderdiği topa son anda uzanarak kafa vuran Hüseyin maçın en net gol pozisyonuna girmiş oldu. Kaleci Jefferson, bu pozisyonda topa uzanarak gole izin vermedi. 
     36. dakikada Yusuf'un kullandığı korner atışında karambolde kalan topa Fatih çok sert vurdu, defanstan dönen topa bu kez Mikka gelişine sert vurdu, tehlike defans oyuncuları tarafından önlendi. 
     39. dakikada Ömer Rıza, Yusuf'un kornerden ceza alanına gönderdiği topa kafayla vurdu. Top az farkla auta çıktı. 
     Böylece karşılaşmanın ilk yarısı 0-0 sonuçlandı. 
     
     İKİNCİ YARI 

     48. dakikada, Yattara'nın korner direği yakınlarından kullandığı topa, penaltı noktası üzerinde çok iyi yükselen Kürşad, kafa vuruşuyla takımını 1-0 öne geçiren golü attı. 
     53. dakikada Hüseyin'in ceza alanında kafayla indirdiği topa, kaleciyle karşı karşıya kalan Serhat bekletmeden vurdu. Kaleci Jefferson topu kontrol etti. 
     74. dakikada müsait pozisyonda bulunan Lee Yong, karambolde kalan topa, kaleyi karşıdan gören bir yerden sert vurdu. Top az farkla auta çıktı. 
     80. dakikada Eyüp, ceza alanında kaptığı topu bekletmeden kaleye gönderdi, ancak top kale direğinin yanından auta çıktı. 
     Maçın son dakikalarında Denizlisporlu taraftarlar "yönetim istifa" şeklinde tezahüratta bulundu. 
     Karşılaşmada başka gol olmayınca Trabzonspor, sahadan 1-0 galip ayrıldı. 
     
     MAÇTAN NOTLAR 

     Denizlispor ile Trabzonspor arasında oynanan maç, 2 takımın ligdeki 29. randevusu oldu. 
     Vestel Manisaspor karşılaşmasında şeref tribününden Yılmaz'a attığı pet şişeyle gündeme gelen CHP Denizli Milletvekili Haşim Oral, bu maçta da tribündeki yerini aldı. 
     Bu sezon istediği sonuçları bir türlü alamayan ve henüz kendi sahasında galibiyeti olmayan yeşil-siyahlılar, Trabzonspor ile oynadıkları maça taraftar çekebilmek için bilet fiyatlarını düşük tuttu. Üst kapalı tribün biletleri 20, alt kapalı tribün biletleri 10, maraton tribün biletleri 5 ve kale arkası tribün biletleri 3 YTL'den satıldı. Ancak ilgi beklenenin altında oldu. 
     Denizlispor Yönetim Kurulu, bu maçın galibiyet primini 4 bin YTL olarak açıkladı. 
     Zafer Katrancı Tesisleri'nde oynanan PAF takımları arasındaki maç 1-1 sona erdi. 
     
</TEXT>
</DOC>
