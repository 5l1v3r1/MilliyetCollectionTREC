<DOC>
<DOCNO> 394558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy23.html </URL>
<DATE> 2005/11/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
BBP Başkanı Şemdinli olayı provokasyona gelmeden araştırılmalı 
</HEADLINE>
<TEXT>

     BBP Genel Başkanı Muhsin Yazıcıoğlu, ''Şemdinli olayının arkasının, soğukkanlı olarak, provokasyona gelmeden araştırılmasını istiyoruz'' dedi. 
     Genel Başkan Yazıcıoğlu, Manisa'nın Akhisar İlçesi Devlet Hastanesi'nde tedavi gören BBP Kurucular Kurulu üyesi Ahmet Er'i ziyaret etti. 
     Yazıcıoğlu, Türkiye'nin kritik günlerinde önemli görevler üstlendiğini belirttiği Er'in, hatıralarının kitaplaştığını belirtti. 
     Partisinin Akhisar İlçe Teşkilatı'nda konuşma yapan Yazıcıoğlu, ''kritik günlerden geçildiğini, Türk milletini Anadolu'dan sürme ve Anadolu'yu Türksüzleştirme hırsı içerisinde olan birçok ideolojik ve hain örgüt ile karşı karşıya olunduğunu'' bildirdi. 
     Yazıcıoğlu, şunları kaydetti 
     ''Türklüğe ve İslam'a ait değerleri tehdit olarak gören, bu değerleri savunanların mağduriyetini hiçbir zaman dikkate almayan, Türklükle İslamlık adına terör eylemi yapan, bölücülük yapan kim varsa, onların her türlü hakkını insanlık hakkı olarak gören bir batı düşüncesi var. Eğer Türkiye'nin bölünmez bütünlüğüne karşı ise eğer bu ülkenin milli birliğini bozacaksa, eğer Türk milliyetinin kimlik değerlerine karşı ise öyle bir roman, derhal coğrafyamızda ve Avrupa'da takdir edilen ve alkışlanan bir roman olur. Bunun yazarı da bulunmaz Hint kumaşı gibi bir anda güncelleşir, ödüllere boğulur, kitapları yabancı dillere çevrilir, hemen Nobel'e, vesaireye aday gösterilir.'' AK Parti iktidarını eleştiren Yazıcıoğlu, seçim öncesi verilen sözlerin tutulmadığını öne sürdü. 
     BBP Genel Başkanı Yazıcıoğlu, ''Onlar da öncekiler gibi yönlerini batıya döndüler, yine zengin bir sınıfın borçlarını ötelemeye, onların sorunlarını çözmeye önem verdiler'' dedi. 
     Yazıcıoğlu, bir gazetecinin Şemdinli olaylarına ilişkin sorusu üzerine, şunları söyledi 
     ''Belli kesimlerin bunu bir fırsat olarak değerlendirip buradan PKK ve bölücü harekete yeni bir kan pompalama, onlara gerekçeler üretme ve onların dış dünyada ellerini güçlendirme yönünde bunları bir fırsat olarak kullanmalarını doğrusu yadırgamıyorum, çünkü görevleri zaten budur. Burada soğukkanlı olarak provokasyonlara gelmeden, haber kirliliğinin oluşturduğu yönlendirmelere düşmeden bu olayın arkasının araştırılmasını, nereye kadar gidilmesi gerekiyorsa gidilmesini istiyoruz.'' 
     
</TEXT>
</DOC>
