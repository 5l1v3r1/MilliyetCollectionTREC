<DOC>
<DOCNO> 397309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko17.html </URL>
<DATE> 2005/11/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
KİT'lerin yatırım ve finansman programı belirlendi... 
</HEADLINE>
<TEXT>

     Genel yatırım ve finansman programına dahil KİT'lerin 2006 yılı için kaynaklar toplamı 13 milyar 386 milyon YTL, ödemeler toplamı 14 milyar 114 milyon YTL olarak belirlendi. 
     Bakanlar Kurulu'nun, KİT ve bağlı ortaklıklarının, 2006 yılına ait Genel Yatırım ve Finansman Programına ilişkin kararı bugünkü Resmi Gazete'de yayımlandı. 
     Buna göre, karar kapsamındaki kuruluşlar, maliyet azaltıcı önlemleri göz önüne alarak, ekonomik programda yer alan ilke ve politikalara paralel olacak şekilde, ürettikleri mal ve hizmetlerin fiyat ve tarifelerini saptamakta serbest olacaklar. 
     Fiyat ve tarifelerini saptarken, maliyet unsurlarındaki gelişmelerle Genel Yatırım ve Finansman Programı kapsamındaki kar-zarar, faiz dışı fazla ve diğer hedefleri göz önünde bulundurmakla yükümlü bulunacak. 
     Bu Karar kapsamındaki tüm kuruluşlar, ürettikleri mal ve hizmet fiyatlarında yapılan değişiklikleri ve bu değişiklikler sonucu oluşacak ek hasılatları, değişikliğin yapıldığı günü izleyen 7 gün içinde Hazine ve DPT'ye bildirecek. 
     
     İSTİHDAM 
     Özelleştirme programında olup maaş ve ücret ödemelerinin karşılanması amacıyla ÖİB tarafından sermaye transferi yapılan veya kredi verilen veya özelleştirme sürecinde son aşamalara gelinmiş veya tasfiye sürecinde olan veya mal ve hizmet üretim faaliyeti olmayan kuruluşlarda, bu Karar kapsamında 2006 yılında yeni personel istihdamı yapılmayacak. 
     Kuruluş içi eleman nakli suretiyle personel ihtiyacının karşılanmasının mümkün olmadığı zorunlu hallerde, 2005 yılında ayrılan eleman sayısının askerlik hariç en fazla yüzde 10'u kadar nitelikli personelin açıktan ve naklen atanması konusunda kuruluş yönetim kurulu yetkili olacak. 
     Özelleştirme uygulamaları nedeniyle Devlet Personel Başkanlığına bildirilen nakle tabi personelden istihdam edileceklerin kuruluşun mevcut personel sayısının yüzde 2'sine kadar olan kısmı yukarıda belirlenen yüzde 10'luk limit kapsamında değerlendirilmeyecek. 
     Maaş ve ücret ödemeleri ÖİB tarafından karşılanan kuruluşlarda, 2005 yılı içinde emeklilik veya iş akdi feshi nedeniyle ayrılan işçilerin pozisyonlarının tamamı yönetim kurulu kararı ile iptal edilecek. 
     
     MAL VE HİZMET ALIMI 
     2006 yılında ihale yoluyla alınacak hizmetlerin toplam tutarı en fazla 2005 yılı için uygun görüş bildirilen toplam tutarın, 2006 yılı için hedeflenen yıllık ortalama ÜFE değişim oranı ile artırılması suretiyle bulunan rakam kadar olabilecek. 
     Karar yayımlandığı tarihten itibaren, kuruluşlar, kamu ihale mevzuatı gereklerini yerine getirmek şartıyla 2006 yılı için hizmet alım ihalesi sürecini başlatabilecek. 
     Temizlik ve benzeri hizmetler için yeterli sayıda personeli bulunan kuruluşlar bu tür hizmetleri ayrıca ihale yolu ile dışarıdan satın alamayacak. 
     
     BORÇ ÖDEMELERİ VE ALACAKLAR 
     Kuruluşlar, kamu ve özel sektör ayrımı yapmaksızın, tüm borçlarını zamanında ödemek zorunda olacak. 
     Kuruluşlar, yurt içi ve yurt dışı ticari bankalardan kredi kullanımlarını ve diğer finansman yöntemlerine ilişkin mali yükümlülüklerini, yatırım ve finansman programında belirlenen büyüklükleri de dikkate alarak, etkin bir borç-alacak ve özkaynak yönetimi ile optimum düzeyde tutacak. 
     Kuruluşların bir önceki yılda elde etmiş oldukları karlarından oluşan temettü borcu ile daha önceki yıllardan kalan temettü borçları, ilgisine göre Hazine Müsteşarlığı'nca veya ÖİB tarafından belirlenen ödeme planına göre ödenecek. 
     Kuruluşlar, bilgi işlem altyapılarının tamamlanması, internet bağlantısının sağlanması ve internet sitesinin oluşturulması yönünde her türlü önlemi alacak. 
     
     PERFORMANS KRİTERLERİ 
     Hazine, DPT ve ilgisine göre ÖİB, bu Karar kapsamındaki kuruluşların 2006 yılı izinleri ve hedeflerini takip etmek amacıyla, kuruluş bazında aylık performans kriterleri belirleyecek ve ilgili kuruluşa gönderecek. 
     Bu arada, yıl içindeki gelişmeler doğrultusunda, ilgili kurumların da görüşlerini alarak Genel Yatırım ve Finansman Programında ve performans kriterlerinde değişiklik yapmaya ve gerekli tedbirleri almaya Hazine yetkili olacak. 
     
     KİT'LERİN 2006 YILI GENEL DENGESİ 
     Bu arada, genel yatırım ve finansman programına dahil KİT'lerin kaynaklar toplamı 13 milyar 386 milyon YTL, ödemeler toplamı 14 milyar 114 milyon YTL, yatırımlar da 2 milyar 955 milyon YTL olarak belirlendi. 
     
</TEXT>
</DOC>
