<DOC>
<DOCNO> 385029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun12.html </URL>
<DATE> 2005/10/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Almanya'da Türkiye'nin AB üyeliğini isteyenler çoğunluğa ulaştı 
</HEADLINE>
<TEXT>

     Türkiye ile AB üyelik müzakerelerine başlanmasıyla birlikte Almanya'da Türkiye'nin üyeliğini isteyenler çoğunluğa ulaştı. 
     Almanya'nın önde gelen dergilerinden Der Spiegel tarafından yapılan bir kamuoyu araştırmasına göre, Alman halkının yüzde 50'si Türkiye'nin orta ve uzun vadeye kadar AB'ye üye olmasını istediğini belirtti. 
     Halkın yüzde 46'sı Türkiye'nin AB üyeliğine karşı çıkarken, yüzde 4'ü de bu konuda bir görüşe sahip olmadığını ifade etti. 
     Yaklaşık 6 ay önce aynı dergi tarafından bu konuda yapılan kamuoyu araştırmasında, halkın yüzde 54'ü Türkiye'nin AB üyeliğine karşı çıkmış, yüzde 43'üyse Türkiye'nin üyeliğini desteklediğini belirtmişti. 
     Dergi tarafından yapılan araştırmaya göre, Alman halkının yüzde 72'si de Hırvatistan'ın AB üyeliğinden yana olduğunu ifade ederken, yüzde 21'i bu ülkenin üyeliğine karşı çıktı. 
     
</TEXT>
</DOC>
