<DOC>
<DOCNO> 374908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/guncel/gun03.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazgirt'e 30 yıldır kirli su veriliyor 
</HEADLINE>
<TEXT>


Tunceli'nin Mazgirt ilçesinde 60 kişinin amip hastalığına yakalandığından şüphelenilmesi üzerine Belediye Başkanı, "Su kirli. 1975'ten beri bu su için 'içilmez' raporu var" dedi 


Tunceli'nin Mazgirt ilçesinde 60 kişi "amip" hastalığına yakalandığı şüphesiyle müşahede altına alındı. Belediye Başkanı Musa Sönmez, rahatsızlıkların sudan kaynaklanma ihtimalinin yüksek olduğunu belirterek, "Suyun kirli olduğunu biliyoruz. 1975'ten beri bu su için 'içilmez' raporu var" dedi. 
Mazgirt'te önceki gün çoğu çocuk 60 kişi ishal, yüksek ateş ve kusma gibi şik yetlerle Sağlık Ocağı'na başvurdu. Tunceli Vali Vekili Ahmet Demir, müşahede altına alınan 60 kişinin hayati tehlikesinin bulunmadığını bildirdi. Hastaların çoğunun taburcu edildiğini ifade eden Demir, "Amipten şüpheleniyoruz. Tedavisi kolay bir hastalık. Daha önce de ilçede görülmüştü, ancak sayı bu kadar fazla değildi" diye konuştu. 
Tunceli Sağlık Müdürü Dr. Müslüm Tarkan da Sağlık Ocağı'nda 10 kişinin yatarak tedavi gördüğünü, 15 çocuğun tedavisinin de Tunceli Devlet Hastanesi'nde sürdürüldüğünü kaydetti. 
Rahatsızlığın sulardan kaynaklanan mikrobik bir hastalık olduğunu tahmin ettiklerini kaydeden Tarkan, çevre sağlık ekiplerinin ilçede gerekli incelemeleri yaptığını belirtti. 

'Aynı suyu vereceğiz' 
Sönmez de, ilçedeki içme suyu şebekesinin 40-50 yıllık geçmişi bulunduğunu, suyu ilçeye vermek zorunda olduklarını kaydederek, şöyle konuştu 
"Başka su kaynağımız yok. Halka bu suyu vermemek için yıllardır mücadele ediyoruz. İller Bankası'na gidiyoruz, yüklü bir borcumuz olduğu için bir şey yapamıyoruz. İlgili yerlere başvuruyoruz, para temin edemiyoruz. Belediyenin geliri, çalışan personelin yarısının maaşını ödemeye bile yetmiyor. Dolayısıyla şebekeyi yenilemek için sağlıklı çalışma yapamıyoruz." 
Halkı suyu içmemeleri konusunda uyardıklarını dile getiren Sönmez, bunu bilen ilçe halkının evlerine başka kaynak sularından su taşıdığını ifade etti. Sönmez, "Şu an depoları temizlemek ve diğer çalışmaları yapmak için şebeke suyunu kestik ama depoların temizlenmesinin ardından yine aynı suyu vereceğiz ve yine halka 'bu suyu içmeyin' diyeceğiz" şeklinde konuştu. 




</TEXT>
</DOC>
