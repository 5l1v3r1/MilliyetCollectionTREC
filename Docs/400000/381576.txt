<DOC>
<DOCNO> 381576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko34.html </URL>
<DATE> 2005/09/26/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
AB'nin en büyük bütçe açığı Yunanistan'da... 
</HEADLINE>
<TEXT>

     Avrupa Birliği AB içinde bütçe açığı en yüksek ülke, açığı gayri safi yurtiçi hasılasının GSYH yüzde 6.6'sına ulaşan oranla Yunanistan oldu. 
     AB'nin resmi istatistik bürosu Eurostat, üye ülkelerin 2004 yılı bütçe verilerini açıkladı. Buna göre ortak para avro kullanan 12 ülkede ortalama bütçe açığı yüzde 2.7, 25 üye ülkenin ortalama bütçe açığı da yüzde 2.6 oldu. 
     Eurostat, avro kuşağında 2003 yılında yüzde 3 olan bütçe açığında geçen yıl yaşanan iyileşmede, büyük ülkeler Almanya ve Fransa'nın önemli rol oynadığını bildirdi. 
     AB'nin yüzde 3 olan bütçe açığı sınırını geçen yıl ihlal eden ülkeler, yüzde 6.6 ile Yunanistan, yüzde 5.4 ile Macaristan, yüzde 5.1 ile Malta, yüzde 4.1 ile Kıbrıs Rum kesimi, yüzde 3.9 ile Polonya, yüzde 3.7 ile Almanya, yüzde 3.6 ile Fransa, Yüzde 3.2 ile İtalya ve yüzde 3.1 ile Slovakya ve İngiltere oldu. 
     Çek Cumhuriyeti ve Portekiz, yüzde 3 olan bütçe açıklarıyla sınırda yer alırken, geçen yıl AB içinde bütçe fazlası veren ülkeler ise yüzde 2.3 ile Danimarka, yüzde 2.1 ile Finlandiya, yüzde 1.7 ile Estonya, Yüzde 1.6 ile İsveç, yüzde 1.4 ile İrlanda olarak sıralandı. Belçika ise denk bütçeyle açık ya da fazla vermedi. 
     Eurostat ayrıca, AB üyelerinin borç oranlarını da açıkladı. Buna göre Maastricht kriterleri arasında yer alan toplam kamu kesimi borç stokunun GSYH'nin yüzde 60'ını geçmemesi kuralını geçen yıl 8 ülke ihlal etti. Bütçe açığında ilk sırada yer alan Yunanistan, aynı zamanda en borçlu AB ülkesi oldu. 
     Kamu kesimi toplam borç stoku GSYH'sının yüzde 109.3'üne ulaşan Yunanistan'ı yüzde 106.5 ile İtalya, yüzde 95.7 ile Belçika, yüzde 75.9 ile Malta, yüzde 72 ile Kıbrıs Rum kesimi, Yüzde 66.4 ile Almanya, yüzde 5.1 ile Fransa ve yüzde 64.3 ile Avusturya oldu. 
     Kamu kesimi toplam borç stoku açısından en iyi performansa sahip AB üyeleri ise yüzde 5.5 olan borçluluk oranıyla Estonya ve yüzde 6.6 borçluluk oranıyla Lüksemburg oldu. 
     
</TEXT>
</DOC>
