<DOC>
<DOCNO> 364976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun03.html </URL>
<DATE> 2005/07/28/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Petrol rafinerisine telefonla bomba ihbarı 
</HEADLINE>
<TEXT>

     Avustralya'nın Brisbane kentindeki önemli bir petrol rafinerisi telefonla yapılan bomba ihbarı üzerine boşaltıldı. 
     Queensland eyaleti polis sözcüsü, acil durum servislerinin harekete geçtiğini, Caltex şirketine ait Lytton petrol rafinerisindeki personel ve rafineri çevresinde yaşayanların bölgeden tahliye edildiklerini belirtti. 
     Öte yandan Caltex şirketinden yapılan açıklamada, bütün rafineri çalışanlarının, güvenli bir bölgede bulunan esas operatörler dışında, tahliye edildiği duyuruldu. Polis, yangın söndürme servisleri ve bomba imha ekiplerinin rafineride araştırmaya başladıklarının kaydedildiği açıklamada, rafinerideki operasyonların ortaya çıkan panikten etkilenmediği vurgulandı. 
     Caltex şirketinin internet sitesine göre, Lytton rafinerisi günde 16.8 milyon litre petrol işleme kapasitesine sahip. 
     
</TEXT>
</DOC>
