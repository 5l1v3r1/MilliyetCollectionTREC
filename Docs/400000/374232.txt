<DOC>
<DOCNO> 374232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/eko08.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Petrol, 70 doların üzerinde çok tutunamaz' 
</HEADLINE>
<TEXT>



Dünyanın en büyük petrol şirketlerinden Chevron'ın üst yöneticisi David O'Reilly, petrol fiyatlarının 70 doların üzerinde fazla tutunamayacağını söyledi. 
Sektörle ilgili bir konferansa katılmak üzere Endonezya'nın başkenti Cakarta'da bulunan O'Reilly, petrolün ulaştığı yüksek fiyat düzeyinin tüketimin kısılmasına yol açacağını, bunun da fiyatları aşağı çekeceğini öne sürdü. 

Rakam vermedi 
Varil başına 70 dolar ve üzerindeki bir fiyatın 'sürdürülebilir olmadığını' kaydeden O'Reilly, 'sürdürülebilir fiyatın' ne olduğu konusunda ise bir rakam vermedi. 
Öte yandan Petrol İhraç Eden Ülkeler Örgütü'nün OPEC üyesi Nijerya'nın Petrol Bakanı Edmund Daukoru, örgütün günlük üretimini 1 milyon varil artırması gerektiğini savundu. OPEC Başkanı Şeyh Ahmed el Fahd el Sabah'ın günlük üretimin 500 bin varil artırılması çağrısıyla ilgili olarak görüş belirten Nijeryalı bakan, "Bunu destekliyorum, ama yeterli olmaz. Piyasa küçük artışlardan etkilenmez. Eğer yapabilirsek 1 milyon varillik bir artış piyasa psikolojisi bakımından daha iyi olur" dedi. 
Önceki gün 70.80 dolara çıkarak yeni bir rekor kıran petrol fiyatları, dün, bir miktar düşüş gösterdi. ABD'de varil fiyatı, akşam saatleri itibariyle 69.50 dolar düzeyindeydi. 



</TEXT>
</DOC>
