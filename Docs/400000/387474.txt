<DOC>
<DOCNO> 387474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/dunya/axdun02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç'te feminist hükümet 
</HEADLINE>
<TEXT>


İRFAN KURTULMUŞ Kopenhag 


Norveç'in yeni başbakanı İşçi Partisi lideri Jens Stoltenberg, 12 Eylül'deki seçimlerin ardından yeni merkez-sol hükümetini Kral Harald'a sunarak işbaşı yaptı. 10 erkek, 9 kadın bakanın bulunduğu yeni hükümette, Savunma ve Maliye Bakanlığı gibi önemli pozisyonlara kadınlar getirildi. 
Seçimlerde merkez sağ hükümetin lideri Kjell Magne Bondevik'e karşı zafer elde eden Stoltenberg'in, Merkez Partisi ve Sosyalist Sol Parti'yle kurduğu koalisyonda, İşçi Partisi 10, Merkez Partisi 4, Sosyalist Sol Parti 5 bakanlık aldı. 
Sosyalist Sol Parti lideri Kristin Halvorsen, ülkenin ilk kadın Maliye Bakanı oldu. Savunma Bakanlığı'na da İşçi Partisi'nden Anne-Grete Stroem-Erichsen getirildi. 
Norveç'te 20 yıldır ilk kez çoğunluk hükümeti kurulurken, İşçi Partisi, İkinci Dünya Savaşı'ndan sonra ilk kez koalisyon hükümetinde yer alıyor. 


</TEXT>
</DOC>
