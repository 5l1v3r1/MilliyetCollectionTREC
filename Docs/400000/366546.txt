<DOC>
<DOCNO> 366546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/ekonomi/eko01.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
600 çeşit üretip 40 ülkeye satıyor 
</HEADLINE>
<TEXT>


30'uncu kuruluş yıldönümünü kutlayan Yaşar Holding şirketi Pınar'ın ürün çeşidi 600'ü buldu. 40 ülkeye ihracat yapan şirket 30 yılda 7.5 milyar litre süt sattı 

Deniz Sipahi - İzmir 

Yaşar Holding'e bağlı Pınar'ın ürün çeşidi 600'e ulaştı. 30 yıl önce, şirketin bağlı olduğu Yaşar Holding'in şimdi Onursal Başkanı olan Selçuk Yaşar'ın, satamadıkları için sütlerini dereye döken köylüleri görmesi üzerine kurduğu Pınar, dünya çapında bir marka olma yolunda. 
Ortadoğu ülkeleri ve Almanya başta olmak üzere ABD'den Japonya'ya 40'a yakın ülkede büyümeyi sürdürüyor. Pınar, 30 yıldır toplam 7.5 milyar litre süt alımı gerçekleştirdi. Pınar'ın 30 yılda üretilen 1 litrelik UHT süt kutularını yan yana dizdiğinizde ise aya iki defa kara yoluyla Edirne'den Ardahan'a 451 kere gidip geliniyor. 
2004 yılında 537 milyon dolarlık ciro yapan Yaşar Gıda Grubu, 2010'da 1 milyar dolar ciro hedefliyor. Holdingin 60'ıncı, Pınar'ın 30'uncu kuruluş yıldönümünde, işlerini kızlarına devrederek aktif iş yaşamından çekilen ve uzun zamandır medyadan uzak kalan Onursal Başkan Selçuk Yaşar ile topluluğu konuştuk. 

'Girişim hayattır' 
80 yaşındasınız ve hala yeni girişimler için koşturuyorsunuz. Şimdi hangi hayallerin peşindesiniz 
Hayatta her şey girişimcilikle başlar. Girişim varsa hayat vardır. Rahmetli Vehbi Koç, rahmetli Sakıp Sabancı, rahmetli Nejat Eczacıbaşı hepsi birer girişimci örneğidir, birer hayat dersidir. Girişimci olmazsanız sıradan olursunuz. 
Ben de kendi çapımda bir şeyler yaptım. 1941'de Dyo ile ilk boya üretimini gerçekleştirdim. Türk Tuborg ile birayı, Dyosad'la matbaa mürekkebini, Pınar Süt'le dayanıklı sütü, Ege Gübre'yle kompoze gübreyi, Pınar Su'yla su fabrikasını, Pınar Et'le entegre et tesisini, Pınar Deniz'le balık ve deniz ürünleri çiftliğini kurdum. Daha birçok ilk var. Dyo'da ise nano teknolojiyi Türkiye'ye getiren yine biz olduk. 

'Planlamadım' 
Pınar'da bugünkü cirolar ve pazardaki payınız sizi tatmin ediyor mu 
Pınar, hakikaten kuruluşu planlı programlı birşey değildi. Seferihisar'da aldığım çiftliğe Almanya'dan 30 tane inek getirdim. Bu hayvanlarla ilgilenirken, köylümüzün durumunu anladım. Köylüler satamadıkları sütlerini dereye döküyorlardı. Verim de son derece düşüktü. Pınar Süt'ü kurdum. 
Pınar Et'i de sütünü aldığım köylünün erkek buzağıları telef olmasın diye kurdum. Mezbaha kurarken, bu sefer 1938'de çıkarılan belediyeler kanuna takıldım. Yasal engeller olmasaydı çok daha fazlasını yapardım. 

Siz hep "herşeyi devletten beklemeyin" dersiniz. Peki özel sektörün yapması gerekenler yok mu 
Türkiye'de ilk kültür balıkçılığını da ben yapmıştım. O dönemde de ihracat yapamıyordum. Özel uçak tuttum, gittim Brüksel'e. Bize izinleri verecek ve raporları hazırlayacak bürokratları alıp getirdim. Aksi taktirde bu işlemler aylar alabilirdi. Sonuçta ihracat başladı. Bugün stoku olmayan ender sektörlerden biri balıkçılıktır. Ama şimdi ben midye de yollamak istiyorum, istiridye de... Yine yasal engeller var. Önemli olan özel sektörle devletin işbirliği içinde olmasıdır. 

Yaşar Topluluğu, bir dönem 50'ye yakın şirketten oluşuyordu. Şirketlerin birçoğunu birleştirdiniz sattınız ya da kapattınız... 
Herkesin bir hayali vardır. Benim hayalim de dünyaya açılmak. Önemli olan dünya markası olmaktır. Bunu için de konsantrasyon gerekir. Yani odaklaşma. Dikkatinizi dağıttığınızda başarılı olamazsınız. Benim tavsiyem bu felsefeyi akıllarından çıkarmasınlar. 
Dikey büyüme o yüzden çok önemli. Bir de iş adamlarımız mutlaka Türkiye'de hammaddesi bol olan işlere yönelmelidir. Böylesine zengin hammaddesi olan bir başka ülke var mı 

Yeni nesil iş adamlarımızı nasıl buluyorsunuz Onlara neler söylemek istersiniz 
Gençlerimiz bizden çok daha iyi yetişiyorlar. Bunun karşılığında da daha ses getiren işlere imza atıyorlar. Ancak artık yeni liderler yetiştirmeliyiz. İş lideri değil toplumsal, sivil liderler. Bu konuda eksiklik görüyorum. Açıklık, samimiyet, birlik, beraberlik tüm hayatım boyunca savunduğum ilkeler olmuştur. Ben takım oyununu seviyorum. Tatmin, yapabileceğinizin en iyisini yaptığınıza inanmaktır. Kimse hayatını bir yığın keşkeler içinde geriye bakarak ve pişmanlıklarını hatırlayarak noktalamak istemez. Önemli olan, hayattan göç ederken arkada bir aile, bir eser, bir ideal ve bu ideali sürdürecek yönetici grubu bırakmaktır. Gençler de böyle düşünsün. 

Hükümetin icraatlarını ve genel ekonomik gidişatı nasıl buluyorsunuz 
Ben genel durumu iyi görüyorum. Öncelikle özel sektörü düşünen, hür teşebbüsü teşvik eden bir görüşe sahip hükümet. Yine de yapılacak çok şey var bu ülkede. Hükümet bürokrasiyi azaltsın, gereksiz mevzuatları temizlesin, bizim önümüzü açsın yeter. Zaten bu ülke büyür, sorunlarını halleder. 

Vehbi Bey, İstanbul'a çağırdı gitseydim, durum farklı olurdu Yaşarbank'ın durumu olmasaydı, grup bugün farklı yerde olur muydu 
Yaşarbank'ın durumu diğer bankalardan farklıydı. Yani Yaşarbank, Bankalar Kanunu'nun 14'üncü maddesinin 3'üncü bendine göre fona alındı. Yaşarbank'ta mali bünye zaafiyeti söz konusuydu. O da geri dönmeyen kredilerden kaynaklandı. Grup olarak TMSF ile protokol imzalayan ilk biz olduk. Yine de ben Türkiye'deki gelişmeleri buna bağlamıyorum. Ben İstanbul'da olsaydım, durum çok farklı olurdu. İstanbul Türkiye'nin değil, dünyanın en önemli merkezlerinden. 
Bankalar, yabancı danışman şirketleri orada. Aslında hükümet de orada. 24 üniversitesiyle eğitimin başkenti. Artık kapital değil, insan faktörü çok daha önemli. 
Vehbi Bey, benim İstanbul'a gelmemi çok istedi. Koç'u da, Sabancı'yı da çok yakından izledim. Vehbi Bey, Türk Eğitim Vakfı'nı kurdu. Bütün üniversite mezunlarını mastıra gönderdi. Birincilerini aldı, halen alıyor. Koç Üniversitesi de alıyor. Tabanda başlatıyor, içeride yükseltiyor. Büyük grupları yönetenler patronlar değil, liderdir. Yaşar Holding olarak bunun çok farkındayım. Ama bana göre İzmir'de olmak İstanbul'a göre dezavantaj yaratmış olabilir. 


</TEXT>
</DOC>
