<DOC>
<DOCNO> 385875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur21.html </URL>
<DATE> 2005/10/11/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çarşafla sarkarken düşüp öldü 
</HEADLINE>
<TEXT>

     
     İZMİR, DHA 
     
İZMİR'in Karşıyaka İlçesi'nde psikolojik tedavi gördüğü belirtilen iki çocuk annesi 50 yaşındaki Sibel Savcı, dördüncü kattaki evinin balkonuna bağladığı yatak çarşaflarıyla aşağıya inmek isterken düşüp öldü. 
     Olay bu sabah saat 10.00 sıralarında 6131'nci Sokak 8 numarada bulunan Sezin Apartmanı'nda meydana geldi. Psikolojik tedavi gördüğü belirtilen Sibel Savcı, sabah evdeki oğluna ve kızına odasına geçip uyuyacağını söyleyerek yanlarından ayrıldı. 
     Odasına giren Savcı, dört yatak çarşafını birbirine bağlayıp balkona çıktı. Merdivenden inmek yerine balkon demirine bağladığı çarşaflarla dördüncü kattan aşağı inmeye çalışan Savcı, yaklaşık 10 metre yükseklikten beton zemine düştü ve olay yerinde yaşamını yitirdi. 
     Nöbetçi savcı, otopsi yapılması için cesedi Adli Tıp Kurumu'na gönderdi. Sibel Savcı'nın eşi Bülent Savcı'nın, iki gün önceki tartışmalarının ardından evden ayrıldığı belirtildi. 
     
</TEXT>
</DOC>
