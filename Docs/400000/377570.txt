<DOC>
<DOCNO> 377570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur02.html </URL>
<DATE> 2005/09/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
2005-2006 eğitim-öğretim yılının ilk ders zili yarın çalacak... 
</HEADLINE>
<TEXT>

     İlköğretim ve ortaöğretim okullarındaki 13.5 milyon öğrenci ile 575 bin öğretmen, 3 aylık yaz tatilinin ardından dersbaşı yapacak. 
     Bu eğitim-öğretim yılında 1 milyonun üstünde çocuk ''okullu'' olacak. İlköğretim öğrencileri, ücretsiz olarak verilecek ders ve çalışma kitaplarını sıralarında hazır bulacak. 
     2005-2006 eğitim-öğretim yılının başlaması dolayısıyla Kütahya'da Başbakan Recep Tayyip Erdoğan da katılımıyla resmi açılış töreni düzenlenecek. TBMM Başkanı Bülent Arınç da Ankara Sancak Mahallesi'ndeki Nurçin Sayan İlköğretim Okulu'nda yeni eğitim-öğretim yılının açılış törenine katılacak. 
     Ankara'da, Vali başkanlığında yerel yöneticiler ile öğretmen ve öğrencilerin yer aldığı heyet Anıtkabir'i ziyaret edecek. 
     Diğer illerde de valilerin başkanlığında yerel yöneticilerin, öğrenci ve öğretmenlerin katılımıyla Atatürk anıtlarına çelenk konulacak ve İstiklal Marşı okunacak. 
     Okullarda düzenlenecek törenlerde de okul yöneticileri ve öğretmenler konuşmalar yapacak, öğrenciler şiirler okuyacak. Törenlere velilerin yanı sıra eğitim-öğretime emeği geçen hayırseverler, emekli öğretmenler de davet edilecek. 

     
</TEXT>
</DOC>
