<DOC>
<DOCNO> 368058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy01.html </URL>
<DATE> 2005/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kuzu Ek Protokol beklemeye alınabilir 
</HEADLINE>
<TEXT>

     TBMM Anayasa Komisyonu Başkanı Burhan Kuzu, Gümrük Birliği Anlaşması’nın 1995’te Ankara Anlaşması’na bağlı olarak yapıldığını ve halen TBMM’ye sunulmadığını belirterek, "Onay ve imza farklı aşamadır. Bu nedenle Ek Protokol de beklemeye alınabilir. Bu iç hukuk ile ilgili bir konu" dedi. 
     TBMM Anayasa Komisyonu Başkanı Burhan Kuzu, ANKA’ya Ek Protokol ile ilgili tartışmaları değerlendirirken, "Milletlerarası anlaşmaların Meclis’te onaylanması önemli, ancak burada çok özel bir durum var. 1995’te Gümrük Birliği Anlaşması, 1963 tarihli Ankara Anlaşması’na göre imzalandı. 
     Gümrük Birliği anlaşması da TBMM’ye gönderilmedi. Yani asıl anlaşma bile Meclis’e gönderilmediğine göre Ek Protokol bekletilebilir. Burada özel bir durum var" dedi. 
     Kuzu, milletlerarası anlaşmalardan bir yılı geçmeyenlerin ve yurt dışında Türkiye aleyhine durum yaratmayacak olanların da Meclis’te onaylanmayabileceğini belirterek, Türkiye’nin Avrupa İnsan Hakları Sözleşmesi çerçevesinde bugüne kadar 14 Ek Protokol imzaladığını ancak 4 ve 6 nolu idam cezasının kaldırılmasıyla ilgili olanlar 
     dışında TBMM’ye gönderilmediğini de bildirdi. 
     Ek Protokol’e gelen tepkilerin Güney Rum Devleti’nin "tanındığı" korkusundan kaynaklandığına dikkat çeken Kuzu, "Bunun tanıma olmadığını bütün dünya biliyor. Muhalefet de biliyor ama bile bile bununla siyaset yapıyorlar" dedi. 
     
     BİR DEVLET BAŞKA BİR DEVLETİ ÖNCE TANIYIP SONRA VAZGEÇEBİLİR 
     Devletler arasında tanımanın ancak hür irade ile olabileceğini vurgulayan Kuzu, "Bir devlet için ’ben tanımıyorum sen böyle algılıyorsun’ diye birşey olmaz. Rıza olmadan tanıma olmaz. Tanımanın adresi de AB değil. BM’dir. 
     Bugün bir devlet BM’ye bir dilekçe verse ve açık açık ’ben bu devleti tanıyorum’ dese, birkaç ay sonra da bu ülkeyle arası bozulup, ’ben tanımıyorum’ diye dilekçe verse. Son yaptığı başvuru geçerlidir. Yani o ülkeyi tanımıyor demektir. Bu konu üzerinden siyaset yapmamak lazım. Çünkü, yarın bunu milletlerarası platformda kullanabilirler. Sırf siyaset için bunlar kullanılmamalı" diye konuştu. 
     
</TEXT>
</DOC>
