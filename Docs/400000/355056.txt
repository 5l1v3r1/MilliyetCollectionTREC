<DOC>
<DOCNO> 355056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun34.html </URL>
<DATE> 2005/06/24/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Tarık Aziz, Saddam Hüseyin'in aleyhine tanıklık yapmayacak... 
</HEADLINE>
<TEXT>

     Irak'ın eski Başbakan Yardımcısı Tarık Aziz'in, devrik Irak lideri Saddam Hüseyin'in aleyhine tanıklık yapmayacağı bildirildi. 
     Aziz'in avukatı Bedi Arif İzzet, Bağdat'tan telefonla CNN televizyonuna yaptığı açıklamada, ''Tarık Aziz bana Saddam Hüseyin'in aleyhine tanıklık etmeyeceğini söyledi'' dedi. 
     Arif İzzet, ''sağlık ve moral durumu iyi olan'', ancak iki yıldan fazla bir süreden beri ailesini görmeyen müvekkilinin, ''durmadan ailesini sorduğunu'' kaydetti. 
     Arif İzzet, daha önce, Saddam Hüseyin ile eski rejime mensup diğer yetkilileri yargılamakla görevli Irak Özel Mahkemesinin, salı günü Tarık Aziz'i Bağdat havaalanı yakınlarındaki Amerikan askeri üssünde sorguladığını söylemişti. Sorguya, Arif İzzet de katılmıştı. 
     ABD'nin aranan Iraklılar için hazırladığı 55 kişilik iskambil destesinde 43. sırada bulunan Tarık Aziz, iki yıl önce Amerikan güçlerine teslim olmuştu. 
     Aziz, Bağdat dışında bulunan, ABD'nin yönetimindeki bir cezaevinde tutuluyor. Devrim Komuta Konseyi'nin üyesi olarak Aziz, eski rejimin liderlerinin yargılanmasını isteyen uluslararası örgüt Indict tarafından, İran ile Kuveyt'te ve kendi halkına karşı savaş suçu işlemekle itham ediliyor. 
     
</TEXT>
</DOC>
