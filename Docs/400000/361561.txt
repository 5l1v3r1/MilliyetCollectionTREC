<DOC>
<DOCNO> 361561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/axspo02.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1 numara alarmı 
</HEADLINE>
<TEXT>


Fenerbahçe'de, Rüştü'nün tesislerdeki eşyalarını toplaması ve bu transferin zora girmesi Teknik Direktör Daum'u köşeye sıkıştırdı. Alman hocanın, Volkan ve Serdar ile yola devam etmeye sıcak bakmadığı öğrenildi 


Fenerbahçe'de kaleci Rüştü'nün durumundaki belirsizlik Teknik Direktör Daum'un keyfini kaçırdı. 
Milli file bekçisinin önceki gün Samandıra Tesisleri'ndeki özel eşyalarını toplatması ve transferin çıkmaza girmesi, Alman hocanın tüm planlarını alt üst etti. Tecrübeli çalıştırıcının, Volkan ve Serdar ile yola devam etmeye sıcak bakmadığı, bu endişesini yönetime ilettiği bildirildi. 
Rüştü ile yıllık alacağı para konusunda bir türlü anlaşma sağlayamayan Fenerbahçe Yönetimi'nin, milli kaleciye kesinlikle taviz vermeyi düşünmediği ifade edildi. Rüştü'nün istediği 2.5 milyon Euro'luk ücrette indirim yapmaması halinde bu transferin kesinlikle gerçekleşmeyeceği kaydedildi. 
Bu arada Barcelona Kulübü, kaleci Valdes'in sözleşmesini 2010 yılına kadar uzattı. 

Düğmeye basıldı 

Başkan Aziz Yıldırım ile yönetici Hakan Bilal Kutlualp dün sabah apar topar İsviçre'ye gittiler. Yıldırım ile Kutlualp'in yabancı transferine noktayı koymak için düğmeye bastıkları, listede bulunan bir kaç isimle masaya oturdukları bildirildi. Yıldırım'ın İstanbul dönüşü, Teknik Direktör Daum'dan ön anlaşmaya vardıkları oyuncular arasından tercih yapmasını isteyeceği ifade edildi. Fenerbahçe'nin birkaç gün içinde yeni transferini açıklaması bekleniyor. 

Samandıra'da prova 

As oyunculardan kurulu takım, PAF takviyeli yedekleri 8-2 mağlup etti. Golleri Alex de Souza 2 , Tuncay Şanlı 2 , Marcio Nobre 2 ve Aurelio 2 kaydetti 

ERDOĞAN DERMANCI 

Yeni sezon hazırlıklarını Samandıra Tesisleri'nde sürdüren Fenerbahçe'de akşam çift kale maç oynandı. 40'ar dakikalık iki devre halinde yapılan karşılaşmayı, İstanbul Bölgesi'nden gönderilen Cüneyt Elmaskeser, Necati Aykanat ve Erkan Akbulut hakem üçlüsü yönetirken, Teknik Direktör Daum, as takımda Volkan, Önder, Luciano, Deniz, Ümit, Serkan, Aurelio, Kemal, Alex, Nobre ve Tuncay'ı denedi. Tuncay ikinci yarı sarı takıma geçerken, aslar 10 kişi mücadele etti. Maçın gollerini Alex 2 , Tuncay 2 , Nobre 2 , Aurelio 2 attı. Yedeklerin golleri ise Mehmet Yozgatlı'dan geldi. 

Daum gözü gibi bakıyor 

YALÇIN TÜRK 

Fenerbahçe Teknik Direktör Christoph Daum, bu sezon büyük beklentileri olduğu yıldız futbolcusu Nicolas Anelka'ya adeta gözü bakıyor. 
Fransız oyuncunun Alman teknik adamın direktifi doğrultusunda antrenmanlara katılmadığı öğrenildi. Nicolas Anelka'nın sakatlığının ciddi olmadığı ancak aşil tendonunda meydana gelen problem nedeniyle riske edilmediği bildirildi. Sürekli havuz ve fizik tedavisi uygulanan Fransız oyuncunun, böylelikle adalelerinin güçlendirildiği ifade edildi. 
Teknik Direktör Christoph Daum'un, Almanya kampında oynanacak hazırlık maçlarında Anelka'yı kesinlikle oynatacağı da belirtildi. 

Şampiyonluk ufukta gözüktü 

Fenerbahçe'nin sabahki çalışması yine büyük bir neşe içinde geçti. Antrenör Koch'un oyuncularına, "Herkes bir hareket yapsın. Rahatlayın" demesi üzerine Alex, Nobre'ye işaret yaparak parmaklarını yuvarlak içine aldı ve "Herkes böyle yapsın" dedi. Alex'in bu çıkışı futbolcuları gülmekten kırıp geçirdi. Bu sırada yukarıdan geçen askeri bir helikopter, tüm takımın motivasyonunu bozdu. Koch, "Yukarıda ne var " diye sorunca oyunculardan "Şampiyonluk ufukta göründü hocam" karşılığını aldı. 

Aurelio rahatsız 

Bir dönem Trabzonspor'da da forma giyen Fenerbahçe'nin Brezilyalı futbolcusu Marco Aurelio, Bordo - Mavili camia ile arasında hiçbir sorun bulunmadığını bildirdi. Sambacı, "Trabzonspor camiası ile aramızda bir problem varmış gibi gösterilmeye çalışılıyor. Bunun nedenini bilmiyorum, ama çok rahatsız oluyorum. Türkiye'ye ne kadar çok Brezilyalı oyuncu gelirse, o kadar iyi. Ben niye engelliyeyim" dedi. 

Hayırlı kutlama 

Şampiyonluk balosu yerine sosyal etkinlik düzenlemeye karar veren Konya Fenerbahçeliler Derneği, bir hastanede 28 odanın tefrişatını yapmak için Konya Valiliği'nde protokol imzaladı. Konya Valisi Ahmet Kayhan, "Tüm dernek üyelerine, gösterdikleri bu örnek davranış nedeniyle teşekkür ediyorum" dedi. Dernek Başkanı Bülent Kaşdoğan ise ellerindeki imkanları eğitim ve sağlık hizmetlerinde kullanmaya çalıştıklarını belirtti. 

Gençler fren yaptı 

Sarı - Lacivertli takımda ağır antrenman temposundan etkilenen ve adalelerindeki problem nedeniyle önceki gün MR'ları çekilen Can, Kerim ve Olcan'ın ciddi bir sorunu bulunmadığı açıklandı. Tesislerde tedavi gören Olcan dünkü çalışmaya katılmazken, Kerim ile Can sadece düz koşu yapmakla yetindi. 

Son kurban Önder 

Sarı - Lacivertli takımda artık gelenek haline gelen Brezilyalı usulü doğum günü kutlamalarına dün bir yenisi eklendi. Sabah antrenmanında 24 yaşına giren Önder Turacı, kafasına atılan yumurta ve unlardan kurtulamadı. Genç oyuncu kendisine hazırlanan sürprizden kaçmaya çalışsa da bu ilginç görüntüleri oluşturdu. 

</TEXT>
</DOC>
