<DOC>
<DOCNO> 366251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/guncel/gun07.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Geç kalmış bir vefa 
</HEADLINE>
<TEXT>


Türk mimarlığına yön veren ustalardan Eldem üzerine 20 yıl önce İngilizce çıkan kitap Türkçede yayımlandı. Eldem, Ağa Han Ödülü alan SSK binasının mimarı 

Yasemin Bay 

Literatür Kitabevi, Türk mimarlığına yön veren ustalardan Sedat Hakkı Eldem'e toplum olarak vefa borcumuzu geç de olsa telafi etti. Kitabevinin Türk Mimarları Dizisi kapsamında çıkardığı, Sibel Bozdoğan, Süha Özkan ve Engin Yenal'ın hazırladığı, "Sedat Eldem" isimli kitap 1987 yılında İngilizce olarak Concept Media Yayınevi tarafından yayımlanmıştı. 

Tarihçi, araştırmacı 
50 yılı aşkın bir süre Türkiye'de mimarlık alanında eserler vermiş, öğretim üyeliği yapmış Eldem'in kitabı, ünlü mimar Hans Hollein'in yazısıyla açılıyor. Hollien, Eldem'i yazısında şu sözlerle tanımlıyor "Eldem, dünyadaki geçerli akımların ilginç bir yerel çeşitlemesi olarak görülebilir. Geleneksel mimarlığın belgelenmesi için gösterdiği yoğun çaba göz önüne alındığında, Eldem'i esas olarak bir tarihçi, araştırmacı ve bilim insanı olarak da görmek mümkün." 
Kitapta yer alan yazısında Ağa Han Mimarlık Ödülleri Genel Sekreteri Dr. Süha Özkan, "Eldem, günümüz yapılarını bütün mimarlık eserlerinden daha çok etkileyen 'ultra modern' Hilton Oteli'yle 1950'li yılların Türk mimarlığına yön vermiştir. Dünyadaki bir avuç mimarla birlikte öncülüğünü yaptığı titiz bölgeciliğe karşın, tutarlı bir çizgide uluslararası modernizmin içinde yer aldığını görürüz" diyor. 
Sibel Bozdoğan'ın kaleme aldığı yazıda ise usta mimarın eserleri bölüm bölüm ele alınıyor. Ağa Han Ödülü'nü kazandığı Zeyrek Sosyal Sigortalar Kurumu Binası, "Bir İstanbul Masalı"nın çekildiği Rahmi Koç'un evi, Mimar Sinan Üniversitesi, Taksim'deki ünlü Ceylan Apartmanı, İstanbul Hilton Otel, İstanbul Üniversitesi Fen Edebiyat Fakültesi, İstanbul Adliye Sarayı gibi önemli yapılar fotoğraflar eşliğinde anlatılıyor. 
Gelenekselle moderniteyi aynı çizgide birleştiren Prof. Sedat Eldem'in Türk mimarlığına kazandırdığı en önemli çalışma ise şüphesiz ilk kez Türk evinin bir tipolojisini çıkarmış olması. 
Kitapta Eldem'in sanatı, kendi cümleleriyle şöyle özetleniyor "O zaman ben öğrenci olmakla beraber iki taraflı asi idim. İlk olarak kubbeli, kemerli Neo Türk, ikincisi de enternasyonal kübiğine şiddetle karşı idim. Aynı şiddette de Türk evine şık ve hayrandım. Eğer o tarihten itibaren mesleğimde bir marifet yapmış isem, o da bu iki hissimi korumuş olmamdır." 


</TEXT>
</DOC>
