<DOC>
<DOCNO> 370762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/guncel/axgun02.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran kamusalını 'açtı' 
</HEADLINE>
<TEXT>


Büyükelçi Dowlatabadi, yeni dönemde de, büyükelçilik içinde kadın gazetecilere başörtüsü takma zorunluluğu getirilmeyeceğini söyledi 

UTKU ÇAKIRÖZER Ankara 

İran'ın Ankara Büyükelçisi Firooz Dowlatabadi, İran'ın yeni Cumhurbaşkanı Mahmud Ahmadinecad ve yeni Dışişleri Bakanı Manuçehr Mottaki'nin Türkiye ile ilişkileri geliştirme arzusunda olduğunu belirterek, "Cumhurbaşkanı Ahmedinecad'ın ilk ziyaretini Türkiye'ye yapması için uğraşıyorum" dedi. 
Türkiye'nin içişlerine karışma ya da İslam rejimi ihraç etme gibi bir düşünceleri olmadığını belirten Dowlatabadi, büyükelçilik içinde kadın gazetecilere başörtüsü konusunda uygulanan esnek politikanın da süreceğini açıkladı. 

Başörtüsü zorunluydu 
Birkaç yıl öncesine kadar İran'ın Ankara Büyükelçiliği'nde kadınlar İran'daki gibi başlarını örtmek zorunda kalıyordu. Bu kural Türk - İran ilişkilerinde gerilimlere yol açmıştı. Ancak reformcu lider Hatemi döneminde esnek uygulamaya geçilerek büyükelçilikteki basın toplantısı ve resepsiyonlara katılan kadın gazetecilerin başlarını örtme zorunluluğu kaldırıldı. 
Ahmedinecad ve Mottaki'nin göreve gelmesinin bu uygulamayı yeniden başlatabileceği kaygısı dile getirilirken, Dowlatabadi dün röportaj verdiği Milliyet muhabiri Yıldız Yazıcıoğlu'nu "başı açık" olarak kabul etti. 
Dowlatabadi, Ahmedinecad döneminde de uygulamanın değiştirileceğini sanmadığını ifade ederek, "Bu yeni yönetim ile görüşülecek konuların başında yer almaz" dedi. 

Nükleer program sürecek 
Ahmedinecad'ın, Ankara'da 1985-89 yılları arasında büyükelçilik yaptığı dönemde 2 ülke ilişkilerinde derin krize yol açan Mottaki'yi Dışişleri Bakanı olarak açıklaması, Türk - İran ilişkilerinde gergin bir dönem yaşanacağı beklentilerine yol açmıştı. 
Dowlatabadi, uluslararası tepkilere yol açan İran'ın nükleer programıyla ilgili olarak da şunu söyledi "İran'ın nükleer silah üretme niyeti ve faaliyeti yok. İran şantajlara boyun eğmeyecek ve barışçı nükleer programından vazgeçmeyecek." 


</TEXT>
</DOC>
