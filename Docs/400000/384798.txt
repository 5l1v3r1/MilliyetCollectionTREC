<DOC>
<DOCNO> 384798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/soneko33.html </URL>
<DATE> 2005/10/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Mercedes-Benz Türk'e yeni başkan 
</HEADLINE>
<TEXT>

     Mercedes-Benz Türk A.Ş'nin yeni Direktörler Kurulu Başkanı Jürgen Ziegler, görevi Dr. Till Becker'den devraldı. 
     Mercedes-Benz Türk A.Ş'den yapılan açıklamaya göre, 1 Şubat 2000 tarihinden bu yana Direktörler Kurulu Başkanlığı görevini sürdüren Till Becker, DaimlerChrysler AG, Kuzeydoğu Asya Ülkelerinden Sorumlu Başkan Yardımcısı olarak Çin'e atandı. 
     1 Ekim 2005 tarihi itibariyle görevi devralan Jürgen Ziegler, işletme okudu. 1980 yılında o zamanki Daimler Benz AG'ye girdi. 
     Ziegler, şirketin çeşitli bölümlerinde görev aldıktan sonra 1995 yılında Mercedes-Benz India Ltd'ye geçti. Hindistan'da önce mali işler, sonra satış ve pazarlama direktörlüğü yapan Ziegler, 2000 yılında Mercedes-Benz India'nın Başkanlığı'na yükseldi. 
     İki yıl bu görevde bulunan Ziegler, 2002 yılında DaimlerChrysler'in Stuttgart'taki merkezine dönerek şirketin otomobil stratejilerini belirleyen bölümün yönetimini üstlendi. Ziegler, bu yılın başında Çin'de Beijing Benz - DaimlerChrysler Automotive Ltd'in Başkanlığı'na atandı. 
     Mercedes-Benz Türk'ün yeni Direktörler Kurulu Başkanı Jürgen Ziegler, 46 yaşında, evli ve iki çocuk babası. 
     
</TEXT>
</DOC>
