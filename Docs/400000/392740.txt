<DOC>
<DOCNO> 392740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun32.html </URL>
<DATE> 2005/11/07/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Fransa'da, 'Sokağa Çıkma Yasağı' geliyor 
</HEADLINE>
<TEXT>

     Fransa'da banliyölerdeki şiddet olayları devam ederken, Paris yakınlarındaki Le Raincy kasabasında bu gece sokağa çıkma yasağı ilan edilmesi bekleniyor. 
     Kasabanın belediye başkanı Eric Raoult, AFP'ye telefonla yaptığı açıklamada, ''Bölgemizde felaket yaşanmasın diye bu geceden itibaren sokağa çıkma yasağı ilan edeceğiz'' dedi. 
     Aynı zamanda UMP'den milletvekili olan belediye başkanı, ''Okullarda göz ardı edilemeyecek riskler var'' dedi ve sokağa çıkma yasağının 22.00 ya da 23.00'ten sonra uygulanmasını istediğini, ancak bunun henüz kesinleşmediğini belirtti. 
     Belediye başkanı, sokağa çıkma yasağının, hukuk kuralları çerçevesinde ''belli bölgeleri kapsayacağını'' söyledi. 
     Fransa, iki göçmenin polisten kaçarken cereyana kapılarak ölmesi üzerine başlayan ve son günlerde bütün ülkeye yayılan şiddet olaylarına sahne oluyor. 
     
</TEXT>
</DOC>
