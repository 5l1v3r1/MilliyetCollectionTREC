<DOC>
<DOCNO> 364137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo25.html </URL>
<DATE> 2005/07/25/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Trabzonspor maçın oynanacağı sahada son antremanını yaptı... 
</HEADLINE>
<TEXT>

     Avrupa Şampiyonlar Ligi 2. ön eleme turunda yarın akşam Anorthosis Famagusta takımı ile karşılaşmak için Kıbrıs Rum Kesimi’ne gelen Trabzonspor, maçın oynanacağı Evaghoras Stadı’nda son çalışmasını gerçekleştirdi. 
     İdman öncesi teknik direktör Şenol Güneş, düzenlediği basın toplantısında, iyi bir seyahat olduğunu belirterek, "Bu dostluk ve güzellik umarım sahaya yansır. Amacımız Şampiyonlar Ligi’ne katılmak. 
     Onun için kazanarak buradan gitmek istiyoruz. Güzel bir maç olsun. 
     Kaybedersek üzülürüm. Ancak Trabzon’da telafisini yaparız. Olumsuz bir gelişme olmadı. Atina’dan aktarmalı gelmek durumunda kaldık. Buraya direkt gelsek daha güzel olacaktı" dedi. 
     Güneş, Fatih, Celaleddin ve Tayfun’un oynayıp oynayamayacaklarının belli olmadığını, hafif sakatlıklarının bulunduğunu belirtti. 
     Bir gazetecinin, Dışişleri Bakanlığı’ndan gidip gitmeme konusunda kendilerine herhangi bir şey söylenip söylenmediği sorusuna ise Güneş, "Kesinlikle öyle birey olmadı" diye cevap verdi. 
     Bordo-mavili futbolcular idmanda düz koşu ve dar alanda pas çalışması yaparken, idman ilk 15 dakikadan sonra basın mensuplarına kapatıldı. 
     Öte yandan, Anorthosis Famagusta takımının idman sonrası, Trabzonspor kafilesine yemek vereceği öğrenildi. 
     Bu arada, yayıncı kuruluş Show TV’nin talebi üzerine maç saatinin 20.30’a alındığı bildirildi. 
     Kafile başkanı Bilgin Aygün, yaptığı açıklamada, maçı seyretmek için Kuzey Kıbrıs Türk Cumhuriyeti’nden 700 kişinin bilet aldığını ifade ederek, "Rum yetkililer, bize bu sayının maç saatinde çok daha artacağını söylediler. Ayrıca yetkililer, kendilerinden eskort istedikten sonra, dilediğimiz yere gidebileceğimizi de ifade ettiler" dedi. 
     
</TEXT>
</DOC>
