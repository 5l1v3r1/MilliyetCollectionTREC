<DOC>
<DOCNO> 394815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy17.html </URL>
<DATE> 2005/11/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bakan Çelik Arpalı'nın ideolojik yaklaşımları yoktu, yakın dostumdu 
</HEADLINE>
<TEXT>

     Milli Eğitim Bakanı Hüseyin Çelik, tutuklu bulunduğu Van M Tipi Cezaevi’nde intihar eden Yüzüncü Yıl Üniversitesi YYÜ Genel Sekreter Yardımcısı Enver Arpalı’yı yakından tanıdığını ve ideolojik yaklaşımları olmayan bir teknik kişi olduğunu söyledi. 
     Çelik, bir okulda yaptığı incelemenin ardından gazetecilerin Arpalı’nın ölümüne ilişkin sorusu üzerine, Arpalı’nın ölümünden dolayı son derece üzgün olduğunu kaydetti. 
     Uzun yıllardır kendisini tanıdığını ifade eden Çelik, "Ender Arpalı, bir teknik adamdı. İdeolojik yaklaşımları olmayan bir adamdı ve yakın dostumdu" dedi. 
     Arpalı’nın son derece onurlu bir kişi olduğunu anlatan Çelik, "Ender Arpalı’nın kişiliği, duruşu, tavrı, tarzı olarak kendisini çok iyi tanıyorum. Suçlandığı konularla ilgili detayları siz ne biliyorsanız ben de o kadar biliyorum" diye konuştu. 
     
</TEXT>
</DOC>
