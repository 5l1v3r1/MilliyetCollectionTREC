<DOC>
<DOCNO> 366179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sontur30.html </URL>
<DATE> 2005/08/01/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
UNIVERSIADE 2005'e doğru... İzmir polisinde izinler kaldırıldı... 
</HEADLINE>
<TEXT>

     "23. Dünya Üniversite Yaz Oyunları-UNIVERSIADE 2005" nedeniyle İzmir Emniyet Müdürlüğü’nde yıllık izinler kaldırıldı, polis 12 12 saat sistemiyle çalışmaya başladı. 
     Alınan bilgiye göre, olimpiyatlardan sonra dünyanın en büyük ikinci organizasyonu olarak gösterilen ve 11-21 Ağustos tarihleri arasında İzmir’de yapılacak UNIVERSIADE 2005 nedeniyle İzmir Emniyet Müdürlüğü’nde görev yapan personelin yıllık izinleri kaldırıldı. 
     Güvenlik önlemleri dolayısıyla tüm emniyet birimlerinde 1 Ağustos 2005 tarihinden itibaren yıllık izinlerin kaldırıldığı, 3 grup halinde 
     sürdürülen 12 saat çalışma 24 saat dinlenme sisteminin ise 2 gruba düşürülerek, 12’şer saatlik çalışma ve dinlenmeye dönüştürüldüğü bildirildi. UNIVERSIADE 2005 Güvenlik Çalışma Grubu Başkanı ve İzmir Emniyet Müdür Yardımcısı Süleyman Oğuz’un sorumluluğunda sürdürülen çalışmalarda, oyunlar süresince, 500’ü kadın olmak üzere 5 bin 906 polis ve jandarmanın görev yapacağı, emniyet tedbirlerinin en üst düzeyde sürdürüleceği kaydedildi. 180 ülkeden yaklaşık 9 bin sporcunun katılacağı oyunlar için Emniyet Genel Müdürlüğü’nce İzmir’e 1500 personel takviyesi yapılacak. Yalnızca olimpiyat köyünün güvenliği için 777 polis, 24 saat boyunca çalışacak. Tüm tesisler 250 kamerayla gün boyu izlenecek. Her kafile bir koruma ekibi eşliğinde dolaşacak, güzergahlarda özel önlemler alınacak. Kafileleri taşıyan otobüsler, "GPS" sistemiyle uydudan izlenecek. 
     
</TEXT>
</DOC>
