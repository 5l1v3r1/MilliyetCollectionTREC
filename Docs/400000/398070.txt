<DOC>
<DOCNO> 398070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/dunya/adun.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'ın barış atağı 
</HEADLINE>
<TEXT>



1- Kıbrıs'ın 'Berlin Duvarı' yıkılıyor 

Kıbrıs'ın Türklerle Rumlar arasındaki bölünmüşlüğünün en önemli simgelerinden, Lefkoşa'daki Ledra Caddesi üzerinde yer alan barikatlar, güneye geçiş noktası açmak için yıkılıyor 

Sefa Karahasan 

KKTC hükümeti, Kıbrıs'ın Türk ve Rumlar arasındaki bölünmüşlüğünün en önemli sembollerinden olan Lefkoşa'daki Ledra Caddesi üzerinde 40 yıldan bu yanan dikili bulunan bariyerleri yıkmaya başladı. Yeşil Hat üzerinde Lokmacı mevkiinde güneye yeni bir geçiş noktası daha açmayı planlayan KKTC, ayrıca yayalar için Yeşil Hattı kuzeyden güneye kesen bir köprünün temelini attı. 
Kıbrıs Rum Yönetimi de BM'den bölgenin güvenli olduğuna dair güvence alır almaz Ledra Caddesi'nde kendi taraflarında bulunan barikatı kaldıracağını açıkladı. 
Önceki gün bir zamanlar Kıbrıs'ın en önemli alışveriş merkezi olan Ledra Caddesi'ne KKTC tarafından aniden giren buldozerler 1958'de inşa edilen gözetleme kulübesini yıktı. Türkiye, Ledra Caddesi'nin geçişlere açılması için yapılacak çalışmalarda kullanılmak üzere KKTC'ye 500 bin YTL hibe etti. 
Görgü tanıkları, metal ve beton parçalarının etrafa saçılması ve kamyonlara yüklenerek götürülmesi karşısında şaşırdıklarını belirttiler. Bir Rum diplomat, "Politik cephede herhangi bir ışığın olmadığı bir sırada yapılan bu iş ümitleri yeşertti" dedi. Rum esnaf Marios Kritikos da, "Ledra başkent Lefkoşa'nın kalbi. Bu yolun açılması demek, iki tarafın birbirine ulaşması demek" sözleriyle KKTC'nin attığı adımı destekledi. 

Yılbaşına biter 
Daha çok iki taraf arasındaki ticareti canlandırması beklenen girişim hakkında açıklama yapan Kuzey Lefkoşa Belediye Başkan Yardımcısı Simavi Aşık, Türk ve Rumlar arasındaki çoğu görüşmenin yapıldığı Ledra Palas'ın da bulunduğu Ledra Caddesi'nin Noel'den önce açılacağını bildirdi. 
Güney Lefkoşa Belediye Başkanı Miçalakis Zampelas, "Kendi taraflarını açıyorlarsa bu iyi haber. Onlar açıyorsa biz de açmaya hazırız" derken, Rum lider Tasos Papadopulos, kendi taraflarındaki bariyeri 48 saat içinde kaldırabileceklerini söyledi. KKTC Yönetimi'nin tek taraflı olarak aldığı kararla, Ledra Caddesi üzerinde bulunan Lokmacı Barikatı'nın açılmasıyla birlikte Türklerin kullandığı "Arasta Halk Çarşısı" ve Rumların kullandığı "Uzun Yol Halk Çarşısı" birleşerek ada halkının ortak kullanımına sunulacak. KKTC'de halen, kuzey ve güneyi bağlayan 5 kapı bulunuyor. 

2- Rumlara mülk iadesi 

KKTC hükümeti, 1974 öncesinde adanın kuzeyinde yaşayan Rumlara mülklerinin iadesi yolunu açan bir yasa tasarısı hazırladı 

LEFKOŞA Milliyet 


KKTC hükümeti, Kıbrıs sorununda çözülmesi en zor başlık olarak görülen "mülklerin sahibine iadesi" konusunda sürpriz bir adım atarak, 1974 öncesinde Kuzey Kıbrıs'ta yaşayan Rumlara mülklerinin verilmesinin yolunu açan bir yasa tasarısı hazırladı. Tasarıya göre, Rum mülkleriyle ilgili olarak Temmuz 2003'te oluşturulan Tazmin Komisyonu, 1974'ten sonra kuzeyde kalan Rum mülkleriyle ilgili tazminat ödenmesi ve takasa ek olarak, mülkün sahibine iadesine de karar verebilecek. Bu çerçevede, Tazmin Komisyonu, kuzeydeki malını talep edecek Rumlara, KKTC tapusu bulunmayan ve kamu düzenini tehlikeye düşürmeyecek mülklerini hemen iade edilebilecek. Üzerinde değişiklik yapılmış bir mülkün iadesinin talep edilmesi halinde ise iade Kıbrıs sorununun çözümü sonrasına ertelenecek. 
KKTC Bakanlar Kurulu'nda onaylanarak "bilgi amaçlı" olarak resmi gazetede önceki gün yayımlanan tasarı, Cumhuriyet Meclisi'nde onaylandıktan sonra yürürlüğe girecek. Tasarı, KKTC mülkiyet rejimini uluslararası hukuk standartlarına yükseltme ve Avrupa İnsan Hakları Mahkemesi AİHM tarafından iç hukuk yolu olarak kabul edilme amacıyla hazırlandı. Böylelikle Rumlar Kıbrıs'ta iç hukuk yollarını bitirmeden AİHM'ye gidemeyecek. Tasarının yasalaşması durumunda Türkiye, AİHM'deki birçok Rum davasından kurtulacak. 

Rumlar Geçersiz 
Rum hükümet sözcüsü Kipros Hrisostomidis, KKTC makamları tarafından Rum mallarıyla ilgili olarak yapılacak yeni düzenlemelere "hiçbir geçerlilik ve itibar atfedilmeyeceğine inandığını" söyledi. 

Rumlar mallarını nasıl geri alacak 
Mülk iadesi yasa tasarısına göre bir Kıbrıslı Rum'un malını geri alması için aşağıdaki şartlara uyması gerekiyor. 
1. 1974'ten önce kuzeydeki malın kendisine ait olduğuna dair gerekli belgeleri komisyona iletmiş olmak. 
2. Mülkün halen başkalarınca kullanılmıyor olması. 
3. Mülkün, KKTC'nin güvenliğini ihlal eden bir durumda olmaması. 
4. Komisyon'un mülkün iade edilmesine karar vermesi. 


</TEXT>
</DOC>
