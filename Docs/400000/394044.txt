<DOC>
<DOCNO> 394044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sondun40.html </URL>
<DATE> 2005/11/11/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Norveç'te yüzde 40'lık kadın kotası getiriliyor 
</HEADLINE>
<TEXT>

     Norveç, kadın-erkek eşitliğini sağlamada bir adım daha atarak, şirketlerin yönetim kurullarında kadınlara en az yüzde 40 kota zorunluluğu getirmeye hazırlanıyor. 
     Yaklaşık 500 kamu limited şirketinde Ocak başından itibaren uygulanacak olan yasa, 2003'te kabul edilmişti. 
     Eşitlik ve Tüketici İşleri Bakanı Karita Bekkemellem, konuyla ilgili açıklamasında, ''İş dünyasının yıllardır karşı çıktığı bir yasayı yürürlüğe koyacağız'' dedi. 
     Yasanın gerektirdiklerini yerine getirmeyen şirketler yetkililerce tasfiye edilebilecek. Bekkemellem, ''1 Ocak'tan itibaren yaptırım mekanizmasını memnuniyetle uygulayacağım'' dedi. 
     Yasa yürürlüğe girmeden önce hükümetin nihai kararını vermesi gerekiyor. Bekkemellem, tarih vermemekle birlikte kararın kısa bir süre içinde alınacağını söyledi. 
     Şirketlere yasaya uymaları için 2 yıl geçiş süresi tanınırken, ruhsat almak için başvuran yeni şirketlerden, işin başından yasaya uymaları istenecek. 
     Geçiş süresi sonunda yasanın gerektirdiklerini yerine getirmeyen şirketler ilgili kurum tarafından uyarıldıktan sonra, sorun yaptırım uygulamaya yetkili mahkemelere havale edilecek. 
     
     BÜYÜK SANAYİ YASAYA KARŞI 
     Ancak şirketler ''gaddarca'' olarak nitelendirdikleri yasaya karşı çıkıyorlar. Norveç Girişimciler Konfederasyonu NHO , verilecek cezanın suçla orantısız olduğunu öne sürüyor. 
     Konfederasyonun İcra Direktörü Sigrun Vaageng, ''Bunun çok kötü bir fikir olduğunu'' belirterek, NHO'nun kadınların yönetim kurullarıyla ilgili eğitim programının yardımıyla, firmaların eşitlik hedefi doğrultusunda zaten büyük adım attıklarını söyledi. 
     Son 3 yıl içinde, NHO'ya üye 85 limited şirketin yönetim kurullarındaki kadınların oranı yüzde 6'dan yüzde 21'e çıkmıştı. 
     
</TEXT>
</DOC>
