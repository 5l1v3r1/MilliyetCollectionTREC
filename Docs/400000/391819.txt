<DOC>
<DOCNO> 391819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonyas08.html </URL>
<DATE> 2005/11/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tansiyon hastaları, Ramazan sonrasına dikkat etmeli 
</HEADLINE>
<TEXT>

     Ramazan ayında oruç nedeniyle beslenme alışkanlıkları değişen tansiyon hastalarının, bayramda dengeli beslenmeye dikkat etmemeleri durumunda, mide ve bağırsak sisteminde bazı sorunlarla karşılaşabileceği bildirildi. 
     Harran Üniversitesi Ziraat Fakültesi Dekan Yardımcısı ve Gıda Mühendisliği Bölümü Öğretim Üyesi Doç. Dr. İbrahim Hayoğlu, AA muhabirine yaptığı açıklamada, metabolizmanın bir ay boyunca uzun süreli açlıkla yavaşlatıldığını belirterek, ramazan sonrası hızla eski alışkanlıklara dönülmesinin kilo alımına yol açabileceğini kaydetti. 
     Ramazanda öğün sayısının düşmesi nedeniyle metabolizmanın nispeten yavaşladığını ve aynı besinlerle alınan enerjinin vücuda fazla geldiğini aktaran Hayoğlu, mideyi rahatlatmak için öğün sayısını artırılması ve egzersiz yapılması tavsiyesinde bulundu. 
     Ramazan sonrası midenin alışma sürecinde tansiyon hastalarının yağ, kırmızı et veya şekerli gıdaların aşırı tüketiminden de kaçınması gerektiğine işaret eden Hayoğlu, şunları söyledi 
     "Ramazan ayında oruç nedeniyle beslenme alışkanlıkları değişen tansiyon hastaları, bayramda dengeli beslenmeye dikkat etmemeleri durumunda mide ve bağırsak sisteminde bazı sorunlarla karşılaşabilir. 
     Bayramda, öğün sayısı mutlaka artırılmalı, ayrıca küçük egzersizlerle midenin alışma süreci hızlandırılmalı. Mideyi yoracak ve tansiyonu etkileyecek ağır yemekler yerine meyve, sebze gibi daha hafif besin maddeleri tercih edilmeli." Doç. Dr. Hayoğlu, ramazan ayı sonrası kahvaltıya da önem verilmesi gerektiğini ifade ederek, "İyi yapılmış bir kahvaltı, kişiyi hem güne hazırlar hem de gün içinde ihtiyacı olacak enerjinin önemli kısmını sağlar" dedi. 
     Günlük enerji ihtiyacının büyük çoğunluğunun sabah ve öğle öğünleriyle karşılanması, akşam ise daha hafif besinler tüketilmesinin mideyi yormayacağını aktaran Hayoğlu, "Ağır hamur tatlıları yerine kalorisi daha düşük sütlü tatlılar tüketilmelidir. Ayrıca bağırsak hareketlerinin düzenlenmesi amacıyla sebze ve meyve tüketimi artırılmalıdır. Kızartmalar yerine ızgara, fırında ya da haşlama yöntemi ile pişirilmiş yemekler tercih edilmelidir" şeklinde konuştu. 
     
</TEXT>
</DOC>
