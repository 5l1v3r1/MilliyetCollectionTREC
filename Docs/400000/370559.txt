<DOC>
<DOCNO> 370559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko05.html </URL>
<DATE> 2005/08/17/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Reel sektörün kredi kullanımı hızla artıyor... 
</HEADLINE>
<TEXT>

     Bankalar ve özel finans kurumlarının ÖFK şirketlere açtığı krediler ile şirketlerin bu kuruluşlar aracılığıyla yurt dışından sağladıkları kredileri, yılın ilk yarısında 14.5 milyar YTL büyüyerek 98 milyar YTL’ye dayandı. Ticaret sektörü 16.3 milyar YTL’yle kredi kullanımında ilk sırada yer aldı. 
     Şirketlerin batık kredileri 4.6 milyar YTL’ye çıktı. 
     ANKA’nın Merkez Bankası’ndan edindiği verilere göre, banka ve ÖFK’ların şirketlere kullandırdığı krediler ile şirketlerin banka ve ÖFK’lar aracılığıyla yurt dışından sağladıkları toplam brüt krediler, haziran ayı sonu itibariyle 118 milyar 233.3 milyon YTL olarak gerçekleşti. Aynı tarih itibariyle 20 milyar 468.3 milyon YTL olan bireysel krediler ve kredi kartları 
     dikkate alınmadığında, şirketlerin kullandığı toplam krediler 97 milyar 765 milyon YTL oldu. 
     
     ALTI AYDA 14.5 MİLYAR YTL BÜYÜDÜ 
     Şirketlerin banka ve ÖFK’lardan kullandıkları ve bu kuruluşlar aracılığıyla yurt dışından sağladıkları kredilerde, yılın ilk altı aylık döneminde yüzde 17.4 oranında 14 milyar 462 milyon YTL’lik artış gözlendi. 2004 yılı sonunda şirketlere 
     açılan toplam kredilerin tutarı 83 milyar 302.5 milyon YTL düzeyinde oluşmuştu. 
     
     EN FAZLA KREDİ TİCARET SEKTÖRÜNE 
     Banka ve ÖFK’lardan en fazla krediyi toptan ve perakende ticaret sektöründeki firmalar kullandı. Bu sektördeki firmalara açılan kredilerin tutarı, haziran ayı sonunda 16 milyar 284.6 milyon YTL’ye yükseldi. İlk altı ayda 4 milyar 267.6 milyon YTL artan ticaret sektörüne yönelik krediler, toplam kredilerin yüzde 13.8’ini oluşturdu. 
     Tekstil ve tekstil ürünleri sektörü 9 milyar 511.1 milyon YTL’lik krediyle ikinci, finansal aracılık sektörü 6 milyar 247.9 milyon YTL’lik krediyle üçüncü sırada yer aldı. Tekstil 
     sektörüne kullandırılan krediler ilk yarıda 498.4 milyon YTL, finansal aracılık sektörünün kredileri 792.4 milyon YTL arttı. Tekstil sektörü kredi kullanımında yüzde 8.1, finansal aracılık sektörü yüzde 5.3 pay aldı. 
     
     DİĞER SEKTÖRLER 
     Daha sonra, 6 milyar 184 milyon YTL’lik krediyle gıda, meşrubat ve tütün sanayi, 5 milyar 388.4 milyon YTL’lik krediyle taşımacılık, depolama ve haberleşme sektörü, 5 milyar 3.5 milyon YTL’yle metal ana sanayi sektörü, 5 milyar 303.4 
     milyon YTL’yle inşaat sektörü geldi. 
     Haziran sonu itibariyle tarım, avcılık ve ormancılık sektöründeki şirketler 4 milyar 395.9 milyon YTL, elektrik, gaz ve su sektörü şirketleri 3 milyar 920.2 milyon YTL, kimya ve kimya ürünleri sektörü 3 milyar 406 milyon YTL, diğer metal dışı madenler 3 milyar 318.1 milyon YTL’lik kredi kullandı. 
     Kredilerin 3 milyar 168.4 milyon YTL’si makina ve teçhizat, 3 milyar 115.5 milyon YTL’si diğer toplumsal, sosyal ve kişisel hizmetler, 3 milyar 77 milyon YTL’si ulaşım araçları, 3 milyar 49.3 milyon YTL’si ise emlak komisyon, kiralama ve işletmecilik sektörüne gitti. 
     
     BATIK KREDİLER DE ARTIYOR 
     2004 yılında hızla azalan şirketlerin batık kredileri, 
     yeniden artıyor. Banka ve ÖFK’ların şirketlerden zamanında tahsil edemedikleri için tasfiye kapsamına aldıkları kredileri, ilk altı ayda 595.3 milyon YTL artarak 4 milyar 620.1 milyon YTL’ye yükseldi. Batık kredilerde ise tekstil sektörü 852.5 milyon YTL’yle ilk sırada yer aldı. Daha sonra 829.2 milyon YTL’lik batık krediyle ticaret, 330 milyon YTL’lik batık krediyle gıda sektörü geldi. 
     
</TEXT>
</DOC>
