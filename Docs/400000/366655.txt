<DOC>
<DOCNO> 366655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun27.html </URL>
<DATE> 2005/08/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
ABD Kuzey Kore ile görüş farklılıkları azaldı 
</HEADLINE>
<TEXT>

     Kore Yarımadası'ndaki nükleer sorunla ilgili olarak Çin'in başkenti Pekin'de süren çokuluslu görüşmelerin dokuzuncu günü tamamlandı. 
     Taraflar yarın, Çin tarafından teklif edilen anlaşma taslağını ele almaya devam edecekler. 
     ABD heyetine başkanlık eden Christopher Hill, taslağı olumlu bulduklarını ve incelenmesi için Washington'a gönderiklerini belirtirken, taraflar arasında görüş farklılıklarının azaldığını ve bir anlaşma umudunun doğduğunu söyledi. 
     Çinli yetkililer, görüşmelerin bu turunun ne kadar süreceği konusunda henüz karar alınmadığını kaydederken, bunun en uzun süren tur olduğuna işaret ettiler. 
     Kuzey Kore heyeti başkanı ve Dışişleri Bakan Yardımcısı Kim Kye-gwan da, dün yaptığı açıklamada, ''ABD ile aramızda anlaşmazlıklar bulunmasına rağmen, bunları en aza indirmeyi ve bir anlaşmaya varmayı umuyoruz'' diye konuşmuştu. 
     
</TEXT>
</DOC>
