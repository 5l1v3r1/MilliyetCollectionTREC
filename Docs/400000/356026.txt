<DOC>
<DOCNO> 356026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonyas16.html </URL>
<DATE> 2005/06/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD'liler yerel gazete ve TV'lere daha çok güveniyor 
</HEADLINE>
<TEXT>

     ABD'de yapılan bir araştırma, Amerikan halkının büyük ulusal gazetelerden ziyade yerel gazete ve televizyon kanallarına güvendiklerini ortaya koydu. 
     Pew Araştırma Merkezi tarafından yapılan ''Gazetecilikte Mükemmelik Pojesi'' verilerine göre, Amerikalıların yüzde 70'i yerel gazetelere, yerel haber kanallarına ve kablodan yayın yapan kanallara güvendiklerini söylerken, önde gelen ulusal gazetelere güvenlerinin ise daha az olduğunu belirttiler. 
     Amerikan halkının hala medya organlarına güvendiğini ortaya koyan bu araştırmaya katılan her 10 kişiden 6'sı, medyadaki eleştirilerin siyasi liderlerin hata yapmasını engellediğini düşünüyor. 
     Gençler arasında haber kaynağı olarak internetin, sıradan insanlar arasında ise hala televizyon kanallarının ana haber kaynağı olduğunu gösteren araştırma, özellikle 50 yaş üzerindekilerin en az yarısının hala temel haber kaynağı olarak gazeteleri gördüğünü ortaya koydu. 
     Araştırmaya göre, 18-29 yaş grubundakilerin 3'te 1'inden fazlası interneti ana haber kaynakları olarak görürken, internetten haber okuyan her 10 kişiden 6'sının ise internet gazetelerini en azından haber kaynaklarından biri olarak gördükleri belirtiliyor. 
     
</TEXT>
</DOC>
