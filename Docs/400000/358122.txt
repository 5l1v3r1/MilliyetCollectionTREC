<DOC>
<DOCNO> 358122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sontur11.html </URL>
<DATE> 2005/07/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Doktorlar, otopsi yaparken ve izlerken rahatsız oluyor... 
</HEADLINE>
<TEXT>

     Uludağ Üniversitesi UÜ Tıp Fakültesi’nde öğretim üyeleri ve uzmanların otopsiye yaklaşımlarının belirlenmesi amacıyla yapılan ankette, katılımcıların yüzde 44.89’unun otopsi izlerken rahatsız olduğu, yüzde 35.3’ünün ise otopsi yaparken duygusallık gösterdiği belirlendi. 
     UÜ Tıp Fakültesi Adli Tıp Anabilim Dalı Öğretim Üyesi Prof. Dr. 
     Dilek Durak tarafından, Tıp Fakültesi öğretim üyeleri ve uzmanlarının otopsiye yaklaşımlarını belirlemek üzere gerçekleştirilen anket çalışmasına, 66 profesör, 39 doçent, 25 yardımcı doçent ve 39 uzman doktor olmak üzere toplam 169 doktor katıldı. Katılımcıların yüzde 89.94’ünün, tıp fakültesi eğitimi sırasında adli tıp dersi aldığı, 
     yüzde 9.47’sinin ise bu dersi almadığının tespit edildiği ankette, katılımcıların yüzde 40.24’ü "otopsiye uygulayıcı olarak katıldınız mı " sorusuna "Evet", yüzde 58.8’i de "Hayır" yanıtını verdi. Ankette, otopsi izleyen 127 katılımcının yüzde 44.89’u bundan rahatsız olduğunu, yüzde 23.62’si otopsinin gerekliliğine inandığını, yüzde 2.36’sı ise otopsinin gerekliliğine inandığını, ancak rahatsız olduğunu, yüzde 2.36’sı otopsinin gerekliliğine inandığını ve merak ettiğini belirtti, katılımcıların yüzde 21.26’sı da bu soruya yanıt vermedi. "Otopsi yaparken neler hissettiniz " sorusuna otopsi yapan 68 kişinin yüzde 35.3’ünün duygusal yanıtlar verdikleri, yüzde 42.64’ünün de duygusal yanıtlar vermediği saptandı. Doktorların yüzde 93.49’unun, eğitim amaçlı otopsinin gerekli olduğuna inandıklarını bildirdikleri ankette, katılımcıların yüzde 4.14’ü aynı soruya, eğitim amaçlı otopsinin gereksiz olduğu yönünde görüş bildirdi. 
     
     "ÖLÜM NEDENİNİN BELİRLENMESİ İÇİN OTOPSİ GEREKLİ" 
     Katılımcıların yüzde 95.26’sının kesin ölüm nedeninin belirlenmesi için otopsinin gerekliliğine inandıklarının belirlendiği ankette, doktorların yüzde 98.23’ünün de otopsinin yararına inandığı saptandı. 
     Ankette, "Dini inançlarınız nedeniyle otopsi yapılmasına karşı mısınız " sorusuna karşılık, doktorların yüzde 94.67’si karşı olmadıklarını, yüzde 2.96’sı karşı olduklarını belirtirken, yüzde 2.37’si ise bu soruyu cevaplandırmadı. 
     Doktorlara "Aile üyelerinden birine otopsi yapılmasından rahatsız olur musunuz" sorusunun yöneltildiği ankette, katılımcıların yüzde 60.36’sı bundan rahatsız olmayacaklarını, yüzde 36.09’u ise rahatsız 
     olacaklarını belirtti. 
     Anket sonuçlarının değerlendirildiği raporda, katılımcıların yüzde 44.89’unun otopsi izlerken rahatsız olmaları, yüzde 35.3’ünün otopsi 
     yaparken duygusallık göstermeleri ve yüzde 36.09’unun aile üyelerine otopsi yapılmasının rahatsızlık vereceğini ifade etmelerinin, beklenen bir duygusallık gösterisi olduğu belirtildi. Modern tanısal tetkiklerin ilerlemesine rağmen otopsinin öneminin tartışılmaz olduğu ifade edilen raporda, şöyle denildi "Tıp eğitiminde, araştırmalarında klinik tanının desteklenmesinde en yüksek faydanın sağlanması için hekimlerin otopsiye yaklaşımı önem kazanmaktadır. Sonuç olarak, UÜ Tıp Fakültesi öğretim üyesi ve uzmanlarının, otopsinin yararları konusunda görüş birliği içinde oldukları belirlenmiştir." 
     
</TEXT>
</DOC>
