<DOC>
<DOCNO> 388327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo18.html </URL>
<DATE> 2005/10/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Alman futbolcu Ziege, futbolu bırakma kararı aldı 
</HEADLINE>
<TEXT>

     Almanya Birinci Ligi Bundesliga takımlarından Borussia Moenchengladbach'ta forma giyen Christian Ziege, futbolu bırakma kararı aldığını açıkladı. 
     Bir dönem Alman Milli Takımı'nda da mücadele eden 33 yaşındaki futbolcu, bu sezon yaşadığı sakatlıklardan bir türlü kurtulamayınca futbolu bırakacağını bildirdi. 
     Christian Ziege, basın toplantısı yapmadan önce internet sitesine yaptığı açıklamada, ''Futbolcu olarak kariyerimi noktaladığım için üzgünüm, ama sakatlıklar, rehabilitasyonlar, umutlar ve hayal kırıklıklarını bir daha yaşamayacağım için mutluyum'' ifadesine yer verdi. 
     1993-2004 yılları arasında Alman Milli Takımı'nın formasını 72 kez giyen Ziege, milli formayla 1996 yılında Avrupa Şampiyonluğu, 2002 yılında da Dünya Kupası finali heyecanı yaşamıştı. 
     Borussia Moenchengladbach'tan önce Bayern Münih, AC Milan, Middlesbrough, Tottenham Hotspur ve FC Liverpool gibi takımlarda da top koşturan Ziege, ''Almanya ve İtalya'da lig şampiyonluğu, UEFA Kupası, Avrupa Şampiyonluğu ve Dünya Kupası finalini yaşadım. Futbolda benim yaşadıklarımdan daha büyük başarıların olabileceğini sanmıyorum'' dedi. 
     
</TEXT>
</DOC>
