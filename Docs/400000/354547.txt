<DOC>
<DOCNO> 354547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas16.html </URL>
<DATE> 2005/06/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İngiliz uzman Hamile kalmak isteyen kadınlar soyadan uzak durmalı 
</HEADLINE>
<TEXT>

     İngiltere'de King's College'de Üretim Biyolojisi alanında çalışmalar yapan Prof. Dr. Lynn Fraser, çocuk sahibi olmak isteyen ve hamile kalmaya çalışan kadınları soya ve yan ürünleri konusunda uyardı. 
     Bu durumdaki kadınların soya sosu, soya sütü ve benzeri ürünler tüketmemesi gerektiğini belirten Prof. Dr. Fraser, bu ürünlerin kadının doğurganlığını olumsuz etkilediğini kaydetti. 
     Soya fasulyesinin içinde bulunan ''genistein'' adlı bir maddenin spermlerin yumurtayı döllemesini engellediğini belirten Prof. Dr. Fraser, deneyleri sırasında insan spermlerinin küçük dozda genistein maddesi içinde bir saat bekletildiklerinde, yumurtaya girmelerini sağlayan başlıklarını kaybettiklerini tespit ettiğini bildirdi. 
     Bu nedenle anne olmak isteyen kadınlara, tofu ve benzeri Uzakdoğu mutfağının temelini oluşturan besinlerden uzak durulması tavsiyesinde bulunan Prof. Dr. Lynn Fraser, özellikle de hamile kalma olasılığının arttığı dönemlerde soya tüketmemeleri gerektiğini önerdi. 
     
</TEXT>
</DOC>
