<DOC>
<DOCNO> 380126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/guncel/gun06.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'da burs komedisi 
</HEADLINE>
<TEXT>


Sadece başkanın kızı ve başkan vekilinin yeğenine burs çıkmış 

OSMAN NURİ BOYACI Denizli DHA 

Denizli'nin Babadağ ilçesinin AKP'li Belediye Başkanı Ali Helvacı'nın ilköğretim okulu öğrencisi kızıyla, Başkan Vekili Ahmet Akbaş'ın yeğenine Kızılay'ın burs verdiği ortaya çıktı. 
İki öğrenciye parasız yatılı sınavına girip başarılı oldukları için Kızılay Genel Merkezi'nin doğrudan burs bağladığı belirtildi. Türkiye Kızılay Derneği'nin muhtaçlara verdiği bursun, 2004 - 2005 yıllarında Babadağ ilçesinde yalnızca Belediye Başkanı'nın kızı Betül ile Başkan Vekili Akbaş'ın yeğeni Özgen Akbaş'a çıkması şaşkınlıkla karşılandı. Helvacı, kızının Devlet Parasız Yatılı Okullar sınavında başarılı olduğunu belirterek, "Milli Eğitim Bakanlığı'da kazananları Kızılay'a bildirmiş" dedi. Helvacı'nın geçen yıl üç aylık karşılıksız burs tutarı olan 69 milyon lirayı kendisinin aldığı da belirlendi. Ahmet Akbaş ise yeğenine verilen burstan haberinin bile olmadığını ifade etti. 
Babadağ Kızılay Derneği Şube Başkanı Osman Kumral ise, "Biz sadece gelen parayı tutanak düzenleyerek ilgililere teslim ettik. İsimleri gördüğümüzde biz de hayret ettik" diye konuştu. 


</TEXT>
</DOC>
