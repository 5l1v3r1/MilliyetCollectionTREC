<DOC>
<DOCNO> 365142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur13.html </URL>
<DATE> 2005/07/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yola muz kabuğu atanlara Kaymakam müdahalesi 
</HEADLINE>
<TEXT>

     Mithat ÜNAL ANAMUR Mersin , DHA 

      MERSİN’in Anamur İlçesi’nde Kaymakam M. Hulusi Kaya, makam aracıyla giderken, sokağa muz kabuğu atılan bir otomobili durdurup, içindekilere müdahale etti. Kaymakam Kaya, otomobilde bulunanlara yaptıkları hareketin yanlışlığını anlatmak isteyince tartışma çıktı. Kabuğu atanlar tepki gösterdikleri kişinin Kaymakam olduğunu anlayınca, kabuğu alıp, çöpe atarak özür diledi. 
     Kaymakam Hulusi Kaya, makam aracıyla ilçeyi gezerken İskele Yolu Hal kavşağı yanında, 35 yaşındaki İbrahim Esen yönetimindeki 16 GB 409 plakalı otomobilin penceresinden muz kabuğu atıldığını gördü. Kaya, bu otomobili durdurup, çevre cezası kestirmek isteyince, araçta bulunan ve Almanya’dan tatile gelen 65 yaşındaki İsa Yıldız ve 63 yaşındaki eşi Seliha Yıldız’ın tepkisiyle karşılaştı. 
     Kaymakam Kaya, turizmde önemli yeri bulunan Anamur’da bu tür davranış biçiminin uygun olmadığını dile getirerek, bir daha böyle davranmamalarını istedi. Kaymakam Kaya’nın, araçlarını durdurup, kendilerine müdahale etmesine sinirlenen gurbetçilerden Seliha Yıldız, Almanya’da yere hiç çöp atmadıklarını, ilk defa Türkiye’de yere muz kabuğu attıkları için durdurulmalarına şaşırdığını söyledi. Kabuğu kendisinin attığını söyleyen Seliha Yıldız, önce kim olduğunu bilmediği Kaymakam’ın konuşma üslubunu sert bulduğunu belirterek, Türkiye böyle olursa yüz sene daha Almanya’nın ulaştığı hedefe ulaşamaz'' dedi. Kısa süren tartışma sonrası yaptığı hatanın farkına varıp, konuştuğu kişinin Kaymakam olduğunu öğrenince de, Muz kabuğunu yere attım diye memleketimde durduruluyorsam bir ilerleme var demektir, ne mutlu bana'' diye konuştu. 
     Çift, bu sırada onları görüntüleyen habercilerin sorularını yanıtlamak istemedi. Kendini Ben İsa aleyhisselamım'' diye tanıtan İsa Yıldız da, sinir krizi geçirerek, "Ben ölüyorum" diye bağırdı. 
     Çevredeki vatandaşların da şaşkın bakışları arasında bu tartışma sürerken, Kaymakam’ın haber vermesi üzerine olay yerine trafik ekipleri geldi. Bu sırada, direksiyonda bulunan Yıldız çiftinin damadı İbrahim Esen özür dileyip, Yıldız çiftini otomobile bindirdi, yerdeki muz kabuğunu da alarak çöp kutusuna attı. 
     Kaymakamın talimatıyla otomobil sürücüsü ve aracın evrakları kontrol edildi, eksik olmadığı anlaşıldı. Kaymakam, uyardığı Yıldız çiftini memleketlerine tatile geldikleri için affedip, bir daha çevreyi kirletmemeleri konusunda uyararak, ceza tutanağı tutturmadı. 
     
</TEXT>
</DOC>
