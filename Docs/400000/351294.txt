<DOC>
<DOCNO> 351294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sonspo01.html </URL>
<DATE> 2005/06/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Cim Bom’da Altıntop seferberliği... 
</HEADLINE>
<TEXT>

     Gerets, Hamit ve Halil Altıntop’un ismini yönetime verdi. Galatasaray’ın bonservisler için 4 milyon Euro’yu gözden çıkardığı bildirildi. 
     
     Almanlar ile temasa geçildi 

     Türk oyuncu transferine de el atan Cim Bom’un yeni hocası Eric Gerets, Altıntop kardeşlere göz koydu. Almanya’da çalıştığı dönemde yakından tanıma fırsatı bulduğu Hamit ve Halil’in ismini yönetime veren Gerets’in talebini çok yerinde bulan idareciler, işi bitirmek için hemen harekete geçti. Schalke ile Kaiserslautern’e ilk tekliflerin yapıldığı öğrenildi. 
     
     Gelecekleri çok parlak 

     İki yıldızı mutlaka kadroya dahil etmeyi planlayan Canaydın ve ekibinin, bonservisler için toplam 4 milyon Euro’yu gözden çıkardığı bildirildi. Hamit ile Halil Altıntop’un genç ve gelecek vaad ediyor olması Sarı-Kırmızılılar’ın iştahını kabartıyor. Aslan, yabancı transferinde ise Gallardo ve Insua’yı tekrar listeye dahil etti. 

     
</TEXT>
</DOC>
