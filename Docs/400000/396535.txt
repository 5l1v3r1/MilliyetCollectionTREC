<DOC>
<DOCNO> 396535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sonspo07.html </URL>
<DATE> 2005/11/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor'da tatsız antrenman... 
</HEADLINE>
<TEXT>

     Turkcell Süper Ligi’nde deplasmanda Diyarbakırspor’a 3-0 yenilen ve lider Fenerbahçe ile arasındaki puan farkı 19’a yükselen Trabzonspor’da, gelecek hafta Çaykur Rizespor ile yapılacak maçın hazırlıklarına başlandı. Morallerin oldukça bozuk olduğu çalışmada, sakatlıktan yeni çıkan Szmykowiak'ın yeniden sakatlanması, teknik kadroyu kara kara düşündürdü. 
     Sabah yapılan çalışma için sahaya çıkan teknik direktör Vahid Halilhodziç, saha içinde kullanılacak malzemeleri görmeyince yardımcı antrenör ve malzemecileri sert şekilde uyardı. 
     Sinirli davranışlar gösteren Halilhodziç, daha sonra futbolcuları, yardımcı antrenörleri, salonda bulunan kulüp doktorlarını, fizyoterapistleri, malzemecilerini ve profesyonel futbol şube sorumlusunu saha içerisine çağırarak yaklaşık 20 dakikalık süren bir toplantı yaptı. 
     Boşnak çalıştırıcının Diyarbakırspor yenilgisi nedeniyle futbolculara ağır sözler söylediği ve malzemecilere de geç kaldıkları için uyarıda bulunduğu öğrenildi. 
     
     SZMYKOWİAK, SAKATLANDI 

     Ligin 5. haftasındaki Gaziantepspor maçında ayağı kırılan ve sakatlıktan yeni kurtularak gelecek haftaki Çaykur Rizespor maçında takımdaki yerini alacağı açıklanan Polonyalı oyuncu Szmykowiak’ın, bugünkü çalışmada tekrar sakatlanması da teknik heyetin moralini bozdu. 
     Dar alanda pas çalışması sırasında sağ ayak arka adelesinde çekme olan Szmykowiak, sinirli bir şekilde antrenmanı yarıda bıraktı. Elinde bulunan bandajı yere fırlatan Szmykowiak, kulüp doktoru Ahmet Çağlar ile birlikte salona gitti. 
     Çağlar, futbolcunun durumunun çok ciddi görülmediğini ancak yarın çekilecek MR’dan sonra belli olacağını bildirdi. 
     Bordo-mavili takımın antrenmanına sakatlıkları bulunan Volkan ve Jefferson katılmadı. 
     Sol ayak bileğinde zorlanma olan Jefferson’un Çaykur Rizespor maçında forma giyemeyeceği, Fenerbahçe maçında da oynamama durumunun olduğu kaydedildi. 
     Diyarbakırspor maçında 90 dakika forma giyen oyuncular hafif bir antrenman yaparken diğer oyuncular ise yarı sahada taktik ağırlıklı bir çalışma yaptı. Futbolcuların moralsiz oldukları gözlendi. 
     Trabzonspor, yarın yapacağı antrenmanla Çaykur Rizespor maçının hazırlıklarını sürdürecek. 
     
</TEXT>
</DOC>
