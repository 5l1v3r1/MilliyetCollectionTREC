<DOC>
<DOCNO> 397726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sontur21.html </URL>
<DATE> 2005/11/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Meteorolojiden fırtına uyarısı 
</HEADLINE>
<TEXT>

     Ege, Marmara ve Batı Karadeniz'in kuzeyinde gece saatlerinden itibaren fırtına beklendiği bildirildi. 
     Meteoroloji Genel Müdürlüğü'nden yapılan açıklamaya göre, halen Marmara, Ege ve Batı Karadeniz'in kuzeyinde keşişlemeden esen kuvvetli rüzgar, gece saatlerinden itibaren Kuzey Ege'de kuvvetli fırtınaya, Marmara ve Güney Ege'de ise fırtınaya dönüşecek. 
     Fırtına, Batı Karadeniz'in kuzeyi, Marmara ve Ege'de yarın akşam saatlerine kadar etkisini sürdürecek. 
     Bu arada, halen yurdun batı kesimlerinde güney ve güneydoğu yönlerinden esen rüzgarın bu gece saatlerinden itibaren de lodosa dönerek etkisini artırmasının beklendiği kaydedildi. 
     Bu nedenle, gece saatlerinden itibaren yurdun batı kesimlerinde kuvvetli esecek lodosun özellikle Bursa ve çevresi başta olmak üzere Marmara, Ege, Batı Karadeniz ve İç Anadolu'nun kuzeybatısında etkili olacağı tahmin ediliyor. 
     Vatandaşların ve ilgililerin fırtına ve kuvvetli lodosun neden olabileceği olumsuzluklara karşı tedbirli ve dikkatli olması istendi. 
     
</TEXT>
</DOC>
