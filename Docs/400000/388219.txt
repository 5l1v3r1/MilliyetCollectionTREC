<DOC>
<DOCNO> 388219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sondun39.html </URL>
<DATE> 2005/10/20/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tarama sürecinin ilk raporu Aralık ortasında... 
</HEADLINE>
<TEXT>

     Avrupa Komisyonu Genişleme Direktörü Pierre Mirrel, tarama süreci başlatılan ilk başlıkla Bilim ve Teknoloji ilgili raporun Aralık ayı ortasında ya da sonunda Konsey'e sunulacağını söyledi. 
     Mirrel, Türkiye ve Hırvatistan ile tarama sürecine başlanması nedeniyle düzenlediği basın toplantısında, her iki ülkeyle müzakerelerin başlamasından memnuniyet duyduğunu, AB müktesebatının anlatılacağı teknik toplantılara her iki ülkenin birlikte katılmasının normal olduğunu belirtti. 
     Türkiye ve Hırvatistan'ın özgür iradeleriyle AB üyesi olmak için başvurduklarını hatırlatan Mirrel, kolay başlıklardan zor başlıklara doğru gidecek şekilde takvime bağlanan ''tanıtıcı tarama'' sürecinin sonunda aday ülkelerin de yasal düzenlemelerini ortaya koyacağı toplantıların yapılacağını kaydetti. 
     Mirrel, şunları söyledi 
     ''Tarama sürecine ilk geçilen Bilim ve Teknoloji başlıkla ilgili raporumuzu Aralık ortasında ya da sonunda Avrupa Konseyi'ne sunmuş oluruz. Bundan sonra ilgili başlıkta müzakerelerin başlaması, üye devletlerin oybirliğiyle alacağı karara dayanacak. 
     Biz raporumuzu sunarken aynı zamanda tavsiyede de bulunuyoruz. Burada müzakerelerin açılması ya da kapanması için olumlu ya da olumsuz tavsiye olabileceği gibi, eşik koyma hakkımız da var. Bu durumda diğer genişlemelerde de yaşandığı gibi bazı başlıklarda müzakereler askıda tutulabiliyor. Aday ülkenin söz konusu eşiği tutturmasıyla müzakereler kaldığı yerden devam ediyor. Eşik koyma uygulaması, başlıkların hem açılmasında, hem de kapanmasında olabilir. 
     Müzakerelerin hızı, aday ülkelerin yaptığı hazırlığa ve göstereceği çabaya bağlı. Biz resmi baştan iyi çizerek aday ülkeleri, neleri, ne zaman yapmaları gerektiği konusunda aydınlatmaya çalışıyoruz.'' Müzakerelerde komisyonun teknik çalışmalar yaptığını, fakat üye ülkelerin oybirliğiyle vereceği kararların önemli olduğunu belirten Mirrel, üye ülkelerin daimi temsilcilerinin oybirliği sağlayamaması durumunda, bakanlar düzeyinde toplantıların gündeme gelebileceğini bildirdi. 
     Bir soru üzerine Türkiye'nin Gümrük Birliği'ni 10 yeni AB üyesini kapsayacak şekilde genişleten protokolü imzaladığını hatırlatan Mirrel, ''Buna bağlı kalınacağına inancımız tam. Gümrük Birliği'nin Kıbrıs Rum kesimine uygulanmaması durumunda, sanırım önümüzdeki yıl yapılacak toplantılarda bunu tartışıyor olacağız'' şeklinde konuştu. 
     
</TEXT>
</DOC>
