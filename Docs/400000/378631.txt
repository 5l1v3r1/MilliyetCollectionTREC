<DOC>
<DOCNO> 378631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko06.html </URL>
<DATE> 2005/09/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
IMF, bütçe performansını düşük buldu... 
</HEADLINE>
<TEXT>

     Maliye Bakanlığı tanımlarına göre bu yılın ilk sekiz ayında yüzde 13.5 oranında artarak 25.6 milyar YTL’ye kadar yükselen konsolide bütçe faiz dışı fazlası, IMF tanımına göre ise sadece yüzde 1.3 oranında artarak 19.9 milyar YTL olarak gerçekleşti. 
     Hazine Müsteşarlığı, IMF’yle uygulanan ekonomik porgram kapsamında tanımlanan konsolide bütçe gerçekleşmelerini açıkladı. Buna göre Türkiye’nin normal bütçe gelirleriyle ve faiz dışı harcamaları esas alınarak 5 milyar 283 milyon YTL olarak hesaplanan ağustos ayı konsolide bütçe faiz dışı fzlası IMF tanımına göre ise 5 milyar 50 milyon Ytl olarak gerçekleşti. Söz konusu tutar geçen yıl ağustos ayında ise 3 milyar 301 milyon YTL olarak gerçekleşti. 
     IMF tanımlı faiz dışı fazlanın normal bütçeye göre hesaplanan faiz dışı fazladan düşük gerçekleşmesi, bazı bütçe geliri ve harcamalarının IMF tarafından gelir ya da harcama olarak kabul edilmemesinden kaynaklanıyor. Özellikle faiz gelirleri ve kamu bankalarından alınan kar payları ile darphane para basım gelirleri IMF tanımlı bütçede gelir olarak kabul edilmiyor. Ayrıca sosyal güvenlik kuruluşlarına yapılan nakit transferle, bütçeye o dönemde gider olarak kaydedilen rakam arasındaki fark da bütçe harcaması olarak esas alınıyor. 
     Maliye Bakanlığı tanımına göre geçen yıla göre yüzde 13.5 oranında artarak 25 milyar 605 milyon YTL olan ocak- 
     ağustos dönemine ilişkin faiz dışı bütçe fazlası ise IMF tanımına göre 19 milyar 879 milyon YTL olarak belirlendi. Hazine’nin verilerine göre IMF tanımlı faiz dışı fazla geçen yılın aynı dönemine göre sadece yüzde 1.3 oranında büyüme kaydetti. IMF tanımına göre ocak-ağustos dönemindeki konsolide bütçe gelirleri geçen yıla göre yüzde 17.6 oranında artarak 79 milyar 436 milyon YTL’de kalırken, faiz dışı bütçe harcamaları ise yüzde 24.2’lik büyümeyle 59 milyar 557 milyon YTL oldu. Bu yılın ilk sekiz aylık dönemindeki 4 milyar 121 milyon YTL’lik faiz geliri, 1 milyar 272 milyon YTL’lik kamu bankalarıdan alınan kar ayı ve 454 milyon YTL’lik madeni para basım gelirleri IMF tanımlı faiz dışı bütçe hesaplamasında dikkate alınmadı. Türkiye bu yıl IMF’ye tüm kamu kesiminin GSMH’nin yüzde 6.5’i olan 31 milyar 262 milyon YTL’lik faiz dışı fazla vermesi taahhüdünde bulunmuştu. Söz konusu faiz dışı fazlanın GSMH’nin yüzde 5’i kadar olan 24 milyar 48 milyon YTL’lik kısmının ise faiz dışı bütçe fazlasından, 1.5 puanlık kısmının ise KİT’Ler, sosyal güvenlik kuruluşları, bütçe dışı fonlar ve İşsizlik Sigortası Fonu’ndan oluşan diğer kamu kesiminden kaynaklanması öngörülmüştü. Bu yılın ilk sekiz aylık döneminde yaşanan bu düşük gerçekleşmenin, son yılların en iyi bütçe performansı gösterilmesine rağmen IMF’nin program tanımlı faiz dışı fazla hedefinin yakalanabilmesi için Türkiye’den yeni bazı ek önlemler alınmasını gündeme getirebileceği ifade ediliyor. 2004 yılında 21 milyar 934 milyon YTL olan IMF tanımlı bütçe faiz dışı fazlasının yüzde 89’u ilk sekiz ayda, geri kalan yüzde 117i ise harcamaların arttığı yılın kalan dördüncü ayında bağlanmıştı. Bu yılın ilk sekiz ayındaki fazla ise program hedefinin yüzde 83’ü kadar bir büyüklük oluşturuyor. 
     
     KONSOLİDE KAMU SEKTÖRÜ DENGESİ 
     Bu arada henüz KİT’ler, sosyal güvenlik kuruluşları ve konsolide kamu sektörüne giden diğer kuruluşların gerçekleşmeleri belli olmadığı için, konsolide kamu sektörü faiz dışı dengesinin ağustos sonu itibariyle hangi noktada bulunduğu bilinmiyor. Bu yıl haziran sonu itibariyle ise konsolide kamu sektörü 15 milyar 745 milyon YTL fazla vermiş ve 15 milyar 730 milyon YTL olan haziran sonu program hedefi yakalanmıştı. 

ANKA 
     
</TEXT>
</DOC>
