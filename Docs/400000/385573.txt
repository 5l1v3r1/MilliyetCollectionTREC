<DOC>
<DOCNO> 385573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur14.html </URL>
<DATE> 2005/10/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Heybeliada Sanatoryumu boşaltıldı 
</HEADLINE>
<TEXT>

     Heybeliada Sanatoryumu, yeterli hasta olmadığı gerekçesiyle kadro ve tıbbi donanımıyla başka bir hastaneye nakledildi. 
     İstanbul Sağlık Müdür Vekili Uzman Dr. Mehmet Bakar, AA Muhabiri’ne yaptığı açıklamada, Heybeliada Sanatoryumu Göğüs Hastalıkları ve Göğüs Cerrahisi Eğitim ve Araştırma Hastanesi’nin, Sağlık Bakanlığı’nın 1 Ağustos 2005 tarihli onayı ile Süreyyapaşa Göğüs Kalp ve Damar Hastalıkları Eğitim ve Araştırma Hastanesi’ne kadro ve tıbbi donanımı ile nakledilmesi kararı verilerek, uygulamaya geçildiği bildirildi. 
     Dr. Bakar, uygulamaya ilişkin şu bilgileri verdi 
     "Kuruluşa, deniz yoluyla ulaşım mecburiyetinin bulunması ve konaklama masraflarının artışı özellikle düşük gelir grubundaki hasta potansiyelini olumsuz yönde etkilemektedir. Bu durum, hastanenin günlük hasta başvurusu, yıllar içerisinde yatan ve ameliyat edilen hasta sayısındaki azalma ile dikkati çekmektedir. Bu durumun, görevli hekim ve sağlık personeli için de geçerli olduğu görülmektedir. Çünkü uzun yıllardan beri bu kurumda çalışan görevlilerin bir kısmının ayrılma talepleri ve yeni atamaların sağlanabilmesindeki zorluklar hizmeti aksatır hale getirmiştir. Ayrıca hastane bütçesinin gelir-gider dengesinin bozulduğu, negatif yönde geliştiği görülmektedir." SSK hastanelerinin devri sonrasında hastaların Süreyyapaşa Göğüs Kalp Ve Damar Cerrahisi Eğitim ve Araştırma Hastanesi’ne ulaşımının daha kolay olduğu ve fiziki mekanlarının yeterliliği de dikkate alınarak Sağlık Bakanlığı’nın bu birleşmeyi onayladığını bildiren Dr. 
     Bakar, tamamen boşaltılan Heybeliada Sanatoryumu binasının hangi amaçla kullanılacağının ise ileri tarihlerde belli olacağını kaydetti. 
     
</TEXT>
</DOC>
