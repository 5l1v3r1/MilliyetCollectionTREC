<DOC>
<DOCNO> 392816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonsiy21.html </URL>
<DATE> 2005/11/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
CHP'li Özyürek Vergi dairelerini kapatsak hiçbir kaybımız olmaz 
</HEADLINE>
<TEXT>

     CHP Mersin Milletvekili Mustafa Özyürek, vergi dairelerinin kapatılması halinde hiçbir kayıp olmayacağını savunarak, "Çünkü akaryakıt istasyonları, vergi dairelerine dönüşmüştür. Akaryakıt tüketicisinden vergi almada, astronomik hedef konulmuştur" dedi. 
     TBMM Plan ve Bütçe Komisyonu’nda, 2006 Yılı Merkezi Yönetim Bütçe Kanunu Tasarısı ile 2004 Mali Yılı Genel ve Katma Bütçe Kesin Hesap Kanunu tasarılarının tümü üzerinde görüşmeler devam ediyor. 
     AK Parti Nevşehir Milletvekili Osman Seyfi, Türkiye’nin 30 yıldır yüksek enflasyondan çok çektiğini, şimdi enflasyonun yüzde 7-8’lere düştüğünü söyledi. Seyfi, 2000 yılında yaşanan ekonomik krizin ardından, bütün sorunların 3 yıl içinde çözülebilmesinin de mümkün olmadığını ifade etti. 
     Seyfi, milletvekilliği dokunulmazlığı konusuna da değinerek, demokrasinin olgun ve kamil işlemesi için milletvekilliği dokunulmazlığının şart olduğunu, ancak bazı suçlarda bu dokunulmazlığın kaldırılması gerektiğini belirtti. 
     CHP Mersin Milletvekili Mustafa Özyürek, temel göstergelerdeki iyileşmenin halka, sokağa yansımadığını ifade ederek, her yılın bir önceki yıla göre daha kötü olduğunu gelecek yılın da bu yıldan daha kötü olacağını öne sürdü. 
     "Dünyanın en pahalı mazotunun Türkiye’de satıldığını" ifade eden Özyürek, "Hükümet, kayıt dışı ile mücadele edemediği için, vasıtalı vergilere yüklenmiştir. Bunda da ilk akla gelen, akaryakıttan alınan vergilerdir. Vergi dairelerini kapatsak hiçbir kaybımız olmaz. Çünkü akaryakıt istasyonları, vergi dairelerine dönüşmüştür. Akaryakıt tüketicisinden vergi almada, astronomik hedef konulmuştur" diye konuştu. 
     Cari açığın bu yılın başında 10.6 milyar dolar olarak tahmin edildiğini, bu rakamın daha sonra 21.3 milyar dolar olarak açıklandığını söyleyen Özyürek, "Bu, müthiş bir sapmadır. 2006 yılı için de 22 milyar dolar öngörülüyor. Hangi parametrelerle oynanarak bu cari açık sabit tutulacaktır " diye sordu. 
     Özyürek, hükümetin, kayıt dışı ile mücadeleyi ciddi bir hedef haline getirmesi gerektiğini belirterek, şöyle konuştu 
     "Bu, öncelikle siyasi irade meselesidir. Kayıt dışı ekonomiyi küçültmenin yolu bellidir, iktidarlar gereğini yaparlar. Ancak iktidarlar bunu göze alamıyorlar. Diyet borcu olan kesimlerin, kayıt dışı ile geçindiğini biliyoruz. Örneğin, plazaları yapanlar, bunları alanlar ne kadar vergi veriyor Bu kesimler, etkili, dişli kesimlerdir. Bu kesimlerle uğraşacak iktidarlar işbaşına gelmemiştir." Başbakan Recep Tayyip Erdoğan’ın, "Fransa’daki olayları türban yasağına bağlamasının çok talihsiz bir açıklama olduğunu" savunan Özyürek, "Bir ülkenin iç işine karışmak doğru değil" dedi. 
     Özyürek’in, "Acaba Başbakan, Türkiye’de türban yasağından mağdur kesimlerden, Fransa’daki gibi eylemlere kalkışmasını mı istemektedir " yönündeki sözlerine, AK Parti’li milletvekillerinden tepki geldi. 
     
</TEXT>
</DOC>
