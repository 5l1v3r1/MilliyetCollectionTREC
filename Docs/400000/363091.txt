<DOC>
<DOCNO> 363091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonsiy07.html </URL>
<DATE> 2005/07/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Belediyelerde 2-3 saatlik part-time iş imkanı geliyor... 
</HEADLINE>
<TEXT>

     İçişleri Bakanı Abdülkadir Aksu, ''Avukat, mimar, mühendis ve veteriner kadrosu bulunmayan veya işlerin azlığı nedeniyle tam gün mesai gerektirmeyen işlerde belediyeler ve il özel idareleri, 2-3 saatliğine dışarıdan insanları çalıştırabilecek'' dedi. 
     Bakan Aksu, Türkiye İl Genel Meclis Üyeleri Birliği'nce Abant'ta düzenlenen 3. İl Özel İdareleri Semineri'nde yaptığı konuşmada, yerel hizmetlere Ankara'nın karar vermesi yerine mahallinde karar alınmasını istediklerini belirtti. 
     Umuma açık yerlerin ruhsatlarının verilmesi konusunda çalışma yaptıklarını kaydeden Aksu, ''Vatandaş artık ruhsatını sadece bir yerden alacak. Eskiden vatandaş belediye, kaymakamlık, valilik, jandarma, emniyete gidiyor, kapı kapı dolaşıyordu. Artık vatandaşlarımız, kapı kapı dolaşmadan işyeri ruhsatını sadece bir yerden alabilecek'' diye konuştu. 
     
     '2-3 SAATLİĞİNE PERSONEL ÇALIŞTIRABİLECEKLER' 
     Yeni Belediye Yasası'na kadrolarla ilgili bir hüküm koyduklarını hatırlatan Aksu, şöyle konuştu 
     ''Belediyelerin mevcut kadrolarını, kadro çıkıncaya kadar norm kadro kabul ettik. Belediyeler ve il özel idareleri, sözleşmeli personel çalıştırma şansına sahip oldu. Avukat, mimar, mühendis ve veteriner kadrosu bulunmayan veya işlerin azlığı nedeniyle tam gün mesai gerektirmeyen işlerde, belediyeler ve il özel idareleri 2-3 saatliğine dışarıdan insanları çalıştırabilecek. Bu insanların istihdamı, işlerin hızlanmasını sağlayacak.'' İl Özel İdare Kanunu ve bu kanunun uygulanması konusundaki çalışmaların değerlendirileceği toplantıya, 81 ilin özel idare meclisi başkanları, genel sekreterleri ve bazı illerin valileri katılıyor. 
     Toplantı, 23 Temmuz'da sona erecek. 
     
</TEXT>
</DOC>
