<DOC>
<DOCNO> 390823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yazar/sazak.html </URL>
<DATE> 2005/10/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Erdoğan Özal'ın yolunda 
</HEADLINE>
<TEXT>


Siyasi iktidarların 'yumuşak karnı' eleştiridir. 
Eleştiri başlayınca, öfke artar. Medya 'yargısız infaz' yapmakla suçlanır. 
AKP döneminde bu üslup bir 'Erdoğan klasiği' haline geldi. Özal da böyleydi. Tek parti iktidarının gücüne güvenerek, 'icraat'larına karşı çıkılmasından hoşlanmazdı. Ağzını bozardı. 
1983-87 arasında 'reform' niteliğinde pek çok iş yapılmasına karşın 'düşüş' de öyle başlamıştı. 
Malatya'daki çocuk yurdu skandalının ardından Erdoğan'ın Londra'daki açıklamaları, Özal'dakine benzer bir 'ruh halini' çağrıştırıyor. 
Hataları görmek yerine, kendince 'anlaşılmamaktan' kaynaklanan bir tepkisellik. Kadrosuna, bürokrasiye, bakanlara aşırı sahiplenme. 1980'lerin ANAP dönemine geri dönmüş gibiyiz. 
Ofer ihalesi, Dubai kuleleri güvensizlik yarattı. 
Bir gecede bakan onayıyla yüz binlerce dolar kazanan borsa vurgunu gözlerden kaçmadı. 
Hızlı tren kazasının üstü örtüldü. 
Sakal-ı Şerif'in gizemli yolculuğu havaalanından döndü. 
Kültür Bakanı'ndan sonra, şimdi de Aileden Sorumlu Devlet Bakanı Nimet Çubukçu'yu korumaya aldı Başbakan Erdoğan. 
Nimet Hanım'ı milletvekilliğinden tanıyoruz, bakanlığa hak ederek gelmiştir, işten kaçmaz, bir ceza avukatı olarak pek çok taciz davasında çocuk haklarını korumuştur. Malatya'daki utanç verici görüntüler, eziyet ve işkence onun ana yüreğini de yaralamıştır. Olaydan haberdar olduğu gün Türkiye'ye dönmek istediği doğrudur. 
Ancak ortada bir 'siyasi sorumluluk' var. Bu sorumluluk, ne Başbakan Erdoğan'ın 'yargısız infaz yapılıyor' diye medyaya öfkelenmesiyle ortadan kalkar ne de Nimet Çubukçu'yu koruyacağım derken, 'Benim bakanım kendi döneminin faturasını değil, geçmişin faturalarını mı ödeyecek ' sözleriyle karşılanabilir. 
Tamam, Çubukçu'nun Devlet Bakanlığı'na getirilmesinin üzerinden uzun bir süre geçmemiştir. Ancak AKP hükümeti iktidarda üçüncü yılını dolduruyor. 
Çocuk Esirgeme Kurumu yuvalarındaki trajedinin hesabını Sadi Irmak hükümetine mi soracağız 
Siyasi sorumluluk elbette AKP hükümetindedir. 
Erdoğan bunu hep yapıyor. 
Eleştiri başlayınca medyaya hücum ediyor. 
Malatya'daki yuva skandalı tüm yönleriyle soruşturulmalı, siyasi sorumlular da hesap vermelidir. 
Türkiye zor bir ülke. Bu kadar çok yurtdışı seyahatle 'türbülans'ta giden bir ülkeyi 'uzaktan kumanda' yönetemezsiniz. 
Medyaya kızmak yerine... İktidar, Van ve Malatya'daki hatalardan ders çıkarmalı. 



</TEXT>
</DOC>
