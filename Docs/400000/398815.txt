<DOC>
<DOCNO> 398815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/guncel/gun01.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenazede teröre lanet 
</HEADLINE>
<TEXT>


Hatay Dörtyol'da PKK'lı teröristlerin öldürdüğü iki oduncunun cenazesinde Halil Meşe'nin kızı kortejin en önünde yürüdü 

UFUK AKTUĞ, ESABİL DUYMAZ Hatay DHA 

HATAY Dörtyol'da PKK'lı teröristlerin kurşuna dizerek öldürdüğü oduncular Metin Durbak 38 ile daha önce PKK'ya yataklık suçundan bir süre cezaevinde kalan Halil Meşe'nin 41 cenazeleri dün toprağa verildi. 
Belediye hoparlörlerinden PKK'lı teröristler lanetlenirken "Hainler" anonsu yapıldı. Cenaze törenine yaklaşık 5 bin kişi katılırken, esnaf da işyerlerine Türk bayrakları astı. 
Teröristlerin yakalanması için bölgede operasyonlar sürerken, öldürülen iki oduncunun cenazeleri, Adana Adli Tıp Kurumu'nda yapılan otopsinin ardından Dörtyol Devlet Hastanesi'ne gönderildi. Durbak'ın 7 aylık hamile eşi Güllü Durbak 30 , kucağında 2 yaşındaki kızı Elif'le geldiği hastane bahçesinde sinir krizi geçirdi. 
AKP'li Dörtyol Belediyesi de halkı cenaze törenine çağırırken, anonslarda "Hainler tarafından öldürülen arkadaşlarımızın cenazesine tüm Dörtyolluları bekliyoruz" denildi. 
Yürüyüş kortejinin önünde yer alan ilköğretim öğrencisi 11 yaşındaki Zeynep Meşe de sloganlara eşlik etti. 
Yürüyüş sırasında sık sık "Kahrolsun PKK", "Dörtyol burada, Apo p..i nerede" sloganları atıldı. Öğle namazının ardından kılınan cenaze namazı sonrası Meşe'nin cenazesi Kışlalar Mahallesi Mezarlığı'nda, Durbak'ın cenazesi de Karakese Mezarlığı'nda toprağa verildi. 



</TEXT>
</DOC>
