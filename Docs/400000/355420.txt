<DOC>
<DOCNO> 355420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy04.html </URL>
<DATE> 2005/06/25/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Kültür Bakanı Koç'un dili sürçtü, kızdı Ulan yine Kars dedim 
</HEADLINE>
<TEXT>

     Onur SAĞSÖZ DHA 

KÜLTÜR ve Turizm Bakanı Atilla Koç, gezi ve incelemelerde bulunmak üzere geldiği Ağrı’da dili sürçünce sinirlendi. Göreve geldiği 4 aylık sürede 43 ili gezdiğini söyleyen Bakan Koç, Ağrı ile ilgili açıklamalarda bulunurken, üst üste 3 kez Ağrı yerine Kars’ dedi. Kendi kendine sinirlenen Koç, Ulan yine Kars dedim'' diye hayıflandı. 
     Kültür ve Turizm Bakanı Atilla Koç, Kars’taki incelemelerinin ardından beraberinde eşi Şadiye Koç ile birlikte karayoluyla Ağrı’ya geldi. AKP Ağrı Milletvekili Kerim Yıldız, Vali Yusuf Yavaşcan, AKP’li Belediye Başkanı Ekrem Aktaş tarafından Valilik binası önünde karşılanan Bakan Koç, önce Valiliği ziyaret etti. Valilik şeref defterini imzalayan Bakan Koç, daha sonra gezisi ile ilgili açıklamalarda bulunurken dili sürçtü ve Ağrı yerine 3 kez üst üste Kars diyen Bakan Koç, Ulan yine Kars dedim. Ne oldu bugün bana ya '' diye konuştu. 
     Geceyi gündüze katarak çalıştığını belirten Bakan Koç, dünyanın en büyük ikinci mozaik müzesini Gaziantep’te açtıklarını hatırlatarak şunları söyledi 
     Ben geldiğimde 32 müze kapalıydı, hepsini açtık ve 10 tane daha yeni müze açacağız. Benim dönemimde kapalı müze veya kütüphane kalmayacak. Bakın, Doğu bölgelerine sanayi falan boş hayal olur. Buraları kış turizmi merkezi yapmak için kültürel faaliyetlerini canlandırmak gerekiyor. Bu konularda çalışmalarımız var. Kültür ve Turizm Bakanlığı olarak bundan böyle doğu illerini bir kültür merkezi haline getirmeyi planlıyoruz. İstanbul’da kültür ve sanat adına ne oluyorsa Hakkari’de de o olacak. Aydın'da ne oluyorsa Ağrı’da da o olacak. Örneğin Doğu ve Güneydoğu’da 14 ilde sinema yok. Bunlar başta olmak üzere buraları hareketlendirmeye çalışacağız. Her ay bir konser, tiyatro ve değişik kültürel faaliyetlerimiz olacak. Şunu bilmenizi istiyorum ki Ağrı’ya hizmet etmek benim için bir ibadettir. Bakanlık olarak üzerime ne düşüyorsa yapmaya hazırım. Ama biz ne kadar çalışırsak çalışalım, Başbakanımızın hızına yetişmemiz mümkün değil.'' Bakan Koç Valiliği ziyaretinin ardından AKP Ağrı Milletvekili Kerim Yıldız’ın evine geçerek geçen hafta kalp krizi sonucu hayatını kaybeden babası Hacı Ahmet Yıldız için taziyede bulundu. 
     
</TEXT>
</DOC>
