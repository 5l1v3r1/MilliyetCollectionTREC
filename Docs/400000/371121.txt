<DOC>
<DOCNO> 371121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun11.html </URL>
<DATE> 2005/08/19/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Amerikan gemilerine 3 roket 
</HEADLINE>
<TEXT>

     Ürdün'ün Akabe limanında demirli Amerikan gemilerine 3 roket atıldı. Bir depoya isabet eden roketlerden ikisi büyük bir patlamaya neden olurken, olayda 1 asker öldü, 1 asker yaralandı. Üçüncü roket ise Akabe'den 9 kilometre batıdaki İsrail limanı Eylat'ı hedef aldı, roket Eylat'taki havaalanının dışına düştü. 
     Ürdün'deki patlama sonucu Akabe limanında 5 numaralı rıhtımda göre yapan bir askerin ağır yaralandı ve hastanede hayatını kaybetti, ayrıca bir asker de yaralandı. 
     Amerikalı komutan Jeff Breslau, bir füzenin limanda demirli USS Ashland gemisinin pruvasının üzerinden geçtiğini ve iskeledeki bir deponun çatısına düştüğünü söyledi. 
     Bugün meydana gelen saldırıda Rus yapımı 3 Katyuşa roketinin kullanıldığı bildirildi. 
     Ürdün İçişleri Bakanı Avni Yarfas, patlamada limanda bulunan ve esas hedefi teşkil ettikleri belirlenen 2 Amerikan gemisinin hasar almadığını bildirdi. Gemiler saldırı üzerine limandan uzağa çekildi. 
     Yetkililer, Akabe ve Eylat'a atılan Katyuşa roketlerinin, birkaç gün önce 4 Mısırlı ve 1 Iraklı tarafından kiralanan bir depoya yerleştirildiğinin tespit edildiğini bildirdi. 
     
     EŞ ZAMANLI SALDIRI 

     Akabede'ki roket saldırısıyla eş zamanlı olarak Ürdün'den atılan bir roket, İsrail'in sahil belgesi Eylat'taki havaalanının dışına düştü. 
     Polis şefi Avi Azulin, patlamayan Katyuşa füzesinin, havaalanını çevreleyen çitin 15 metre uzağına düştüğünü, füzenin düştüğü yolda küçük bir çukur açıldığını belirtti. 
     Füzenin Ürdün'den atıldığı, o sırada yoldan geçen bir taksi şoförünün, aracı isabet almamasına rağmen hafif yaralandığı kaydedildi. 
     Öte yandan İsrail Savunma Bakanı Şaul Mofaz ise hem İsrail hem de Ürdün'de roket saldırısı olduğunu ve iki ülkenin olaylarla ilgili işbirliği yaptığını söyledi. 
     
     ABDULLAH AZZAM TUGAYLARI ÜSTLENDİ 

     Düzenlenen roketli saldırıları El Kaide terör örgütüyle bağlantılı Abdullah Azzam Tugayları adlı örgüt üstlendi. 
     Örgüt, bir internet sitesinde yayımladığı bildiride, militanların, Ürdün'ün Akabe limanında demirleyen Amerikan askeri gemilerine ve İsrail'in Eylat limanına Katyuşa füzeleriyle saldırdıktan sonra güvenli biçimde karargahlarına döndüğünü belirtti. 
     Abdullah Azzam Tugayları, Mısır'ın Sina Yarımadası'nda düzenlenen saldırıları üstlenen gruplar arasında bulunuyor. Örgüt, 23 Temmuz'da Mısır'ın Şarm El Şeyh kentinde 64 kişinin öldüğü bombalama eylemini de üstlenmişti. 
     
</TEXT>
</DOC>
