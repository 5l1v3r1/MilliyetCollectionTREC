<DOC>
<DOCNO> 357252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yazar/guclu.html </URL>
<DATE> 2005/07/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Moskova artık ürkütmüyor, aksine... 
</HEADLINE>
<TEXT>


Öğrenciliğimizde Moskova'yı bırakın dile getirmeyi, aklından geçiren bile kodesi boyluyordu. Şimdi ise Moskova özellikle işadamlarımız için komşu kapısı olmuş. Nerede ise her ay bir iki fabrikanın temeli atılıyor, birkaç fuarın düzenleyicisi oluyorlar. 
Yeni fuarlarla birlikte yeni işyerleri de açılıyor. Moskova'da ve diğer kentlerde binlerce Türk firmasından bahsediliyor. Onların da bize ilgisi az değil. Turkcell'de olduğu gibi en büyük özelleştirmelere imza atıyorlar. Akdeniz sineğiyle biraz olsa da sekteye uğrayan ticaret hacmimiz katlanarak genişlemeye devam ediyor. Turizmde ise, Almanlardan sonra en çok Ruslar geliyor ülkemize. Bu yıl Antalya sahillerinin 2 milyon Rus turisti ağırlaması bekleniyor. 
Rusya'nın nüfusu 145 milyon. Moskova'nınki ise 10.5 milyon. İlginç olanı ise sadece Moskova'da 7.5 milyon aracın bulunması. Dünyanın en gelişmiş metro ağına sahip olsalar da ille de otomobil diyorlar. Araba fiyatları bizdekinin yarısı, benzin ise üçte bir fiyatında. Trafik ise felaket. 
Moskova'da çok şey değişmiş. 5-10 yıl öncesinin iflas eden ülkesi konumundan çoktan kurtulmuşlar. Dış ticaret fazlaları 100 milyar doların üzerinde ama kafalarının değişmesi için daha bir iki nesil gerekir diyenler çoğunlukta. 
Moskova'ya Genç Bakış için geldik. Devlet Bakanı Kürşad Tüzmen'le Türkiye-Rusya ilişkilerini ve dış ticaretimizi masaya yatırdık. 
İstanbul-Moskova arası yaklaşık üç saat, ama havaalanından çıkmanız ve şehre ulaşmanız 10 saate kadar sarkabilir. Kars Havaalanı bile Moskova Havaalanı'ndan daha donanımlı. Pasaport kuyruğunda saatlerce kuyrukta beklemek, olmazsa olmaz kural haline gelmiş. 
Milletvekilleri bile 2.5 saat kuyrukta beklemişler. Başta Devlet Başkanı Putin olmak üzere her ne kadar devletin en tepesi bürokrasiye savaş açsa da değişen fazla bir şey yok. 
Pasaportumdaki 8 rakamlarından biri silik, diğeri koyu olduğu için tam altı saat pasaport kontrol kabinlerinin önünde adeta hapsedildim. Eğer uçak bulunmuş olsaydı ilk uçakla Türkiye'ye geri gönderilecektim. 
Pasaportumun süresi 2008'de bitiyor. Türkiye'den çıkışta ve Rusya'nın İstanbul Konsolosluğu'ndan vize almamda bir sorun çıkmadı ama yine de saatlerce pasaportta tahribat yaptığım gerekçesiyle alıkoyuldum. Allah'tan devreye büyükelçilik girdi, havaalanına bir görevli gelip sekizlerin doğru sekiz olduğunu onaylayan bir mühür vurdu ancak ondan sonra girebildim. Ama aradan altı saat geçti. 
Gece, Devlet Bakanı Kürşad Tüzmen ile Genç Bakış'a başladığımızda yorgunluktan ayakta duracak halim kalmamıştı. Ama gençleri, işadamlarımızı, elçilik mensuplarımızı ve Türkiye sevdalısı Rusları görünce yorgunluğun kızgınlığın yerini pozitif enerji aldı. 
Moskova'daki program dört yıldan bu yana yurtdışında gerçekleştirdiğimiz ilk Genç Bakış oldu. Dış ticaretin sorunları yurtdışında tartışılır deyip yollara koyulduk. İyi de oldu. Gümrüklerde yaşanan sıkıntılardan vergi oranlarının yüksekliğine, Akdeniz sineğinden domatese kadar hemen her şey konuşuldu bunları bir başka gün ele alacağım. 
Tüzmen, ihracatçılar için adeta seferber olmuş. Nerede ihracat adına bir girişim var o orada. Moskova'daki deri ve blucin fuarının açılışında da yine oradaydı. Dün bütün gün Moskova sokaklarındaydık. Muhteşem bir kent. Avrupa kentlerinden çok farklı. Ama kat edeceği daha çok yol var. 
Özetin özeti Moskova görmeye değer kentlerin en başında geliyor ama sinirlerinizin çelik gibi, sabrınızın da sınırsız olması gerekiyor... 



</TEXT>
</DOC>
