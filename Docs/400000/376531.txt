<DOC>
<DOCNO> 376531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur43.html </URL>
<DATE> 2005/09/07/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Ümraniye ve Büyükçekmece'deki gösterilerle ilgili 18 kişi tutuklandı 
</HEADLINE>
<TEXT>

     Ümraniye ve Büyükçekmece’deki yasadışı gösterilere ilişkin yakalanan 61 kişiden 18’inin tutuklandığı bildirildi. 
     İstanbul Valiliği’nin yazılı açıklamasında, 3 Eylül’de Ümraniye’nin Sarıgazi Beldesi’nde düzenlenen kültür ve sanat şöleni programı sırasında konseri izleyen topluluğun arasında bulunan yaklaşık 50 kişilik grubun, terör örgütü ve elebaşısı lehine slogan atarak, sahneyi taşladıkları belirtildi. 
     Müdahale sonrası dağılan grubun bir süre sonra Sarıgazi Meydanı’nda terör örgütü adına gösteri yapıp, barikat kurarak lastik yaktıkları kaydedilen açıklamada, müdahale sırasında devriye ekiplerine saldırıda bulunan kişilerden 52’sinin yakalandığı ve bunlardan 9’unun tutuklandığı bildirildi. 
     Açıklamada, 5 Eylül’de Ümraniye Taşdelen Beldesi Güngören Mahallesi’nde düzenlenen kültür ve sanat etkinlikleri şöleninde, terör örgütü lehine slogan atıp, örgüt elebaşısının posterini astığı sırada yakalanan 2 kişinin tutuklandığı kaydedildi. 
     Büyükçekmece Esenyurt Beldesi Cumhuriyet Meydanı’nda 4 Eylül’de, Gemlik’teki mitinge gidemeyen 15-20 kişilik terör örgütü sempatizanının örgüt adına slogan attıkları, demir çubuklarla banka ATM’lerine saldırdıkları ve caddelere molotofkokteyli attıklarının tespit edildiği belirtilen açıklamada, konuyla ilgili yakalanan 7 kişinin tutuklandığı bildirildi. 
     
</TEXT>
</DOC>
