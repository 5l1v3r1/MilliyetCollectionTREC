<DOC>
<DOCNO> 357281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sondun18.html </URL>
<DATE> 2005/07/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
2.Dünya Savaşı'ndan kalma ABD denizaltısı bulundu 
</HEADLINE>
<TEXT>

     Tayland Körfezi'nde bir grup dalgıç, 60 yıl önce Japon mayın gemisince batırılan bir Amerikan denizaltısına ait enkazı bulduklarını açıkladı. 
     Balao sınıfı 1,500 tonluk ''U.S.S. Lagarto'' adlı denizaltı, 4 Mayıs 1945 yılında Tayland açıklarında Japon askeri konvoyunun saldırısının ardından iz bırakmadan ortadan kaybolmuştu. Denizaltıda görevli 86 personel, kayıp olarak kayıtlara geçmişti. 
     Dibe oturan denizaltıyı Mayıs ayında keşfeden İngiliz dalgıç Jamie MacLeod, bu civarda bir denizaltının kayıp olduğunu bildiklerini, savaş dönemine ait tüm kayıtları incelediklerini ve bölgede sonarla araştırma yaparak enkaza ulaştıklarını söyledi. 
     ABD Savunma Bakanlığı Pentagon ise uluslararası denizcilik kurallarına göre, halen Amerikan Deniz Kuvvetleri'nin malı sayılan enkazla ilgili bulguları henüz doğrulamadı. 
     
</TEXT>
</DOC>
