<DOC>
<DOCNO> 392573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy04.html </URL>
<DATE> 2005/11/06/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Atina, 'Casus Belli' konusunu AB Raporu'na sokmak için harekete geçti 
</HEADLINE>
<TEXT>

     BRÜKSEL ANKA 

MGK’nda uygun bulunan yeni Milli Güvenlik Siyaset Belgesi’nde MGSB , Yunanistan’ın Ege’de karasularını 6 milin üzerine çıkarmasının "casus belli" savaş nedeni olarak kalması sonrası Yunanistan, konunun bu hafta yayınlanacak olan Yıllık İlerleme Raporu’na yansıtılması için harekete geçti. 
     ABHabere göre, Türkiye’nin MGSB’de 6 milin "casus belli" olarak kabul ettiği haberleri üzerine Yunanistan, aldığı ani bir karar ile konunun açık bir şekilde İlerleme Raporuna yansıtılmasını kararlaştırdı. 
     Raporun taslağında 2002 yılından bu yana Yunanistan ve Türkiye arasında yapılan görüşmelerden sonuç alınamadığı ve iki ülke arasındaki üst düzey temasların önemi vurgulanıyordu. Taslakta ayrıca iyi komşuluk ilişkilerine ve sınır sorunlarının çözümlenmesine atıfta bulunuluyordu. 
     
     RAPORA GİRECEK 
     Atina’nın Rapora Ankara’nın "casus belli" kararına karşı hangi ifadelerin eklenmesini isteyeceğinin ise henüz tam olarak netleşmediği ifade ediliyor. Brüksel’de Yunanistan’ın son dakikada "casus belli" ile ilgili bir ifadeyi rapora yansıtmasına ise kesin gözle bakılıyor. 
     Komisyon kaynakları da, Ankara’nın Ege karasularının 6 milin üzerine çıkarılmasını savaş sebebi sayacağı konusuna raporda yer verileceğini belirttiler. Komisyon kaynakları, zaten raporda genel anlamda "casus belli"ye dolaylı yoldan atıfta bulunulduğunu, ancak Yunanistan’ın bunu daha da detaylandırmak istediğinin altını çizdiler. 
     
     KONSEY KARARLARI TEMEL ALINACAK 
     Aynı kaynaklar, Yunanistan’ın "casus belli" ile ilgili rapora yansıtacağı ifadelerin daha önceki AB Konseyi kararları temelinde olacağına işaret ettiler. Atina’nın, Ankara’nın "casus belli" ile ilgili kararına cevap vermek için temel alacağı AB Konseyi kararı şöyle 
     "Avrupa Konseyi, iyi komşuluk ilişkileri kurulmasına yönelik açık taahhütler verilmesi gereğinin altını çizerek, Türkiye’nin komşularıyla ilişkilerini geliştirmesini ve bekleyen sınır uyuşmazlıklarının Birleşmiş Milletler Şartı’nın uyuşmazlıkların barışçı çözümü ilkesine uygun bir şekilde kapsamlı bir çözüm bulunması gayretlerine destek verdiğini teyit etmiştir." 
     
</TEXT>
</DOC>
