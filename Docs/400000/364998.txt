<DOC>
<DOCNO> 364998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun25.html </URL>
<DATE> 2005/07/28/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kıbrıs'a doğrudan uçan Azeri heyeti, ülkede bayram yaşatıyor... 
</HEADLINE>
<TEXT>

     KKTC Cumhurbaşkanı Mehmet Ali Talat, Azerbaycan'dan direkt uçak seferiyle KKTC'ye yapılan ziyareti, ''izolasyonun en önemli göstergelerinden olan direkt uçuş engelinin ortadan kalkabileceğinin ilk işareti'' olarak nitelendirdi. 
     Talat, ''Bu, Kıbrıs Türkünün haksız izolasyonunun sona ermesi için atılmış bir adımdır'' dedi. 
     Cumhurbaşkanı Talat, Azerbaycan Türkiye İşadamları Birliği ATİB Başkanı Ahmet Erentok başkanlığında dün akşam Bakü'den direkt uçak seferiyle KKTC'ye gelen, aralarında işadamı, sanatçı ve gazetecilerin bulunduğu heyeti kabul etti. 
     Kabul sonunda, Cumhurbaşkanı Talat ve ATİB Başkanı Erentok, ortak basın toplantısı düzenledi. 
     Talat, ATİB öncülüğünde direkt uçuşla yapılan ziyaretin kendileri açısından son derece önemli olduğunu belirterek, Kıbrıs Türk halkının bundan büyük mutluluk duyduğunu söyledi. 
     ''İzolasyonun en önemli göstergelerinden bir tanesi olan direkt uçuş engelinin ortadan kalkabileceğinin ilk işareti alınmıştır'' diyen Talat, girişimlerinden dolayı ATİB'e teşekkür etti. 
     Başbakan Recep Tayyip Erdoğan ile Azerbaycan Cumhurbaşkanı İlham Aliyev'in bir araya geldiklerinde aldığı kararın, ziyaretin yapılmasını sağladığını vurgulayarak, Erdoğan ve Aliyev'e teşekkür eden Talat, şöyle konuştu 
     ''Bu, Kıbrıs Türkünün haksız izolasyonunun sona ermesi için atılmış bir adımdır. Bunun tabii ki ekonomik boyutu son derece önemlidir. Biz, ATİB öncülüğünde yürütülecek ekonomik faaliyetlerin Kıbrıs Türk ekonomisini güçlendireceğine, Kıbrıs Türk ekonomisiyle Azerbaycan ekonomisini birbirine yakınlaştıracağına ve iş ilişkilerini geliştireceğine inanıyoruz. Ziyarete katkısı olan herkese içtenlikle teşekkür ediyorum.'' Azerbaycan Türkiye İşadamları Birliği ATİB Başkanı Ahmet Erentok da ATİB üyelerinin KKTC'de yapabileceği ekonomik faaliyetleri ve sektörler hakkında Cumhurbaşkanı Talat'a bilgi verdiklerini ve Azerbaycan'dan KKTC'ye yapılacak uçak seferleri hakkında görüştüklerini kaydetti. 
     Cumhurbaşkanı Talat'tan, KKTC'nin ekonomik durumuyla ilgili bilgi aldıklarını ifade eden Erentok, temaslarının sonunda yine Cumhurbaşkanı Talat'a bilgi vereceklerini söyledi. 
     Cumhurbaşkanı Talat daha sonra, heyet onuruna, Lefkoşa Saray Otel'de öğle yemeği verdi. 
     Azeri heyeti ayrıca, Lefkoşa Şehitler Abidesi'ne çelenk koyarak saygı duruşunda bulundu. 
     
</TEXT>
</DOC>
