<DOC>
<DOCNO> 368660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy02.html </URL>
<DATE> 2005/08/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
CHP Hükümet mutabakat arayışına girmedi 
</HEADLINE>
<TEXT>

     Anayasa Komisyonu’nun CHP’li üyesi Orhan Eraslan, 2 Eylül’de Bakanlar Kurulu’nda imzaya açılacak olan Terörle Mücadele Yasası değişikliği konusunda hükümetin kendilerinden herhangi bir görüş talebinde bulunmadığını ve mutabakat arayışına girmediğini ifade etti. 
     CHP Niğde Milletvekili ve Anayasa Komisyonu üyesi Orhan Eraslan, ANKA’nın Terörle Mücadele Yasası ve Başbakan Yardımcısı Mehmet Ali Şahin’in dile getirdiği Anayasa değişiklik paketiyle ilgili sorularını yanıtladı. 
     Eraslan, "Terörle mücadele açısından bir ihtiyaç var idiyse, bu ihtiyaç ne şekilde karşılanıyor buna bakmak lazım. Eğer ihtiyaç hakikaten toplumun ihtiyacı, devletin bir takım kurumlarını ihtiyacının başka şekilde karşılanma olanağı yoksa buna kuşkusuz karşı çıkmayız" dedi. Eraslan, "Ama buna bakmamız lazım, görmemiz lazım, görmediğimiz şeye yani varsayımlar üzerine yasalar ya da Anayasa değişiklik paketleri müzakere edilemez. Bu gelsin parlamentoya görelim, daha görmüş değilim, bizden o konuda bir fikir alınmış değil, herhangi bir mutabakat arayışına da girilmiş değil" diye konuştu. 
     
     BEN YAPTIM OLDU ANLAYIŞIYLA ANAYASA DEĞİŞİKLİĞİ OLMAZ 

     Orhan Eraslan, planlanan Anayasa değişikliklerini değerlendirirken de, bu konuda geniş kesimlerin mutabakatının aranması gerektiğini ifade ederek, "Mutabakatın olmadığı hallerde yani ’ben yaptım oldu’ anlayışıyla, ’benim çoğunluğum var’ anlayışıyla Anayasa değişikliğini doğru bulmam, haklı bulmam. Toplumda Anayasa değişikliği konusunda belli noktalarda bir uzlaşı var mıdır derseniz, benim izlenim böyle bir uzlaşı olduğu doğrultusunda değil" diye konuştu. 
     
</TEXT>
</DOC>
