<DOC>
<DOCNO> 351168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/guncel/gun01.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En başarılı Türk polisleri 
</HEADLINE>
<TEXT>


Onlar, Polis Akademi'sini bitirip en az 3 yıl mesleki hizmet verdikten sonra seçilerek yabancı ülkelere mastıra, doktoraya gönderiliyor. Kimi "yılın öğrencisi" seçiliyor, kimi ise daha öğrenciyken diğer öğrencilere ders veriyor 

PINAR AKTAŞ İstanbul 

Türkiye'de "akademili" polislerin yetişmesiyle değişmeye başlayan polis imajı, onlarla daha da güçlenecek. Onlar, polis akademisini bitirdikten ve en az 3 yıl mesleki hizmet verdikten sonra seçilerek yabancı ülkelere mastıra, doktoraya gönderiliyorlar. 
Devletin yurtdışına eğitim için personel yollama esasıyla 6 yıl önce başlatılan sistemde, ilk şart Polis Akademisi mezunu olmak. İkinci şart da 3 yıl boyunca mesleki hizmet vermek. Bu şartları gerçekleştiren polisler, öncelikle TOEFL dil seviye sınavından en az 520 puan almak zorunda. Bu puanı aldıktan sonra mülakata giriyorlar. Bu mülakatı da geçtikten sonra seçilen polisler, Kuzey Teksas Üniversitesi'nin yolunu tutuyor. 

4 ay alışma dersleri 
Öncelikle buradaki Türk Polisi Çalışmalar Enstitüsü'nde bir oryantasyon yönlendirme eğitimi alıyor. Burada 4 ay kalarak akademik dünyada nasıl çalışılacağını, Amerikan hukuk sistemini ve Amerikan hayatı konusunda bilgi ediniyorlar. 
4 ayda polislerin hangi alanlara daha ilgili oldukları tespit ediliyor. 4 ayın sonunda belirlenen polisler, çeşitli üniversitelerdeki Ceza ve Adalet Bilimleri fakültelerine yerleştiriliyorlar. 
Amerika'da şu anda 8 üniversitede 29 - 35 yaşları arasında 130 polis öğrenci bulunuyor. Ayrıca İngiltere, Fransa ve Almanya'da da az sayıda polis, mastır ve doktora programlarına devam ediyor. 
Türk polisleri, genellikle terör, istihbarat, suç önleme, organize suçlar, bilişim suçları, polis eğitimi, polis yöneticisi eğitimi gibi konularda mastır ve doktora yapmayı tercih ediyorlar. Ancak çoğunluğu, Amerika'da da şu anda öncelikle olan terörü seçiyor. Eğitimlerini burslu tamamlayan polisler, Türkiye'ye dönerek mecburi hizmetlerini tamamlamak zorunda. Ancak bu polislerin istihdamı için bir enstitü kurulması düşünülüyor. 

Öğrencilere babalık yapıyor 

4. SINIF Emniyet Müdürü Samih Teymur 37 , Amerika Eğitim Programı Genel Koordinatörü. Amerika'ya gidenlerin bütün işleriyle o ilgileniyor. Mastırını Kuzey Teksas Üniversitesi'nde "Terör örgütleri nasıl insan kazanıyor " konusunda tamamlayan Teymur'un doktora konusu da El Kaide ve PKK terör örgütlerinin nasıl insan kazandıkları. Bunu eleman kazanma haritasıyla güçlendirmeyi hedefliyor. 

Yılın öğrencisi 

BAŞKOMİSER Özgür Nikbay 32 , Baltimore Üniversitesi Ceza Adaleti Bölümü'nde mastırını bitiriyor. Bitirme tezi de Türkiye'deki intihar saldırıları üzerine. Nikbay, bölümünün en başarılı öğrencileri arasında. 150 öğrenci arasından "yılın öğrencisi" unvanını almış. Bu başarısı, bölüm başkanına asistanlık yaparak ödüllendirilmiş. 

Helikopter pilotu 

EMNİYET Amiri Mehmet Dayıoğlu 33 , New York'daki John Jay Suç Adalet Koleji'nde eğitim görüyor. Dayıoğlu, 3 yıllık hizmet süresini Havacılık Daire Başkanlığı'nda helikopter pilotluğu yaparak tamamlamış. Mastırını "Rütbe değişince davranış değişiyor mu " üzerine yapan Dayıoğlu, doktorasını insan hakları konusunda tamamlamak üzere. 


</TEXT>
</DOC>
