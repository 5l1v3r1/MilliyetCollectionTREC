<DOC>
<DOCNO> 399919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/son/sondun38.html </URL>
<DATE> 2005/12/02/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Hamas'tan Filistin seçimlerine ilk adaylar... 
</HEADLINE>
<TEXT>

     Filistin’de ocak ayında yapılacak genel seçimlere katılacak Hamas örgütü, ilk adaylarının isimlerini de belirlemeye başladı. 
     Hamas ile bağlantılı bir internet sitesinde, Hamas’ın adını vermeyen üst düzey yetkilisine dayanılarak verilen habere göre, Hamas, üst düzey liderlerinden bazılarını seçimlerde aday gösterecek. Bunlar arasında Dr. Mahmud el Zahar, İsmail Haniya ve Batı Şeria’daki Hamas liderlerinden Şeyh Hasan Yusuf’un ismi bulunuyor. 
     Hamas ayrıca, geçen yıl öldürülen liderlerinden ve kurucularından Abdülaziz Rantisi’nin dul eşi Raşa el Rantisi’nin de aralarında bulunduğu bazı kadınları aday göstermeye hazırlanıyor. 
     İsrail, geçen yıl mart ayında Hamas liderlerinden Şeyh Ahmed Yasin’i, aradan bir ay geçmeden de Yasin’in yerine geçen Rantisi’yi helikopterden atılan füzeyle öldürmüştü. 
     Hamas adayları arasında, bazı Hıristiyan Arapların da yer alabileceği belirtildi. 
     Hamas yetkilisinin belirttiğine göre, İsrail’in hedefi olacağı gerekçesiyle adayların isimleri son dakikada, yani aralık ayı ortasında resmen açıklanacak. 
     Filistin’de genel seçimler 25 Ocak’ta yapılacak. 
     
</TEXT>
</DOC>
