<DOC>
<DOCNO> 385750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun39.html </URL>
<DATE> 2005/10/11/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Blair, terör zanlılarının 3 ay gözaltında tutulması planını destekliyor 
</HEADLINE>
<TEXT>

     İngiltere Başbakanı Tony Blair, terör zanlılarının, haklarında resmi suçlama olmadan üç ay boyunca gözaltında tutulmaları planını destekledi. 
     Blair, Londra'da düzenlediği aylık basın toplantısında, yıl sonuna kadar parlamentoda onaylanmasını umduğu yeni terörle mücadele yasası kapsamında, polisin her talebinin yerine getirilmeyeceğini, ancak terör zanlılarına uygulanan 14 günlük gözaltı süresinin 3 aya kadar uzatılması planını desteklediğini söyledi. 
     Polis ve savcıların, karmaşık davalarda terör zanlılarını sorgulamak için daha fazla zamana ihtiyaçları olduğunu belirten Blair, ülkesini korumak için elinden gelenin en iyisini yapmaya çalıştığını kaydetti. 
     İngiltere'de muhalefet, yeni terörle mücadele yasasının, özellikle gözaltı süresinin uzatılmasına ilişkin maddenin, medeni hakları zedeleyeceğini savunuyor. 
     Yeni yasada, ''toplumsal yıkım eylemlerine girişmiş teröristleri'' dolaylı yoldan övmek de ağır suç kapsamına alınıyor. 
     
</TEXT>
</DOC>
