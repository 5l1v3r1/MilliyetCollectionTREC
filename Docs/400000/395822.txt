<DOC>
<DOCNO> 395822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo14.html </URL>
<DATE> 2005/11/17/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gaziantepspor Beşiktaş'ı gözüne kestirdi 
</HEADLINE>
<TEXT>

     Gaziantepspor Teknik Direktörü Faruk Hadzibegiç, Beşiktaş'ın yenilmeyecek bir takım olmadığını söyledi. 
     Hadzibegiç, Turkcell Süper Ligi'nde 20 Kasım Pazar günü İstanbul İnönü Stadı'nda Beşiktaş ile yapacakları maçı kazanmak için sahaya çıkacaklarını belirtti. 
     Karşılaşmanın hem Beşiktaş hem Gaziantepspor için çok zor geçeceğini vurgulayan Hadzibegiç, ''Beşiktaş karşısında, maç bittiğinde sahadan 3 puanla ayrılan taraf olmak için mücadele edeceğiz'' dedi. 
     ''Beşiktaş, puana ihtiyacı olmasına rağmen yenilmeyecek bir takım değil'' diyen Hadzibegiç, Gaziantepspor'un deplasman maçlarında daha iyi futbol oynadığını anımsattı. 
     Beşiktaş maçından 3 puanla ayrılıp puan cetvelinde üst sıralara tırmanmak istediklerini belirten Hadzibegiç, açıklamasını şöyle sürdürdü 
     ''İnönü Stadı'nda pazar günü oynanacak karşılaşma her iki takım için de zor geçecek. Futbolcularım deplasman maçlarında özellikle de Fenerbahçe karşısında ortaya koyduğu futbolu Beşiktaş'a karşı da oynayabilirse 3 puanı biz alırız ve Gaziantep'e şen döneriz. Hazırlıklarımızı galibiyeti düşünerek yapıyoruz, kazanmak istiyoruz, kazanmak için elimizden geleni yapacağız.'' Bu arada, Gaziantepspor, PAF takımı ile yaptığı ve Beşiktaş maçının provası niteliğindeki hazırlık maçını 2-0 kazandı. Karşılaşmanın gollerini Erdal Güneş ve Ekrem Dağ attı. 
     Beşiktaş maçının hazırlıklarını bugün ve yarın saat 16.00'da yapacağı çalışmalarla tamamlayacak olan Gaziantepspor, 19 Kasım Cumartesi günü akşam saatlerinde uçakla İstanbul'a gidecek. 
     
</TEXT>
</DOC>
