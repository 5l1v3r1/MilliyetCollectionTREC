<DOC>
<DOCNO> 361947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/guncel/gun03.html </URL>
<DATE> 2005/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün yerine cenaze 
</HEADLINE>
<TEXT>


Evlilik planları yaparken Kuşadası'nda terör kurbanı olan Okyay ve Yücedeniz'in yakınları, teröre lanet etti, cenazeye devlet erkanından katılım olmamasını eleştirdi 


Kuşadası'nda önceki gün Kadınlar Denizi - Kuşadası hattında çalışan minibüste meydana gelen patlamada ölen Eda Okyay ve Ufuk Yücedeniz'in cenazeleri, dün gözyaşları arasında İzmir'de toprağa verildi. 
Okyay'ın Türk Bayrağı'na sarılı cenazesi, yakınlarınca Mezarlıklar Müdürlüğü'nden alınarak Hatay Hüsnü Ataberk Camii'ne getirildi. 
Celal Bayar Üniversitesi İktisat Bölümü mezunu Okyay'ın babası Azmi Okyay, güçlükle ayakta dururken, anne Emel Okyay da tabuta sarılarak ağladı. Emel Okyay'ı tabuttan güçlükle uzaklaştıran yakınları, teröre lanet okurken, başsağlığına ve cenazeye devlet erkanından katılım olmamasını da eleştirdi. 

Bunlar düğün çiçeklerin 
Okyay'ın işyerinden arkadaşı olan ve evlilik planları yaptıkları Ufuk Yücedeniz'in cenazesi de Güzelyalı Hakimefendi Camii'ne getirildi. Yücedeniz'in annesi Güler Yücedeniz'in, cenazeye gelen çelenklerden çiçek koparıp tabutun üzerine koyması ve "bunlar senin düğün çiçeklerin oğlum kalk" diye seslenmesi, duygulu anlar yaşanmasına neden oldu. 
Cenaze namazlarının ardından Okyay'ın cenazesi Kaynaklar, Yücedeniz'in cenazesi de Karabağlar Paşaköprü Mezarlığı'nda toprağa verildi. 


</TEXT>
</DOC>
