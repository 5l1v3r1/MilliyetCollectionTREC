<DOC>
<DOCNO> 353867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/bbas.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha çok işimiz var 
</HEADLINE>
<TEXT>


Spor Yönetimi Stratejileri Semineri dün Polat Otel'de başladı. Çok sayıda yabancı konuğun yer aldığı seminerde, Avrupa basketbolunun, NBA'in yakaladığı yüksek standartların h l çok uzağında olduğu görüşü ağırlık kazandı 


Basketbol Federasyonu'nun düzenlediği "Etkin Spor Yönetimi Stratejileri Semineri" İstanbul'da dün başladı. 
Polat Otel'de düzenlenen ve iki gün sürecek olan seminerde kulüplerin çağdaş bir idari yapıya, gelir getirici enstrümanlara ve gerekli donanıma kavuşmaları için atmaları gereken adımlar üzerinde duruldu. Bu konuda özellikle basketbol branşında büyük başarı sağlamış olan ABD'nin Dalaware Üniversitesi'nden Spor Pazarlama Programı'nın yöneticisi Dr. Matthew Robinson ve öğretim görevlisi Dr. Timothy DeSchriver, pazarlama departmanı ve etkin pazarlama planı geliştirme ile finansal bütçeleme ve tahminler konusunda seminere katılanları bilgilendirdiler. 
Seminer'in açılış konuşmasını yapan Basketbol Federasyonu Başkanı Turgay Demirel, "Özellikle 2010 Dünya Basketbol Şampiyonası'na ev sahipliği yapacak olmamız ülkemiz için çok önemli. Bu nedenle bugün burada gerçekleştirdiğimiz ve Türkiye ile Avrupa'da bir ilk niteliği taşıyan bu tür organizasyonlarla ülkemizde sporun gelişmesini hedefliyoruz" dedi. 
Tofaş Kulübü Başkanı Efe Aydan, kulüplerin bahsedilen kriterlere uyması için zamana ihtiyaçlarının olduğunu belirterek, "NBA'de olduğu gibi her şeyi uygulayamıyoruz. Şu an Avrupa ve Türkiye'de NBA'in yaptıklarının yarısını bile yapabilen takımlar yok. Ama yine de neyin nasıl yapılması konusunda bilgilendiriciler tarafından ufkumuz açılıyor" diye konuştu. 
Seminerde ayrıca, Chicago Bulls'un Basketbol Operasyonları Direktörü Steve Schanwald, FIBA CEO'su Patrick Baumann ve Benetton Basket'in üst düzey yöneticisi Maurizio Gherardini, katılanları çeşitli konularda bilgilendirdiler. 

Seminere büyük ilgi 

Federasyonun organize ettiği Spor Yönetimi Stratejileri Semineri yoğun ilgi gördü. Polat Otel'deki seminere Litvanya, Kosova, Hollanda, Estonya, Polonya, Letonya, İrlanda, Ürdün, Slovakya ve Slovenya federasyonlarından temsilcilerin yanı sıra Anadolu Holding, Turkcell, Ülker, Mercedes Benz Türk AŞ, Garanti Bankası, Escort Computer, Pirelli, Mas Daf, Fonex, Burger King gibi holding ve şirketlerin pazarlama ve reklam departmanı yöneticileri ile üniversitelerden temsilciler, kulüp yöneticileri ve çok sayıda basın mensubu izleyici olarak katıldı. 

Kartal'da Didin devri 

Siyah - Beyazlı kulüp, basketbol takımının başına, Almanya'da Opel Skyliners ile şampiyonluğa koşan Murat Didin'i getirdi 

ÜMİT AVCI 

Basketbol Ligi'nde geçtiğimiz sezonu final oynayarak tamamlayan ve tarihi bir başarı yakalayan Beşiktaş, gelecek sezon için Coach Murat Didin ile kesin anlaşmaya vardı. 
Sezon başında Almanya'nın Opel Skyliners takımına transfer olan ve şampiyonluk mücadelesi veren tecrübeli coach final serisinin tamamlanmasının ardından Türkiye'ye dönecek ve kendisini Siyah - Beyazlı renklere bağlayan sözleşmeye imza atacak. Önümüzdeki günlerde İstanbul'a gelecek olan Didin, "Hedefimiz, Beşiktaş'ın son yıllarda yükselttiği başarı çizgisini daha da yukarı çekmek olacak" dedi. 

Bayanlarda kadro belli 

İspanya'nın Almeria kentinde 24 Haziran - 3 Temmuz tarihleri arasında düzenlenecek olan 15. Akdeniz Oyunları'na katılacak Bayan Milli Basketbol Takımı'nın kadrosu açıklandı. Antrenörlüğünü Cem Akdağ'ın yapacağı Bayan Milli Takım'ın kadrosu şöyle Arzu Bildirir, Yasemin Horosan Beşiktaş , Serap Yücesir, Nevriye Yılmaz, Şaziye İvegin, Nilay Yiğit, Müjde Yüksel Fenerbahçe , Karel Engin, Birsel Vardarlı Migrosspor , Gülşah Akkaya Mersin Bş.Bld. , Aylin Yıldızoğlu Ceyhan Belediyesi . 

Mahmuti Efes'te kaldı 

Efes Pilsen, 4 sezondur takımın başında olan tecrübeli başantrenörü Oktay Mahmuti ile üç yıllığına yeniden anlaştı. İspanya'nın Tau Ceramica takımının da teklifte bulunduğu Mahmuti'nin, takımın başında kalmasından dolayı mutlu olduklarını belirten Şube Sorumlusu Çetin Çeki, "Biz hocamızdan çok memnunuz. Bunu da kendisiyle yaptığımız görüşmede belirttik. Kendisi de bize Efes Pilsen'den ayrılmayı düşünmediğini ve bu kulüpte yapacağı çok şey olduğunu söyledi. Hocamızla yolumuza devam edeceğimiz için çok mutluyuz" dedi. 

Irak idmanı 

Akdeniz Oyunları hazırlıklarını sürdüren A Milli Erkek Basketbol Takımımız, Irak ile hazırlık maçını 109-48 kazandı. Abdi İpekçi Salonu'ndaki karşılaşmada Ender Arslan 6 , Hidayet Türkoğlu 17 , Valentin Pastal 4 , Volkan Çetintahra 6 , Barış Özcan 5 , Cevher Özer 15 , Kerem Tunçeri 3 , Hüseyin Demiral 2 , Ermal Kurtoğlu 19 , Erkan Veyseloğlu 14 , Kaya Peker 12 ve Reha Öz 6 forma giydi. 

İbo beklemede 

Yunanistan Ligi şampiyonu Panathinaikos'da forma giyen İbrahim Kutluay, sözleşmesinin önümüzdeki günlerde yenilenmesini beklediğini söyledi. Milli oyuncumuz, "İki taraf da yeniden anlaşmayı istiyor. Tabii bu arada Rusya ve İspanya'dan bir takım teklifler var. Onları da gözden geçireceğim" dedi. 


</TEXT>
</DOC>
