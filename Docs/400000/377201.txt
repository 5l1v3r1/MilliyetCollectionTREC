<DOC>
<DOCNO> 377201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/dunya/axdun02.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Straw'un arkasındayız' 
</HEADLINE>
<TEXT>


The Guardian'dan Dışişleri Bakanı'na destek 

NEVSAL ELEVLİ Londra 


İngiliz basını, İngiltere Dışişleri Bakanı Jack Straw'un önceki gün Türkiye'yle ilgili olarak yaptığı açıklamaların ardından, Türkiye'nin AB üyeliği konusunda yorum ve haberlere geniş yer verdi. 
Türkiye karşıtı bazı görüşler ve geçen aylarda iki ülkede yapılan referandumların retle sonuçlanmasının, konuya ilişkin kuşkular doğmasına yol açtığını belirten The Guardian başyazısında, "İşte AB Dönem Başkanlığı'nın ateşten sandalyesinde oturan İngiltere'nin Dışişleri Bakanı'nın 'Müzakere sürecinin kendisi yıllar sürecek de olsa biz sözümüze sadık olmalıyız' yolundaki uyarısı bu ortamda ortaya çıktı" dedi. 
Fransa'nın olumsuz tutumuna da dikkati çeken başyazar, bundan daha büyük bir itirazın Almanya'da yönetime gelmesi beklenen Angela Merkel'den geldiğini, Merkel'in Türkiye'ye "imtiyazlı ortaklık" önerilmesinden yana olduğunu hatırlattı. Böyle bir önerinin ters tepeceğini ve dünyanın tek laik Müslüman demokrasisine kapısını açamayan AB'nin, mutlaka tehlikeli boyutlarda bir tepkiyle karşılaşacağına dikkat çeken başyazar, "Dışişleri Bakanı Straw haklı, müzakereler zamanında başlamalı. Aksi, Avrupa'nın zaten sarsılmış olan güvenilirliğine ve Türkiye'deki reform hareketine zarar verir" dedi. 


</TEXT>
</DOC>
