<DOC>
<DOCNO> 355331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo06.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Siftah efelerden 3-0 
</HEADLINE>
<TEXT>


İspanya'da yapılan Akdeniz Oyunları'ndaki takım müsabakalarında ilk galibiyetimizi erkek voleybol ekibimizle aldık. Fas ile karşılaşan Ay-Yıldızlılarımız, rakibini set vermeden geçti 

MURAT AĞCA 

Erkek Voleybol Milli Takımımız, Akdeniz Oyunları'na süper bir başlangıç yaptı. İspanya'nın Almeria kentinde dün başlayan oyunlarda ilk maçını Fas ile oynayan Ay - Yıldızlı ekibimiz, rakibini 3-0 mağlup etti. Millilerimiz, 240 kişilik Las Norias Salonu'nda oynanan maçın ilk setinden itibaren rakibine üstünlüğünü hissettirirken, grubundaki ikinci maçını 28 Haziran'da Yunanistan ile oynayacak. 

Maçın karnesi 
HAKEMLER Mamdouh Baklouti Fransa , Rafael Godoy 
TÜRKİYE Soner 8 , Barış 7 , Osman 8 , Ömer 7 , Ulaş 8 , Hakan 8 , Cengizhan 8 , Özkan 6 , İsmail Cem 7 , Arslan 7 , Orhan 7 
FAS Zakaria 6 , Mohammed 6 , Hicham 6 , Idriss 6 , Rachid 6 , Omar 6 , Adil 6 , İsmail Ouchadi 6 , İsmail Kenzi 5 , Amine 5 
SETLER 25-21, 25-18, 25-10 

İlkay bronzu kaçırdı 

Las Almadrabillas Spor Merkezi'ndeki yüzme müsabakalarında beş sporcumuz arasından en başarılı dereceye İlkay Dikmen ulaştı. 

Bayanlar 100 metre kurbağalamada serisinde 1.12.28 ile ikinci, genel klasmanda da 7. olan İlkay Dikmen finalde kıl payı bronzu kaçırdı. Dikmen, yarışı uzun süre ilk üç içinde götürmesine karşın Yunanlı rakibine son anda geçilerek 4. sırayı aldı. Dikmen'in 1.11.77'lik derece elde ettiği yarışta, Fransız Paranthoen 1.10.79 ile oyunlar rekoru kırarak altın, İspanyol Perez 1.11.36 ile gümüş ve Yunanlı Exarchou da 1.11.69'yla bronz kazandı. 
50 metre sırtüstünde Derya Erke 31.22, 400 metre serbestte Yasemin Özlem Taşkın 4.25.66, erkekler 100 metre kurbağalamada Engin Caneter 1.08.32, Ömer Arslanoğlu da 1.09.38 ile elemeleri geçemedi. 

Sporcularımız isyanda 

Oyunlarda sporcularımız antrenman yapamadan günü tamamlıyor, kliması bozuk ve suyu akmayan odalarda kalıyor 

Almeria'da sporcuların kaldığı oyunlar köyündeki sıkıntılar ve organizasyon bozukluğu, Türk kafilesine de zor anlar yaşattı. Özellikle ulaşımda büyük sorunlar yaşanırken, birçok branştaki sporcular antrenmanlarını yapamadılar. Son olarak bayan güreşçileri antrenmana götüren otobüs şoförü, çalışmanın yapılacağı salonu bulamayınca, sporcularımıza kent turu attırdıktan sonra yeniden oyunlar köyüne getirdi. Önceki gün TSİ 21.00'de antrenmanı bitiren atletler, aracın gelmemesi nedeniyle ancak gece yarısından sonra oyunlar köyüne ulaşabildi. Aşırı sıcak havaya karşın birçok odada klimalar çalışmazken, bazı odalar da suların akmadığı ve sıcak suyun bulunmadığı öğrenildi. 

Görkemli açılış 

Almeria'daki Akdeniz Stadı'nda gerçekleştirilen oyunların açılış töreni izleyenleri hayran bıraktı. 2 bin kişinin görev aldığı törende, tarihsel gösteriler sunuldu. Törende, bayrağımızı Haldun Alagaş taşıdı. 21 ülkenin getirdiği Akdeniz suyu dev havuza döküldü. İspanya Kralı Juan Carlos açılıştan sonra katılımcı ülkelere bir resepsiyon verdi. 

Tezeta oyuna geldi 

IAAF, Avrupa Salon Şampiyonası'ndan sonra B analizinde negatif sonuç alınan milli atlet için savunması yetersiz kararı verdi 

AYŞE YEŞİN 

Gümüş madalya kazandığı Avrupa Salon Şampiyonası sonrası A numunesi pozitif, B analizi ise negatif çıkan Tezeta Dengersa, Uluslararası Atletizm Federasyonu'nun IAAF kararıyla yıkıldı. 
B numunesinden negatif sonuç alınmasının ardından Tezeta için 'Savunması yetersiz' kararını veren IAAF, kendi kurallarının 38 e maddesine göre milli atletin yargılanması ve cezalandırılmasını istedi. IAAF'ın kararı üzerine Süreyya Ayhan'da yaşanan sürecin benzeri başlayacak. Genel Müdürlük ceza kurulu tarafından yapılacak incelemede ilk duruşma günü 8 Temmuz olarak belirlenirken, Tezeta'nın yanı sıra antrenörü Ertan Hatipoğlu, avukatı ve federasyon temsilcisi de oturuma katılacak. İlk duruşmada savunmalar alınacak ve belgeler ceza kuruluna sunulacak. 
Tezeta Dangerse'nin antrenörü Ertan Hatipoğlu IAAF'ın bu kararını anlamanın mümkün olmadığını belirterek, "Bir takım oyunlar oynanıyor. B numunesinin negatif çıkan sonuçları elimizde. Ancak merkezin IAAF'a nasıl bir rapor gönderdiği meçhul. Savunmamızda Tezeta'nın suçsuzluğunu kanıtlayan 6 hatayı IAAF'a gönderdik. Gelen gayri resmi cevapta incelemeyi yapan kişi amatör yanıtını aldık" dedi. 
Olayın başından beri yanlışlıklar olduğunu vurgulayan Hatipoğlu, "Böyle birşey tarihte görülmemiş. Ama bütün bunlar dikkate alınmadan duruşma sürecinin başlatılması kararı veriliyor. Bu olaylar nedeniyle sezonu kapattık. Dünya rekoru kıracak bir sporcumuzun başarısı engellendi" diye konuştu. 

Tanjevic sıkıntılı 

A Milli Basketbol Erkek Takımı'nın Coachu Bogdan Tanjevic, bugün Fas ile TSİ 21.30'da oynanacak maç için temkinli konuştu. Tanjevic, "Rakibimizi küçümsemiyoruz. Kadromuza güveniyorum. Tek sorunumuz çalışacak yer. Takıma sahilde idman yaptırıyorum" dedi. 

Büyük yemin 

Akdeniz Oyunları'na gelen en iddialı ekiplerimizden olan Karate Milli Takımı, her sıklette altın madalya sözü verdi. Takım Kaptanı Haldun Alagaş, "Burası bizim için Dünya Şampiyonası kadar önemli" diye konuştu. 

Golfte tek hedef zirve 

Genç isimlerden kurulu olan Golf Milli Takımımız, Akdeniz Oyunları'nda kürsüyü hedefliyor. 1997 oyunlarında sonuncu, 2001'de de 7. olan Ay - Yıldızlı ekibimiz, İspanya'da zirveyi yakalamanın hesaplarını yapıyor. Federasyon Başkanı Ahmet Ağaoğlu, milli takım sporcularının 4 yıl öncesine göre daha deneyimli olduklarını belirterek, "Onlardan çok iyi derece bekliyoruz. İyi oynarlarsa hem erkek, hem de bayan sporcularımız madalyaya ulaşabilir. Akdeniz Oyunları'nda madalya kazanarak, Türk Spor Tarihi'nde bir ilke imza atacağız" dedi. 

Sıcak bunalttı 

Almeria'da hava sıcaklığının gölgede 35 - 40 dereceye kadar yükselmesi sporcuları bunalttı. Antrenmanlar dışında gündüz saatlerinde dışarıda fazla görülmeyen sporcular, gün boyu dinlenmeyi tercih ediyor. 

Günün programı 

BASKETBOL 
Erkekler 
21.30 Türkiye - Fas 
FUTBOL 
Erkekler 
23.30 İspanya - Türkiye 
HENTBOL 
Erkekler 
19.00 ispanya - Türkiye 
Bayanlar 
17.30 Fransa - Türkiye 
VOLEYBOL 
Bayan 
19.00 Türkiye - Yunanistan 
PLAJ VOLEYBOLU 
10.00 Erkekler Eleme 
10.00 Bayanlar Eleme 
KANO 
11.00 K1 ve K2 1000 m eleme 
ESKRİM 
19.00 Kılıç elemeleri 
ARTİSTİK CİMNASTİK 
Bayanlar 
12.30 Takım yarışmaları 
Erkekler 
20.30 Takım yarışmaları 
HALTER 
Erkekler 
21.00 Gülbeyi Akti 56 Kg 
KARATE 
Erkekler 
12.30 Yusuf Başer 80 Kg 
10.00 Zeynel Çelik - Okay Arpa -80 Kg 
17.00 Şevket Baştürk -60 Kg 
19.30 Bahattin Kandaz -65 Kg 
Bayanlar 
11.15 Gülcihan Ustaoğlu 65 Kg 
13.45 Yıldız Aras 65 Kg 
18.15 Vildan Doğan -50 Kg 
20.45 Gülderen Çelik -55 Kg 
YÜZME 
Erkekler 
10.00 Mert Karşıyakalılar - 
Onur Uras 100 m kelebek 
10.00 Eren Onurlu 50 - 100 m serbest 
10.00 Emre Çelik 200 m sırtüstü 
Bayanlar 
10.00 Gülşah Gönenç 100 m kelebek 
ATICILIK 
Erkekler 
10.00 10 m havalı tüfek 
10.00 Trap 
12.45 Tüfek finalleri 
14.30 Trap finaller 
Bayanlar 
10.00 Trap 
14.30 Trap finalleri 
YELKEN 
Erkekler 
10.00 4.70 Laser 
17.00 Mistral 


</TEXT>
</DOC>
