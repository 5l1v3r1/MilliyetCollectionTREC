<DOC>
<DOCNO> 396608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/siyaset/siy02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemdinli çıkarması 
</HEADLINE>
<TEXT>


Programında olmamasına rağmen, son anda aldığı kararla Şemdinli ve Yüksekova olaylarını incelemek için Van'a giden Başbakan Erdoğan, bölgenin nabzını tutacak 

ABDULLAH KARAKUŞ Ankara 


Başbakan Recep Tayip Erdoğan, programında olmamasına rağmen son dakika kararıyla Şemdinli ve Yüksekova'da yaşanan olayları yerinde incelemek için dün akşam Van'a gitti. Erdoğan'ın, ilk defa programına koymadan ve habersiz bir şekilde Türkiye'de bir bölgede incelemede bulunacağı belirtildi. 
Başbakan Erdoğan dün AKP İl Başkanları toplantısında Güneydoğu teşkilatları ve Hakk ri milletvekilleriyle yaptığı görüşmenin ardından bölgeye gitmeye karar verdi. 

'Uçağı hazırlayın' 
Bu toplantıdan sonra Katar Başbakan Yardımcısı Sheikh Hamad Bin Jassım Bin Jabr Al Thani'yi Başbakanlık Konutu'nda kabul eden Erdoğan, ANA uçağının hemen hazırlanmasını istedi. Daha sonra Esenboğa Havalimanı'na giden Erdoğan, 21.05'te Van'a hareket etti. Erdoğan'ın bu kararından yakın kurmaylarının bile haberi olmadığı bildirildi. Gizliliğinin nedeni olarak da, güvenlik tedbirleri öne sürüldü. Bugün Şemdinli'de bölgenin nabzını tutacağı belirtilen Erdoğan'ın, vatandaşlarla konuşacağı ve olaylar hakkında ayrıntılı bilgi alacağı ifade edildi. Erdoğan'ın bölge valileri ve bölgede görev yapan güvenlik güçleri konusunda vatandaşla bire bir diyaloğa gireceği ve nabız yoklayacağı dile getirildi. Geçen hafta yapılan AKP MYK'da Hakk ri Valisi'nin görevden alınması düşüncesi öne çıkmıştı. 
Erdoğan aynı toplantının ardından gerekirse bölgeye gidebileceğini açıklamıştı. Bölgede incelemelerde bulunan genel başkan yardımcıları ve milletvekilleri de Erdoğan'ın bölgeye gitmesi gerektiğini belirtmişti. 

Bakanlar Kurulu iptal 
Başbakan Erdoğan, bölgeye yaptığı gizli gezi için bugün yapılacak olan Bakanlar Kurulu'nu da iptal etti. Bakanlara da toplantının iptal edildiği Erdoğan'ın, Van'a hareketinden kısa bir süre önce duyuruldu. Erdoğan'ın bölge temaslarını tamamladıktan sonra uygun bir zamanda Bakanlar Kurulu'nu toplayacağı da öğrenildi. 
22.30'da Van'a inen Erdoğan, İpekyolu Caddesi üzerindeki Karayolları 11'inci Bölge Müdürlüğü'nün Sosyal Tesisleri'ne gitti. Başbakan Erdoğan ile beraberindeki heyetin geceyi geçirecekleri sosyal tesisler çevresinde de sıkı güvenlik önlemleri alındı. 





</TEXT>
</DOC>
