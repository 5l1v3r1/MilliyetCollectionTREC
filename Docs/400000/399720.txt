<DOC>
<DOCNO> 399720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo27.html </URL>
<DATE> 2005/12/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Canaydın, Riva projesini anlattı... 
</HEADLINE>
<TEXT>

     Galatasaray Kulübü Başkanı Özhan Canaydın, Galatasaray'ı günlük başarılar ya da başarısızlıklarla değerlendirmenin yanlış olduğunu belirterek, ''Kulübümüzde yaşanan bazı sorunlar yıllar öncesinden birikerek, bugüne ulaşmıştır. Yönetim olarak, bu sorunların üstesinden gelebilmek için çalışıyor, geleceğimizin de önünü açacak çözümler bulmak istiyoruz. Çabalarımız bunun içindir'' dedi. 
     Canaydın, sarı-kırmızılı kulübün yarın piyasaya çıkacak aylık resmi yayın organı Galatasaray Dergisi'nde yer alan yazısında, çözüm arayışlarının en önemli ayaklarından birinin Riva Projesi olduğunu vurgulayarak, şunları kaydetti 
     ''Bu ayın sonunda yapılacak Olağanüstü Genel Kurulumuz'da, üyelerimizin karşısına çıkarak geliştirdiğimiz çalışmayı ayrıntıları ile anlatacak ve başlatılması için yetki isteyeceğiz. Öncelikle belirtmem gerekir ki Riva, Galatasarayımız'ın projesidir. Ne kişisel olarak benim, ne de bu yönetimin projesidir. Bu proje, Galatasaray'ın dünya kulübü olma sürecinde, önemli bir maddi yükü ortadan kaldırarak, gelecek yönetimlerin de önünü açacak çok önemli bir çalışmadır.'' Riva Projesi'nin, toplamı 60 milyon doları aşan, yıllar içerisinde birikerek bugüne gelen banka borçlarının kapatılmasında öncelikli olarak kullanılacağını dile getiren Başkan Canaydın, ''Borçlu olduğumuz bankaların oluşturduğu konsorsiyumla birlikte hareket edilecek bir çalışmadır. Tüm fizibilite çalışmaları tamamlanmıştır ve sadece banka borçlarımızın kapanmasıyla değil, onu kat kat aşan gelirle Galatasarayımız'ı rahatlatacak mali sonuçlar içeren bir projedir'' diye konuştu. 
     Canaydın, projeyle ilgili şöyle devam etti 
     ''Kar paylaşımı esasına göre kurulacak bir organizasyonla değerlendirilecek bir çalışmadır. Satılmayacak ve kat karşılığı verilmeyecektir. Bitim safhasına kadar da artan değer bizim menfaatimize devam edecektir. Geçen 14 aylık süreçte, yüzde 16 olan imar iznini yüzde 20'ye çıkararak, arazimizin değerini daha da artırdık. Ayrıca yetkili makamlar nezdinde imar iznimizin yüzde 25'e çıkarılması için çalışmalarımızı devam ettiriyoruz. Riva Projemiz tüm üyelerimizin uygun göreceği şekilde takdir edilecek, fikirler alınacak ve ona göre hareket edilecektir. Ayrıca şunu da belirtmem gerekir ki, basında yer alan Riva arazimiz üzerinde haciz olduğu için projenin yapılamayacağı iddiaları, doğruyu yansıtmamaktadır.'' Bir diğer önemli çalışmalarının da gelirlerinin büyük bölümünün toplandığı Sportif A.Ş.'deki yüzde 20 oranındaki AIG hisselerinin kulübe geri kazandırma operasyonu olduğunu dile getiren Özhan Canaydın, ''Yılbaşına kadar yabancı bir banka kredisiyle, şu ana kadar bize her konuda desteğini esirgemeyen, sevgili Galatasaraylı kardeşim Sayın Ünal Aysal'da bulunan hisselerimizi, bankaya rehin olarak bırakacağız. Şirketimizin, o hisseler için yıllık olarak kazandırdığı temettü gelirlerimizle, borcumuzu 4-5 yıl içerisinde ödeyerek, hisselerin tamamını kulübümüze geri döndüreceğiz. Sevgili Ünal Aysal'a tüm Galatasaraylılar adına huzurlarınızda bir kez daha teşekkür ediyorum'' diyerek sözlerini tamamladı. 
     
</TEXT>
</DOC>
