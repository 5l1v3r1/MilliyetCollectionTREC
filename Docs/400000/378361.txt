<DOC>
<DOCNO> 378361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko33.html </URL>
<DATE> 2005/09/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Rusya'nın "sıcak para" korkusu... 
</HEADLINE>
<TEXT>

     Rusya Maliye Bakanı Aleksey Kudrin, ülkeye giren sıcak paranın ''borsada balon oluşturduğu'' uyarısında bulundu. 
     Parlementoda konuşan Kudrin, ''Rusya için yeni bir tehlike ortaya çıktı. Batı'ya kıyasla bizde getirinin yüksek görünmesi neticesinde spekülatif sıcak para girişi hızlandı. Borsanın sabun köpüğü gibi şiştiğine dair belirtiler ortaya çıkıyor'' dedi. 
     Rusya, Dünya Bankası raporlarında da 2005 yılında en çok sermaye girişi yaşanacak ülkeler arasında sayılıyor. 
     Yükselen petrol fiyatlarıyla döviz rezervlerini hızla artırırken borçlarını da zorlanmadan erken ödeyen Rusya'ya giren sıcak parada, petrol şirketlerinin ağırlıkta olduğu merkezi RTS Borsası önemli rol oynuyor. 
     1995 yılında bölgesel borsaların birleştirilmesiyle kurulan ve endeksi 100 puan olarak hesaplanan RTS Borsası, sadece 2 yıl sonra dünyanın en çok kazandıran borsası olarak adını duyururken RTS endeksi de 500 puan sınırını aşmıştı. 
     Petrolün ucuzlaması yanında Asya Finansal krizinde çöken borsanın tekrar 1997 yılındaki seviyesine ulaşması, 5 yıl sürdü. Petrol fiyatlarındaki artıştan olumlu etkilenmesi yanında Başkan Vladimir Putin'in yönetimdeki istikrarıyla son yıllarda yükselişini sürdüren ve geçtiğimiz ay bir ara 900 puanı da geçen RTS endeksi, son işlemlerde 888.91 puanda bulunuyor. 
     Bazı ekonomistler ise RTS endeksinin hesaplanma metodunun sık sık değiştiğine dikkat çekerek verileri geçmiş yıllarla kıyaslamanın sağlıklı sonuçlar üretmeyeceğini ifade ediyorlar. 
     RTS endeksindeki yükselişin ağırlıklı olarak yabancı ve kurumsal yatırımcılardan kaynaklanması, borsanın gelişmesinde engel olarak görülüyor. Rusya'da ''küçük yatırımcı'' olarak adlandırılan ortalama halktan borsaya yatırım yapanların ise yaklaşık 50 bin kişi olduğu tahmin ediliyor. 
     
</TEXT>
</DOC>
