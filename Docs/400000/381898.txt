<DOC>
<DOCNO> 381898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko22.html </URL>
<DATE> 2005/09/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İngiliz Müsteşar Erdemir ve Telsim'i takip ediyoruz 
</HEADLINE>
<TEXT>

     İngiltere Büyükelçiliği Yatırım ve Ticaret Müsteşarı Steven Smith, ülkesinin Türkiye'de yapılan özelleştirmelerle yakından ilgilendiğini belirterek, ''BT ve Shell aracılığıyla Telekom ve Tüpraş'la yakından ilgilendik, şu anda da Erdemir ve Telsim'i takip ediyoruz'' dedi. 
     İngiltere Büyükelçiliği ve Ankara Sanayi Odası ASO işbirliği ile düzenlenen ''Türk-İskoç İşadamları Toplantısı'' ASO Toplantı Salonu'nda yapıldı. 
     Toplantının açılışında konuşan İngiltere Büyükelçiliği Yatırım ve Ticaret Müsteşarı Steven Smith, İngiltere Büyükelçiliği olarak iki ülke arasında sürekli ve kalıcı ticari ilişkilerin kurulmasını istediklerini, öncelikle ilgilendikleri alanların ise enerji, inşaat, tarım ve eğitim-öğretim olduğunu kaydetti. 
     Türkiye'nin AB ile üyelik müzakerelerine başlaması konusunda, bir devlet dışında tüm devletlerin mutabık kaldığını belirten Smith, şöyle konuştu 
     ''AB'de Türk dostu olan devletler Türkiye'de son yıllarda yaşanan gelişmelerden son derece etkilenmiş durumdalar. Yapılacak daha çok iş var ama Türkiye'nin AB gündemine düşmesi iyi bir adımdır. İngiltere, Türkiye'nin AB'ye üyelik konusunu destekliyor.'' Şu anda Türkiye'de 430 adet İngiliz şirketi bulunduğuna, İngiltere'de de Türk firmalarının hızla arttığına dikkati çeken Smith, özellikle ''uzun vadeli ortaklık'' şeklinde, iki ülke ilişkilerini artırmaya gayret ettiklerini sözlerine ekledi. 
     İskoç Ticaret Heyeti Başkanı Hadi Fawzy ise İskoçya olarak şirketlerini denizaşırı ticarete yöneltmek için çalışmalar yaptıklarını söyledi. Türkiye'ye yaptıkları ziyarete, özellikle enerji ve mühendislik firmalarının temsilcilerinin katıldığını anlatan Fawzy, ''Buraya açık yüreklilikle ve iyi niyetle geldik. Ziyaretimiz, Ankara'nın stratejik konumu ve size bir partner olarak bakmamızın göstergesidir. Ankaralı meslektaşlarımızla başarılı görüşmeler yapacağımızı umuyorum'' diye konuştu. 
     Toplantıda daha sonra, Türk ve İskoç firmalarının temsilcileri tanıtım yaptı, ardından da firmalar arasında ikili görüşmelere geçildi. 
     
</TEXT>
</DOC>
