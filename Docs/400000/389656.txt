<DOC>
<DOCNO> 389656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/ekonomi/eko05.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İsteyen gelsin denetlesin' 
</HEADLINE>
<TEXT>


Sağlıklı Tavuk Bilgi Platformu Başkanı Zuhal Daştan, tesislerinde kuş gribi vakası olmadığını söyleyerek "İsteyen denetlesin" dedi 

ÖZLEM BAY 

İşletmelerinde şu ana dek herhangi bir kuş gribi vakası tespit edilmediğini söyleyen Sağlıklı Tavuk Bilgi Platformu Başkanı Zuhal Daştan, "İsteyen herkes gelip tesislerimizi denetleyebilir" dedi. Daştan, Türkiye'de de görülen kuş gribi nedeniyle düşen kanatlı hayvan eti satışlarının yeniden toparlanma sürecine girdiğini belirtti. 
Hastalığın ortaya çıkmasından kısa bir süre sonra satışların yüzde 90 oranında düştüğünü söyleyen Daştan, "Salı günü bayiler ürün istemedi. Tüketici malı almayınca kasapta markette mal şişti. Böyle bir düşüşü ne hormon olayında ne de 2001 krizinde yaşadık. Şoke olduk" dedi. 

'Yüzde 80 artış var' 
Ancak satışlardaki düşüşün hastalığın ortaya çıkmasından bir hafta sonra kademe kademe düzelmeye başladığını belirten Daştan son bir haftada ise yüzde 80 oranında arttığını ifade etti. Hastalıktan sonra üreticilerin ellerindeki malı iki türlü değerlendirdiklerini belirten Daştan şöyle konuştu "Üreticiler ürünlerini eksi 40 derecede şoklayıp eksi 20 derecede de muhafaza ediyorlar. Hayvanlarını 45 günde keseceklerine 50 - 52 güne kadar bekletip sonra kesiyorlar." 1999 ve 2003 yılları arasında Almanya, Hollanda, İtalya ve Belçika gibi ülkelerde de kuş gribinin görüldüğünü, bu hastalıktan ölen insan sayısının sadece bir veteriner hekim olduğunu belirten Daştan, Uzakdoğu'da ise kanatlı hayvanlarla iç içe bir yaşam sürüldüğü için kuş gribinden ölen insan sayısının 63 kişi olduğunu belirtti. 


</TEXT>
</DOC>
