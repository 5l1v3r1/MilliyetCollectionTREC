<DOC>
<DOCNO> 353538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/guncel/gun01.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuri İyem'e veda 
</HEADLINE>
<TEXT>


Türkiye'nin soyut çalışmalar yapan ilk ressamlarından İyem, bugün toprağa verilecek. Sanatçılar ve dostları İyem'e dair düşüncelerini aktardı 

KÜLTÜR SANAT SERVİSİ 

Figüratif resmin önemli temsilcilerinden olan ve Türkiye'de soyut çalışmalar yapan ilk ressamlar arasında yer alan Nuri İyem, 90 yaşında yaşama veda etti. İyem hayatı boyunca, toplumcu gerçekçi sanat anlayışıyla ürünler verdi. 
Nuri İyem'in cenazesi, bugün Bebek Camii'nde kılınacak öğle namazının ardından Zincirlikuyu Mezarlığı'nda toprağa verilecek. 

Ömer Uluç Ressam Akademiye karşı olan bir adamdı 
Akademiye karşı bir adamdı. Sadece akademi dışındaki insanlar değil, akademi içinden o öğretime karşı olanlar da onun çevresine toplanmışlardı. Akademi dışında bir resim figürü olması anlamlıydı. 

Komet Ressam Ülkenin en büyük ressamlarındandı 
Türkiye'nin yetiştirdiği en büyük ressamlardan biriydi. 1969'da Avrupa Burs İmtihanı'na girecektim. Boyam ve fırçam yoktu. Nuri Hoca malzemem olmadığını duymuş ve bir torba malzeme yollamıştı. 

Burhan Doğançay Ressam Nuri Hoca'nın yeri doldurulamaz 
Nuri Hoca, Türk resmine damgasını vurmuş büyük bir üstad ve önemli bir ressamdır. Nuri İyem'in kaybı bizim için ve Türk sanatı bakımından çok büyük. Yeri kolay kolay doldurulamaz. 

Devrim Erbil Ressam Pek çok konuda öncü bir ressamdı 
Kişiliği ve sanatıyla pek çok ilke imzasını attı. Sadece sanatçı değil, kuramcıydı aynı zamanda. Sanatın saygınlığı adına pek çok konuda öncü pozisyondaydı. Onun kaybı büyük bir boşluktur. 

Nedret Sekban Ressam O artık evrensel bir usta oldu 
Toplumsal gerçekçiliğin önemli temsilcilerindendi. 90 yaşına kadar resim yaparak yaşamış büyük bir ustayı yitirdik. Eserleri gençlere ve Türk resim geleneğine örnek olacak. O artık evrensel bir usta. 

Levent Çalıkoğlu Sanat eleştirmeni Kendi ayakları üzerinde yükseldi 
Türk resmi, toplumsal gerçekçi sanat anlayışının en önemli isimlerinden birini yitirdi. Resimleriyle Anadolu insanının, özellikle de Anadolu kadınının hayali imgesini bir bellek sorunsalına dönüştürdü. Portre resim geleneğimize yerleşen bir imge repertuvarı oluşturdu. Bağımsız, kendi ayakları üzerinde yükselen, kitlelere mal olmuş istisnai sanatçılardan biriydi Nuri İyem. 

Evin İyem Evin Sanat Galerisi Sahibi Direnmeyi başarmış önemli bir simgedir 
Hem Türk resmi hem de Türk aydını için çok büyük bir acı. Türk resmine katkılarının ötesinde, kimliği ve yapıtlarıyla hiç ödün vermeden direnmeyi başarmış önemli bir simgedir. 

Kimdir 

Nuri İyem, 1933 yılında İstanbul Güzel Sanatlar Akademisi'ne girdi. Nazmi Ziya, İbrahim Çallı ve Hikmet Onat atölyelerinde çalıştı, Leopold Levy'den dersler aldı. İlk kişisel sergisini 1946 yılında açtı. 


</TEXT>
</DOC>
