<DOC>
<DOCNO> 368637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko32.html </URL>
<DATE> 2005/08/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ATO Başkanı Tarım Bakanı 0 km'de petrolü buldu... 
</HEADLINE>
<TEXT>

     TBMM Tarım Orman ve Köyişleri Komisyonu Başkanı Vahit Kirişçi, Türkiye'nin tüm akaryakıt ihtiyacının biyodizel ya da biyobenzin ile karşılanmasının mümkün olmadığını, ancak bu ürünlerin üretiminin, sözleşmeli çiftçiliğin yaygınlaştırılması, tarım-sanayi entegrasyonu ve tarım ürünlerinin daha yüksek katma değerle değerlendirilmesi açısından önemli olduğunu söyledi. 
     Alternatif Enerji ve Biyodizel Üreticileri Birliği Derneği ALBİYOBİR tarafından, Tarım ve Köyişleri, Enerji ve Tabii Kaynaklar ve Sanayi ve Ticaret bakanlıklarının desteğiyle düzenlenen ''Ulusal Yakıt Biyodizel'' konulu toplantı, Ankara Ticaret Odası'nda başladı. 
     Toplantının açılışında konuşan TBMM Tarım Orman ve Köyişleri Komisyonu Başkanı Vahit Kirişçi, biyodizel ve biyobenzin üretiminin sözleşmeli üretimi artırması ve tarımın sanayiye entegrasyonu açısından önemli olduğunu söyledi. 
     Tarım ürünlerinin değerlendirme alanının artırılmasının üreticiyi rahatlatacağını belirten Kirişçi, şunları söyledi ''Türkiye'nin akaryakıt ihtiyacının tamamı bu yolla karşılanamaz. Halen 1 milyar dolarlık ham yağ ya da yağlı tohum ithal ediliyor. Biyodizel, üretimi için gerekli hammaddenin ithalatla karşılanması halinde, fiyat olarak petrol ürünleri ile rekabet edemez. Ayrıca, topraklarımız da boş değil. Bazı yerlerden 4-5 ürün alınıyor. Boş olan alanlara kanola, soya ekelim diye bir durum yok. Topraklarımız zaten ekiliyor. Ancak yerli hammadde ile biyodizel üretilirse buna kimse bir şey demez. İthal hammadde ile üretilirse döviz ve vergi kaybı olur''. 
     Akaryakıtın devlet için önemli gelir kaynağı olduğuna da işaret eden Kirişçi, ''mazotun maliyeti 690 bin lira ama vergiler nedeniyle devletin önemli gelir kalemlerinden biri. Kemal Unakıtan abimizi de unutmamamız lazım'' dedi. 
     Alternatif yakıt üretiminde mevduat boşluğu olduğunu da vurgulayan Kirişçi, ilerde yasal düzenleme yapılması halinde atıl kapasite sorununun yaşanabileceğini belirtirken, ''her önüne gelen istediği gibi tesis açmamalı. Üretim ve dağıtımda disiplin gerekli. Aksi takdirde yatırım yapanlar karşılığını alamaz'' diye konuştu. 
     Vahit Kirişçi, Rudolph Diesel'in yüz yıl önce bitkisel yağla çalıştırdığı dizel motorun Türkiye'de şimdi gündeme gelmesinin de düşündürücü bir konu olduğunu ifade etti. 
     
     ''TÜRKİYE'NİN KURTULUŞU BURADA'' 
     ATO Başkanı Sinan Aygün de konuşmasında ''Enerji Bakanı 5 bin metre derinde petrol ararken, Tarım Bakanı toprağın üzerinde sıfır metrede petrol buldu'' dedi. 
     Türk tarımının. ürettiğini satamamak gibi önemli bir sorununun bulunduğunu kaydeden Aygün, şöyle devam etti 
     ''Alternatif yakıt üretimi ile çiftçi ürettiğini satabilecek. İşsizlik önlenecek, akaryakıt ithalatında ödenen 7-8 milyar dolarlık döviz azalacak. Türkiye'nin kurtuluşu burada. Sonuçta bürokratik engellerin çözülmesi gerek. Buna ister Türk Dizeli , ister Milliyetçi Dizel diyelim, önündeki sorunların kaldırılması lazım. Türkiye'nin kurtuluşu Milliyetçi Dizel de''. 
     
     ÜRETİCİ DESTEK İSTİYOR 
     ALBİYOBİR Genel Sekreteri Tamer Afacan da, biyodizele ilişkin yatırımların çevre yatırımı sayılmasını ve kalkınmada öncelikli bölgelere yönelik yatırım teşviklerinden yararlandırılmasını istedi. 
     Bitkisel kökenli olması nedeniyle biyodizelin akaryakıttan ayrı bir mevzuata tabi olması gerektiğini kaydeden Afacan, Türkiye'de yıllık üretim kapasitesi 450 bin tona ulaşan biyodizel konusunda mevzuat ve standart eksikliklerinin tamamlanması, dağıtım konusunda da ayrı bir düzenleme yapılması gerektiğini ifade etti. 
     Toplantı nedeniyle tamamen biyodizelle çalışan otobüs, minibüs, otomobil gibi araçlar ATO'nun bahçesinde deneme sürüşü için tutulurken, Tarım ve Köyişleri Bakanı Mehdi Eker biyodizelli traktörü kullandı. 
     ATO bahçesinde ayrıca, biyodizel üretimi yapan seyyar bir tesis de sergileniyor. 
     Toplantıya işadamlarının büyük ilgi gösterdiği gözlendi. 
     
</TEXT>
</DOC>
