<DOC>
<DOCNO> 365084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonsiy14.html </URL>
<DATE> 2005/07/28/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'den iki iptal başvurusu... 
</HEADLINE>
<TEXT>

     CHP, 5216 Sayılı Büyükşehir Belediye Kanunu ile 93 sayılı Belediye Kanunu’nun, bazı maddelerinin iptali ve yürürlüğünün durdurulması istemiyle Anayasa Mahkemesi’nde dava açtı. 
     CHP Grup Başkanvekili Kemal Anadol, iptal başvurularına ilişkin dilekçeyi imzası bulunan milletvekilleri adına Anayasa Mahkemesi’ne verdi. 
     Anadol, Yüksek Mahkeme’den ayrılırken yaptığı açıklamada, CHP’nin bugünkü iki başvurusu ile Anayasa Mahkemesi’ne 63. davayı açtığını belirterek, bunlardan 13’ünün iptal ile sonuçlandığını, 2’sinin reddedildiğini, kalan davaların ise devam ettiğini söyledi. 
     Kemal Anadol, Büyükşehir Belediyesi Kanunu’nda "köy tüzel kişiliği", "yeni büyükşehir sınırlarıyla" ilgili düzenlemelerin Anayasa aykırı bulduklarını ifade etti. 
     Anadol, Belediye Kanunu’nun da bir kaç maddesinin iptali istediklerini söyledi. 
     Belediyeler Yasası’nda bir noktaya dikkat çekmek istediğini belirten Anadol, şunları kaydetti 
     "Belediye başkanlığından emekli olanlardan, emekli sandığı emeklilerine makam tazminatı, buna bağlı olarak temsil tazminatı verilmektedir. Ancak bu belediye başkanı SSK’dan veya Bağ-Kur’dan emekliyse herhangi tazminat verilmemektedir. Bu Anayasa’nın eşitlik ilkesine, hukukun üstünlüğü ilkesine aykırıdır. Siyaseten yanlıştır ve etik değildir." 
     
</TEXT>
</DOC>
