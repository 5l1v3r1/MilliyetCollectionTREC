<DOC>
<DOCNO> 389523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonsiy02.html </URL>
<DATE> 2005/10/25/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Mecliste sıcak gün 
</HEADLINE>
<TEXT>

     Meclis Genel Kurulu'nda bugün, CHP'nin Başbakan Erdoğan, Maliye Bakanı Unakıtan ve Ulaştırma Bakanı Yıldırım hakkında verdiği gensoru önergesi ele alınacak. 
     Gensoru önergesinde, Başbakan Erdoğan ve ilgili bakanların Galataport, Kuşadası Limanı ihaleleri ile Tüpraş'ın yüzde 14.76'lık hissesinin satışında, 'ihaleye fesat karıştırıldıkları, görevlerini kötüye kullandıkları ve kamuyu zarara uğrattıkları' iddia ediliyor. 
     Başbakan Erdoğan ise Galataport ihalesinin çok karlı olduğunu savunmuştu. 
     Şu anda ihaleyi kazanmış görünen firmanın beş ortağından üçünün Türk olduğunu, ancak sadece yabancı iki ortağın konuşulduğunu ifade eden Erdoğan, bu iki yabancı firmanın kendi alanlarında dünyanın ilk üçü arasında olduğunu belirtmişti. 
     Ülkede yatırım yapılmasını teminen dünyanın bütün girişimcileri ile her yerde görüşürüm" diye konuşan Başbakan Erdoğan, yabancı sermaye karşıtlarını 'tribüne oynamak'la suçlamıştı. 
     
     Meclis'in yoğun haftası 
     Yoğun bir hafta geçiren Meclis'in gündeminde ayrıca, YÖK'e misilleme olarak görülen bir düzenleme de var. İkinci Torba Yasa olarak nitelendirilen, 'kamu alacaklarının silinmesine' ilişin tasarıya, geçtiğimiz yasama yılında YÖK'ün görüşü alınmadan bir madde eklenmişti. 
     Bu madde ile yüksek lisans amacıyla yurtdışına gönderilen ancak çeşitli nedenlerle süresi içinde öğrenimlerini tamamlayamayanlara af getiriliyor. 
     Buna göre, bu durumda olanlar yasanın çıkmasının ardından üç ay içerisinde başvurdukları taktirde üniversitelerin öğretim elemanı kadrolarına atanabilecekler. 
     Atamalarda sınav şartı ve açıktan atamaya ilişkin sınırlamalar da geçerli olmayacak. Bakanlar Kurulu, af kapsamına alınan akademisyenler için öğretim elemanı kadrolarında unvan ve derece değişikliği yapabilecek. 
     CHP'li üyeler tasarının komisyondaki görüşmeleri sırasında, irticai ve bölücü faaliyetleri nedeniyle Türkiye'ye çağrılanlara af getirildiğini belirtmişlerdi. 
     Maliye Bakanı Unakıtan da, 2006 Mali Yılı Bütçe Yasa tasarısını cuma günü Meclis Plan ve Bütçe Komisyonu'na sunacak. Komisyon, bütçe üzerindeki çalışmalarına bayramdan sonra devam edecek. 
     
</TEXT>
</DOC>
