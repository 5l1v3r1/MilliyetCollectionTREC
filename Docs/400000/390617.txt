<DOC>
<DOCNO> 390617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/spor/axspo05.html </URL>
<DATE> 2005/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye saygım var' 
</HEADLINE>
<TEXT>


Tecrübeli çalıştırıcı, kurada en güçlü rakibi çektiklerini vurguladı, "Son 3 yılda Türkiye düşüşe geçti, biz aşama kaydettik. Bu nedenle play-off her skora açık. FIFA sıralamasında farkımız var. Ama bence şanslar yarı yarıya" dedi 

ÖZEL RÖPORTAJ İRFAN KURTULMUŞ 


Türkiye'nin, 2006 Dünya Kupası'na gidebilmesi için önünde bulunan son iki play- off maçındaki rakibi İsviçre'nin teknik patronu Köbi Kuhn, Milliyet'i Zürih'te kabul etti. Zürih'in ünlü Renaissance oteli satış ve pazarlama müdürü bayan Cornelia Smerak'ın ev sahipliği yaptığı görüşmede Kuhn, Türkiye'ye büyük saygısı olduğunu, ama bunun kazanamayacakları anlamına gelmediğini ifade etti. Mütevazi, babacan tavırlı kurt teknik adam, tüm samimiyetiyle Milliyet'in sorularına cevap verirken, kendinden emin açıklamalarıyla da dikkat çekti. İsviçreli hoca, kura çekimini "Biz en kuvvetli olanını çektik" diye yorumladı. 

"2002 unutulmaz" 
İlk maçı evlerinde oynamalarının bir avantaj teşkil etmediğini vurgulayan Kuhn, "Eleme maçlarına baktığınızda, Türkiye deplasmanda daha çok puan almış. Sahasında ise aynı puanı almadığı gözleniyor. Buna karşın, İsviçre'nin hem kendi sahasında hem de deplasmanda aldığı puanlar aynı" ifadesini de kullandı. Türk Milli Takımı'nı takip ettiğini belirten Kuhn, 2002 Dünya Kupasında Türkiye'nin 'fantastik' ve Brezilya maçında da en iyi taraf olduğuna işaret etti. Son 3 yılda Türkiye'nin biraz düşüş yaşadığını, İsviçre'nin aşama kaydettiğini ifade eden tecrübeli çalıştırıcı "Bu nedenle play-off karşılaşması her skora açık" dedi. 

"Yıldızınız fazla" 
Türkiye'de çok sayıda iyi futbolcu olduğunu belirten Kuhn, Hakan Şükür'ün 2002'deki performansında olmasa bile, çok dikkat edilmesi gereken büyük bir yıldız olduğunu belirtti. İsviçreli teknik adam, ilk isimlerini hatırlamada güçlük çektiğini belirttiği Baştürk Yıldıray , Kahveci Nihat , Tekke'nin Fatih kaliteli birer yıldız, Alpay'ın da çok güçlü bir defans adamı olduğunu söyledi. Ayrıca forvette, Yıldıray, Nihat ve Fatih Tekke'nin hangisinin ileri de, hangisinin forvet arkasında oynayacağını bilmediğini, bu konuda bir sıkıntı yaşadığını itiraf etti. 
İsviçre'nin, normalde 4-4-2 taktiğiyle oynadığını belirten Kuhn, "Benden, Türkiye taktiğini alamazsınız" esprisini de yaptı ve şöyle devam etti "Bence şanslar yüzde 50-50. FIFA sıralamasına bakıldığında Türkiye, İsviçre'nin çok çok üstünde yer alıyor. Bu nedenle rakibimizin kalitesi tartışılamaz. Paris, Dublin gibi ateşli taraftarları olan statlarda maç yaptık. Zorluğa alışığız. Play-off'taki iki maçı en iyi oynayacak ve yüksek performans gösterecek takım, Almanya'ya gider". 

Hakan belki Murat yok 

İsviçre teknik patronu Kuhn, Murat ve Hakan Yakın kardeşlerin sakatlıklarının sürdüğünü söyledi. Murat'ın uzun süren sakatlığı nedeniyle forma giymesinin zor olduğunu belirten Kuhn, Hakan'ın iyileştiğini, Türkiye maçı kadrosuna alabileceğini bildirdi. 

Hamburglu Wicky cezalı 

Kuhn, takımının orta sahasında görev yapan Hamburg'lu Wicky'nin iki sarı kart nedeniyle ilk maçta Türkiye'ye karşı forma giyemeyeceğini belirtti. Cabanas'ın da Türkiye maçı öncesi bir sarı kartı olduğunu, ilk maçta önlem almaları gerektiğini söyledi. 

Kamp 8 Aralık'ta 

İsviçre, Türkiye maçı öncesi hazırlık çalışmalarına 8 Kasım Salı günü başlayacak. Teknik patron Kuhn'un önümüzdeki hafta açıklayacağı İsviçre Milli Takımı, Zürih'e yakın Freienbach'da kampa girecek ve aynı gün öğleden sonra ilk çalışmasını yapacak. 


</TEXT>
</DOC>
