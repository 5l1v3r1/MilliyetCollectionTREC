<DOC>
<DOCNO> 382205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sondun34.html </URL>
<DATE> 2005/09/28/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
KKTC'de İrsen Küçük UBP genel başkanlığı'na aday olacağını açıkladı. 
</HEADLINE>
<TEXT>

     KKTC’deki anamuhalefet Ulusal Birlik Partisi UBP Lefkoşa Milletvekili İrsen Küçük, 24 Aralık’ta yapılacak olağanüstü genel kurultayda UBP Genel Başkanlığı’na aday olacağını resmen açıkladı. 
     Küçük, yaptığı yazılı açıklamada, "UBP’nin KKTC’nin kurulmasında imzası olan bir parti olduğunu" ifade ederek, "politikada uzun süredir birçok görevde bulunduğunu, partinin her kademesinde çalıştığını ve bu birikimlerinden yararlanarak partisine ve ülkesine genel başkan görevinde hizmet vermenin sırası geldiğine inandığını" belirtti. 
     "UBP’nin hala KKTC’nin en güçlü partisi olduğu" görüşünü dile getiren Küçük, partinin hala kitle partisi olduğunu, eskisinden güçlü bir parti yaratmayı hedeflediğini ifade etti. 
     İrsen Küçük, "UBP genel başkanlık yarışının ülke geleceğini de etkileyeceğini" savunarak, "UBP’nin acil dinamizme ihtiyacı bulunduğunu, bu gücü de kendisinde gördüğünü" kaydetti. 
     UBP Lefkoşa Milletvekili Tahsin Ertuğruloğlu da daha önce genel başkanlığa aday olduğunu açıklamıştı. Böylece, UBP’de genel başkan aday sayısı ikiye yükseldi. 
     
</TEXT>
</DOC>
