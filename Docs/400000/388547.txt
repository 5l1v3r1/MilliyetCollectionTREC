<DOC>
<DOCNO> 388547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/soneko25.html </URL>
<DATE> 2005/10/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Profilo Genel Koordinatörü Vardal ve eşi toprağa verildi... 
</HEADLINE>
<TEXT>

     Profilo Holding Genel Koordinatörü İhsan Vardal ve eşi Nebile Vardal, İstanbul'da toprağa verildi. 
     Beşiktaş'taki evlerinde eşini silahla vurduktan sonra intihar eden İhsan Vardal ve kaldırıldığı hastanede hayatını kaybeden eşi Nebile Vardal, Levent Camii'nde öğleyin kılınan cenaze namazının ardından Zincirlikuyu Mezarlığı'na defnedildi. 
     Cenaze törenine, İhsan ve Nebile Vardal'ın yakınlarının yanı sıra İSO Başkanı Tanıl Küçük, Profilo Holding İcra Kurulu Üyesi Cefi Kamhi, Profilo Telra Genel Koordinatörü Göksen Körezlioğlu, İSO ve Profilo Holding yöneticileri ile eski bakanlardan Nevzat Ayaz katıldı. 
     Profilo Holding Genel Koordinatörlüğü görevinde bulunan İhsan Vardal, İstanbul Sanayi Odası'nda İSO da Genel Sekreter olarak görev yapmıştı. 
     İSO Başkanı Tanıl Küçük, Vardal'ın İSO'da uzun yıllar görev yaptığını, İSO'ya çok katkısı olan değerli bir genel sekreter olduğunu söyledi. 
     Vardal'ın sanayicinin her zaman sevgisini, saygısını kazanmış bir insan olduğunu dile getiren Küçük, ''Acı bir son. O anlamda üzüntümüz daha da artıyor'' dedi. 
     Gazeteci Hakkı Devrim de İhsan ve Nebile Vardal'ın birbirini seven iki insan olduğunu, bu birlikteliğin bu noktaya gelmesinin kendilerini üzdüğünü söyledi. 
     
</TEXT>
</DOC>
