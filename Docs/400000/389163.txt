<DOC>
<DOCNO> 389163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun15.html </URL>
<DATE> 2005/10/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Romanya’da ilk kez iftar çadırı kuruldu 
</HEADLINE>
<TEXT>

     BEKİR YILDIRIM Bükreş DHA 

      ROMANYA’da ilk kez bir iftar çadırı kuruldu. Başkent Bükreş’in en merkezi yeri Çavuşesku Sarayı’nın önüne Tuna Eğitim ve İnsanlık Vakfı, UNESCO ve Bükreş Belediyesi işbirliği ile kurulan bin 500 kişilik çadırın, Avrupa ve Balkanların en büyük iftar çadırı olduğu belirtildi. 
     Çadırda her akşam, ülkede yaşayan yüzlerce Türk vatandaşı, soydaş ve Tatar vatandaşları iftarını açarken, davet edilen yüzlerce Romen vatandaşına da Ramazan’ın birleştirici yönü tanıtılıyor. 
     Romanya’daki iftar çadırında zengin, fakir herkes birlikte orucunu açarken, iftardan sonra da çadırın içindeki sahnede sunulan Ramazan gösterileri izleniyor. Çadırdaki Ramazan etkinliklerine semazen gösterileri, Romen ve Tatar folklor ekiplerinin oyunları ayrı bir renk katıyor. 
     
     ÜÇ DİNİN TEMSİLCİLERİ BULUŞTU 
     İslam, Hıristiyanlık ve Yahudilik gibi üç büyük dinin temsilcilerini de buluşturan iftar çadırında, günün anlam ve önemini belirtilen konuşmalar yapıldı. Tek tek sahneye gelen müftü, papaz ve haham, bu iftar çadırını kurup, Müslümanların yanı sıra diğer dinlere mensup insanları da davet etmelerini takdirle karşıladıklarını belirtti. Ayrıca bu gibi yardımlaşmaların birlik ve beraberliği artırdığına da değindiler. 
     Programdan sonra duygu ve düşüncelerini açıklayan vatandaşlar ise, "Din, dil gözetmeksizin bütün insanlara verilen bu hizmeti gönülden kutluyor ve her yıl devam etmesini diliyoruz" dedi. 
     Tuna Eğitim ve İnsanlık Vakfı Başkanı Yusuf Küçük ise yaptığı açıklamada, "Tuna Vakfı olarak Romanya’da ilk defa bir iftar çadırı kurduk. Bin 400 metrekare büyüklüğündeki çadır, Avrupa’nın en büyük iftar çadırı oldu. Burada Türk, Tatar ve Romenlerle hep birlikte iftar yaptık. İftar çadırımızdaki yemeğe ve programa din büyükleri ve bürokratlar da katıldı. Herkes burada diyalog ve hoşgörüden bahsediyordu. Bu gibi programları devam ettirmeye çalışacağız" dedi. 
     
</TEXT>
</DOC>
