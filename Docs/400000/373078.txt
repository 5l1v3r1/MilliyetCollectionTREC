<DOC>
<DOCNO> 373078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko19.html </URL>
<DATE> 2005/08/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Adana'da ev kiraları fırladı... 
</HEADLINE>
<TEXT>

     Durmuş Ali Başkan AA 

Düğün mevsimi ve üniversite kayıtlarının başlamasıyla birlikte kiralık konutlara talep artarken, kiralık konut fiyatlarının son bir ayda yüzde 20 oranında arttığı bildirildi. 
     Güney Anadolu Emlak Müşavirleri Derneği ve Adana Tüm Emlakçılar Esnaf Odası Başkanı Burhan Coşkun, kiracıların çoğunun ev sahiplerinin önerdiği astronomik kira ücretlerini karşılamakta güçlük çektiklerini, özellikle son bir ayda fiyatlarda belirli bir artış gözlendiğini söyledi. 
     Düğün mevsimi ve üniversite kayıtlarının başlamasıyla birlikte, ev sahiplerinin kira ücretlerini yüzde 20 oranında artırdığını savunan Coşkun, semtine göre 3 oda bir salondan oluşan bir konutun yıllık kira bedelinin 4 ile 7 bin YTL arasında değiştiğini ifade etti. 
     Kiralık konutlara talebin Ekim ayına kadar yoğunlaşmasını beklediklerini, yeterli konut stoğunun da bulunmaması nedeniyle kiracıların konut bulamama sıkıntısı yaşayabileceklerini anlatan Coşkun, Ekim ayı sonuna kadar kiralık konut fiyatlarındaki artışın yüzde 30'u bulabileceğini kaydetti. 
     Coşkun, bu ayın sonundan itibaren talebin giderek artmasıyla birlikte doğacak sıkıntının giderilemeyeceğini ifade ederek, son 5-6 yıldır yeterli ölçüde konut üretilmediğini ve bunun sonucunda sıkıntının arttığını ve konut sıkıntısının başgösterdiğini söyledi. 
     
     ''NİTELİKLİ KONUT'' 

     Anadolu Yapım Müteahhitleri Federasyonu Genel Başkanı ve Adana Müteahhitler Birliği Başkanı İsmail Babacan da, Türkiye genelinde nitelikli konut açığının bulunduğunu söyledi. 
     Nitelikli konutun yeterince olmaması nedeniyle kiralık konut bulunmasında sıkıntı yaşandığını ve fiyatların da arttığını ifade eden Babacan, ''Şu an başlamış ve başlayacak projeler ile TOKİ'nin yatırımları tamamlandığında bu durum ortadan kalkacaktır'' dedi. 
     Adana'da arsa sahipleri ile müteahhitlerin yeni konut üretmek istediklerini belirten Babacan, şöyle konuştu 
     ''Bunun için de taslak halinde olan imar yönetmeliğinin büyükşehir belediye meclisinden çıkartılmasını bekliyoruz. Sivli toplum örgütlerinden görüş alınarak hazırlanan taslağın biran önce çıkartılarak uygulamaya konulmasını bekliyoruz. Yönetmeliğin çıkmasıyla birlikte bekletilen projeleri yaşama geçireceğiz. Böylece hem nitelikli konut açığının kapatılmasına hem de kiralık konut bulma zorluğunun ortadan kalkmasına olumlu etki yapacaktır. Ayrıca ekonomiyi canlandıracaktır.'' 
     
</TEXT>
</DOC>
