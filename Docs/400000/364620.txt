<DOC>
<DOCNO> 364620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun08.html </URL>
<DATE> 2005/07/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Mısır'da yaralanan Safiye Güler Yavuz'un öldüğü kesinleşti... 
</HEADLINE>
<TEXT>

     Mısır’ın Şarm El Şeyh tatil beldesinde düzenlenen bombalı saldırıların ardından haber alınamayan Safiye Güler Yavuz adlı Türk vatandaşının hayatını kaybettiği kesinleşti. 
     Türkiye’nin Kahire Büyükelçiliği Maslahatgüzarı Nihat Civaner, Yavuz’un cesedinin Şarm El Şeyh’e gelen babası tarafından teşhis edildiğini söyledi. 
     Civaner, Yavuz’un cenazesinin Türkiye’ye gönderilmesi için savcılıktan yazı beklendiğini, bu nedenle cenazenin ertesi gün Türkiye’ye gönderilmesinin öngörüldüğünü kaydetti. 
     Saldırılarda hayatını kaybettiği kesinleşen üçüncü Türk vatandaşı Bülent Adalı’nın cenazesi ve aile yakınlarını taşıyan tarifeli uçak ise sabaha karşı 03.45’de İstanbul’a hareket edecek. 
     Safiye Güler Yavuz’un da cesedinin teşhis edilmesiyle saldırıların ardından haber alınamayan Türk vatandaşı kalmadı. 
     Saldırılarda hayatını kaybeden diğer iki Türk vatandaşı Bilgehan Yalçın ve Erhan Divlecen’in cenazeleri Türkiye’ye getirilmişti. 
     
</TEXT>
</DOC>
