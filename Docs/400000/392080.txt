<DOC>
<DOCNO> 392080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/axsiy01.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli olsa da inceleme sürer 
</HEADLINE>
<TEXT>


Eski İzmir Valisi hakkında, 'Emekliliğini istediği için soruşturmaya gerek olmadığı' şeklindeki karara karşı çıkan Kurul, "Olayın etik yönünün ortadan kalkmadığını" açıkladı 

Elçin Ergün - Ankara 


Başbakanlık Kamu Görevlileri Etik Kurulu, İçişleri Bakanlığı'nın eski İzmir Valisi Yusuf Ziya Göksu hakkında Londra seyahati nedeniyle "emekliliğini istediği için soruşturmaya gerek olmadığı" görüşlerini içeren kararına itiraz etti. 
Kurul, "Göksu'nun emekliliğini istemesinin olayın etik yönünü ortadan kaldırmadığını", konunun müfettişlerce incelenmesini gerektiğini belirtti. 
Kurul, bir süre önce Mülkiye müfettişlerinin Göksu hakkında işadamı Halis Toprak'a ait uçuş millerini kullanarak gerçekleştirdiği Londra seyahatine yönelik inceleme başlatıp başlatılmaması kararına ilişkin raporu incelemişti. 
Bakanlığın raporunda "Göksu'nun görevini etkiler bir durumun söz konusu olmadığı, incelemede "emekliliğini istediği için soruşturma açılmasına gerek olmadığı" ifadelerine yer verilerek, "ön inceleme izni verilmesine gerek olmadığı" kararına varılmıştı. 

İhlal ortadan kalkmaz 
Raporu gündemine alan kurul da geçen haftaki toplantısında bakanlığın raporunda yer alan Göksu hakkında, "Emekliye sevk edildiği için soruşturmaya gerek olmadığı" ifadesinin Etik Kurul'un ilkeleriyle çeliştiği görüşüne karar verdi. 
Kurul, raporunu da "emekliliğini istemesinin Göksu'nun etik kuralları ihlal ettiği gerçeğini değiştirmediğini" vurgulayan bir yazıyla İçişleri Bakanlığı'na gönderdi. 
Göksu hakkında ön inceleme yapılmasının istendiği yazıya bakanlık 1 ay içinde yanıt verecek. 

EMEKLİ EDEN OLAY 

Halis Toprak'ın, eşi Özlem Toprak'la birlikte Londra'ya giden Göksu'nun havaalanından Bentley marka bir arabayla ayrılması tartışmalara yol açmıştı. Tartışmaların ardından Göksu bir aile dostu olduğunu söylediği Toprak'ın Londra'daki evinin satışına yardımcı olmak için İngiltere'ye gittiğini açıklamıştı. Göksu seyahatin Toprak'ın uçuş millerinden alınan biletle yaptığını da dile getirmişti. İçişleri Bakanlığı'nın konuyla ilgili bir müfettişi görevlendirmesinin ardından Göksu temmuzda emekliye ayrıldı. 


</TEXT>
</DOC>
