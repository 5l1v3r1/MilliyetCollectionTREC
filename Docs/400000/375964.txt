<DOC>
<DOCNO> 375964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/yaksoy.html </URL>
<DATE> 2005/09/06/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Hata yapmak 
</HEADLINE>
<TEXT>



İngilizler, Fransızlar ve hatta Almanlar, acaba milli takımları için "Bizim çocuklar" deyimini kullanırken nasıl bir duygu içindeler Çünkü bu milli takımlarda çeşitli ırklardan ve renklerden seçilmiş oyuncular var. Böyle giderse, ileride milli takım denildiğinde kafalar biraz karışacak galiba. Ama yine de millileştirilmiş yabancılara rağmen maçlar büyük bir milli şuurluluk ve heyecan içinde geçmektedirler. Herhalde bu, globalleşmenin diğer bir şekli. 
Boşverin şimdi yabancıları gelelim bizim çocuklara... Önümüzde çok ciddi maçları var. Ümit ederiz ki, milli takım psikologlarımız onlara otogenetraining denilen "Kendi kendine telkin yapma" tekniğini öğretmişlerdir. Güven, kendi kendini telkini öğrenmenin bir sonucudur. Böyle bir güven, sahada hata yapma korkusunu önleyecektir. Çünkü hata yapma korkusu, topu çabuk ayaktan çıkarma, kısa paslar yapma, topu kaptırma ve süratten kesilme gibi tehlikeleri doğurmaktadır. Teknik başarı, beyinden yani psikolojik eğitimden ve kendine güvenden geçmektedir. Nitekim kendi sahasında ve seyircisi önünde oynayan futbolcunun başarısı da bu yüzdendir. Sahaya çıkıp elden gelenin en iyisini yapmak en akıllı psikolojik davranıştır. Top yuvarlaktır ve hissizdir, korkudan anlamaz. 


</TEXT>
</DOC>
