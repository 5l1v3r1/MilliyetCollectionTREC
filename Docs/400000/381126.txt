<DOC>
<DOCNO> 381126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sondun20.html </URL>
<DATE> 2005/09/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
ABD ve Avrupa'da "savaşı durdurun" mitingleri düzenleniyor... 
</HEADLINE>
<TEXT>

     ABD ve Avrupa'da bugün Irak'taki savaşın durdurulması ve bu ülkedeki askerlerin çekilmesi için protesto gösterileri düzenleniyor. 
     İngiltere'de ''Stop The War'' adlı sivil toplum koalisyonunun çağrısıyla düzenlenen mitingde göstericiler, Westminster'daki parlamento binası önünde toplanmaya başladılar. 
     En az 100 bin kişinin katılmasının beklendiği mitingde, Irak'taki İngiliz askerlerinin derhal çekilmesini isteyen göstericiler, Hyde Park'a kadar yürüyecek ve gösteriye burada devam edecekler. 
     Nükleer Silahsızlanma Kampanyası ve İngiltere Müslüman Birliği adlı kuruluşların oluşturduğu Stop The War koalisyonu yetkilileri, ABD'deki savaş karşıtı mitingle aynı gün olması ve Brighton'da bugün başlayacak İşçi Partisi Yıllık Kongresi nedeniyle gösteriyi bugün düzenlediklerini belirttiler. 
     Irak'taki askerlerin çekilmesini isteyen göstericiler, aynı zamanda yeni terörle mücadele yasasıyla 7 temmuz saldırılarından bu yana artan ırkçı saldırıları protesto edecekler. 
     
     SAVAŞ KARŞITLARI VE ASKER DESTEKÇİLERİ KARŞI KARŞIYA 
     ABD'nin başkenti Washington'da da savaş karşıtları, Beyaz Saray önünden başlayacakları yürüyüşle Irak'taki Amerikan askerlerinin çekilmesini isteyecekler. 
     Adalet Bakanlığı önünden yürüyecek ve Washington Anıtı arkasında toplanacak göstericiler, burada folk şarkıcısı Joan Baez'in 11 saat sürecek konferansıyla savaşı protesto edecekler. 
     ABD Başkanı George Bush'un Texas'taki çiftliğinin kapısında 26 gün süreyle çadır kurmasıyla savaş karşıtlarının lideri haline gelen Cindy Sheehan'ın da yer alacağı mitinge, 100 bin kişinin katılımı bekleniyor. 
     Irak'taki savaşta oğlunu kaybeden bir başka Amerikalı Diane Ibbotson'ın başını çektiği bir başka grupsa Amerikan askerlerine destek gösterisi düzenleyecek. 
     Oğlu, Sheehan'ın oğluyla aynı pusuda hayatını kaybeden Ibbotson, savaş karşıtlarının, oğlu gibi ülkelerine hizmet için ölenlerin onurunu ayaklar altına aldıklarını savunuyor. 
     Ibbotson'ın lideri olduğu Iowa eyaletinde kurulan ''Ailelerden Askerlerimize Destek'' adlı grup, bugün başkent Washington'da bir basın toplantısı, yarın da bir miting düzenleyecek. 
     ABD'nin San Francisco, Los Angeles ve Seattle kentlerinin yanı sıra Avrupa'da Paris, Roma, Kopenhag ve Helsinki'de de savaş karşıtı gösteriler düzenlenecek. 
     
</TEXT>
</DOC>
