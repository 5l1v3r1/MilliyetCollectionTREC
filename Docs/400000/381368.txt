<DOC>
<DOCNO> 381368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko16.html </URL>
<DATE> 2005/09/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Erdemir Yaptığımız satış, özelleştirmeye olumlu katkı sağlayacak 
</HEADLINE>
<TEXT>

     Dilek Akın 

Ereğli Demir Çelik Fabrikaları ERDEMİR Yönetim Kurulu Başkanı Recai Berber, Evyap'tan geçen yıl sonunda 82 milyon dolara satın aldıkları Yarımca porselen fabrikası arazisinin sadece yarısını, 105 milyon dolara uluslararası bir liman işletmesine satmalarını, ''profesyonel yönetim anlayışının gereği ve karlı bir iş'' olarak niteledi. 
     Berber, söz konusu satışın, özelleştirmeye olumsuz değil, aksine olumlu katkı sağlayacağını vurguladı. 
     Berber, AA muhabirine yaptığı açıklamada, ''Yarımca Porselen Fabrikası arazisinin sadece yarısı, bizim kurmayı planladığımız tesisler için yeterliydi. Biz ihtiyacımız olmayan bölümü sattık. Satıştan elde edilen para da zaten ERDEMİR'in kasasında olacak'' dedi. 
     Yarın alınacak tekliflerde 12 firmanın başvuruda bulunmasını beklediklerini ifade eden Berber, özelleştirme sürecinde yapılan böyle bir satışın eleştiri konusu edilmesini doğru bulmadığını kaydetti. Berber, şöyle konuştu 
     ''Kurum satılmadan fotoğraf çekip, satış bitinceye kadar bu fotoğrafı dondurmak profesyonel yöneticilik anlayışı ile bağdaşmaz. Dondurulmuş şekilde şirketlerin satılması söz konusu değil. Şirketler faaliyetlerini sürdürüyorlar, sürdürmek de zorundalar. Bizim şu anda sadece değil bu projeyle ilgili 100 milyonlarca dolarlık yatırımlarımız devam ediyor. Erdemir grubunun çok hızlı büyüyen bir yapısı var. Her gün fotoğrafı çekilse, her gün değişik bir görüntü çıkacaktır.'' Projenin yeni olmadığını, uzun bir süredir uluslararası liman işletmesinin bu arsa üzerinde durduğunu anlatan Berber, ''8-9 aydır üzerinde çalıştığımız bu proje, sürpriz olarak çıkmış bir proje değil. ERDEMİR'e talip olan bütün yatırımcılar, burada bir liman projesi olduğunu ve bu projelerin hem Erdemir'in ihtiyaçlarına hem de uluslararası liman işletmecilerinin yapmak istediği projeler yatırımcılara bildirilmişti'' dedi. 
     Berber, söz konuşu satışla ilgili de yine ERDEMİR'e talipli olanlara bilgi verildiğini, gizli-saklı bir şey yapılmadığını ifade ederken, şunları kaydetti 
     ''Aktifimizde yer alan Yarımca Porselen şirketinin bir satın alma değeri var. Bu arsalardan bir bölümünü çıkarıp kendimize alıyoruz limanıyla beraber, geri kalan bölümü de şirketimizin bünyesinde tutuyoruz.. Yani 82 milyon dolarlık bir değer çıkıp yerine 120-130 milyon dolarlık bir değer giriyor. Şirketi olumsuz yönde etkileyecek bir tavır değil, tam tersine yatırımcıların lehine olacak bir durum söz konusu. Biz yarısını sattığımız arsanın kalan bölümünü Erdemir'in lojistik merkezi, çelik servis merkezi ve limanı olarak değerlendireceğiz. Biz bu arsayı satmak için almadık, kendi ihtiyacımız olan bölümü ayırıp kalanını satıp karlı bir iş yaptık. Hem ülkemiz kazandı hem Erdemir kazandı. Türkiye'de böyle 10 tane daha proje olsa Türkiye'nin çehresi değişir.'' 
     
     ''İHALEYİ ALACAK FİRMA DA AYNI ŞEKİLDE DEĞERLENDİRİRDİ'' 
     Berber, ihaleyi alacak yatırımcıların satışı yapılan arsayı farklı bir şekilde değerlendireceklerine de ihtimal vermediğini belirterek, konuşmasını şöyle sürdürdü ''İstanbul'u, Türkiye'nin limanlarını inceleyen herkes biliyor ki o bölge biz almadan önceden de uluslararası limancılar tarafından incelenmiş. Bu bugün ortaya çıkmış bir proje değildi. Biz almadan önce de burasının uluslararası liman yapılması için izinleri alınmış. 
     Buraya yapılacak olan büyük bir limandır, ihaleyi alacak firma da aynı şekilde değerlendirirdi, başka bir alternatifi yok. Ama burada önemli olan şu bu proje gibi birçok proje Erdemir'de ve İSDEMİR'de devam ediyor. Yani burada ben 200-250 milyon dolara yüksek fırın yapıyorum ama benden sonra alanlar başka türlü değerlendirebilir. Bu satışa bakacak olursak bizim bu tesislerde taş üstüne taş koymamamız, satışı beklememiz lazım. Bu da profesyonel yöneticilik anlayışı ile bağdaşmaz. '' 
     
     ''LİMAN YATIRIMI GEREKLİYDİ'' 
     Berber, Ereğli'deki üretimlerinin 5 milyon tona çıktığını, İskenderun'da 4.5 milyon tonluk bir sıcak ürün, 10 milyon tonluk bir nihai ürünün gündemde olduğunu ifade ederek, konuşmasını şöyle sürdürdü ''İskenderun ve Romanya'daki tesislerimizden aldığımız ürünü biz nereye getireceğiz Marmara'daki tüketicilerimize o zaman biz bunun lojistik ayağını, servis merkez ayağını gerçekleştirmek zorundayız.. Eğer bunlar yapılmazsa bu şirketlerin geleceği tehlikeye giriyor. Buraya talip olanlar da geleceği tehlikede olan bir şirketi almak istemeyecekler tabii ki. Yani bu yatırımların hepsi liman yatırımı da dahil ERDEMİR grubunun master planında olan ve mutlaka yapılması gereken yatırımlardı. Bunun üç gün önce olması üç gün sonra olmasının bir farkı yok.'' Recai Berber, yılın 6 ayında 1.5 milyar dolarlık ciro yaptıklarını, Temmuz ayı sonu itibariyle bunun 2 milyar doları bulduğunu, yıl sonuna kadar da 3.5 milyar dolarlık ciro yapacaklarını, şirketlerinin ayaklarının üzerine sıkı bastığını, her şeyin yolunda gittiğini de sözlerine ekledi. 
     
</TEXT>
</DOC>
