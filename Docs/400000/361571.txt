<DOC>
<DOCNO> 361571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/spo11.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Amerika'nın en büyüğüSao Paulo 
</HEADLINE>
<TEXT>


Libertadores Kupası'nın finalinde ilk maçta 1-1 berabere kaldığı A.Paranense'yi 4-0'lık skorla dağıtan Kırmızı-Siyahlılar tarihinde 3. kez mutlu sona ulaştı. Golleri Amoroso, Fabao, Luizao ve Tardelli attı 


Güney Amerika kıtasının Şampiyonlar Ligi niteliğindeki Libertadores Kupası'nda Brezilya temsilcisi Sao Paulo şampiyon oldu. İlk kez aynı ülkeden iki takımın karşı karşıya geldiği finalin rövanş maçında ev sahibi Sao Paulo, Atletico Paranense'yi 4-0 mağlup ederek, zaferini ilan etti. Atletico'nun cezası nedeniyle tarafsız sahada oynanan ilk maç 1-1'lik eşitlikle geçilmişti. 

Gol kralı kaleci Ceni 
Kırmızı - Siyahlılar'ı 1992 ve 1993'ün ardından tarihinde üçüncü kez mutlu sona götüren golleri Fabao, Luizao, Amoroso ve Tardelli kaydetti. Karşılaşma Sao Paulo'nun 1-0 üstünlüğüyle devam ederken, konuk ekip Fabricio'nun ayağından kaçırdığı penaltıyla önemli bir fırsatı kullanamadı. Mücadele bitiminde stadı dolduran 73 bin taraftar zaferi çılgınca kutlarken, saha içindeki oyuncular başta kaleci Ceni olmak üzere büyük sevinç yaşadı. Turnuvada beş kez 3 frikik, 2 penaltı fileleri havalandıran Sao Paulo'nun kaptanı ve başarılı file bekçisi, takım arkadaşı Luizao ile birlikte kupanın gol kralı oldu. 

Emre'nin yerine Figo 

İspanyollar'ın yüksek tirajlı spor gazetesi Marca, milli yıldızı Newcastle United'a veren Inter'in bu oyuncunun boşluğunu Real Madrid'in Portekizli süperstarı ile doldurmayı düşündüğünü yazdı 

Emre Belözoğlu'nu 7 milyon dolar karşılığında Newcastle'a satan Inter, Luis Figo'yu bitirmek için düğmeye bastı. İspanyol spor gazetesi Marca, Mavi - Siyahlılar'ın milli yıldızın takımdan ayrılması nedeniyle doğan boşluğu Portekizli süperstar ile dolduracağını iddia etti. Haberde Real Madrid'in şu anda takımla birlikte ABD kampında bulunan Figo'nun yüksek maliyeti nedeniyle bu oyuncuyu bedava bırakılabileceği bildirildi. 
Galatasaray ve Liverpool'un da transfer etmek istediği Figo'nun daha çok İtalyan ekibine yakın olduğu öne sürüldü. Bu arada Inter, Udinese'nin geçen sezon ligi 4. bitirmesinde başrolü oynayan David Pizarro ile anlaşma sağladı. Şilili forvetin, Mavi - Siyahlılar'a 4 yıllık imza attığı açıklandı. 

'Harika bir takıma geldim' 

Juventus'a dün 5 yıllık imza atan Patrick Vieira yeni kulübüne övgüler yağdırdı. Arsenal'in 20 milyon Euro karşılığı Siyah - Beyazlılar'a verdiği 29 yaşındaki Fransız süperstar, "Bugün benim için çok özel bir gün. Çok mutluyum ve gurur doluyum. Harika bir takıma geldim. Juventus sadece Avrupa'da değil uluslararası alanda her zaman zirvede olmaya alışkın bir kulüp. Arsenal'de 9 yıl boyunca sayısız kupa kazandım. Bu zaferleri yaşadığım bir yerden ayrılmak tabii ki zor ama artık her şey yeni takımımın başarısı için" dedi. Daha önce 1995'te Milan'da kısa bir süre Capello ile çalışan Senegal asıllı yıldızın böylece deneyimli teknik adamla ikinci kez yolları kesişti. 

Solberg iyi başladı 

Dünya Ralli Şampiyonası'nın dokuzuncu ayağı dün Arjantin'de başladı. İki özel seyirci etabını kapsayan ilk gün sonunda Subaru takımından Petter Solberg, 4 dakika 18.6 saniyelik derecesiyle zirveye kuruldu. Norveçli sürücüyü, 1.2 saniye geriden Peugeot pilotu Marcus Grönholm takip ediyor. Mitsubishi'den Harri Rovanpera ise 4 21.2 saniyeyle üçüncü sırada yer aldı. 3.02 kilometrelik çakıl taşından oluşan özel bir pistte koşulan ilk iki etabı 40 bin seyirci izledi. 

Takımlar aklandı 

Formula 1 Dünya Şampiyonası'nın ABD Grand Prix'sini lastik problemi nedeniyle boykot eden yedi takıma ceza çıkmadı. Uluslararası Otomobil Federasyonu FIA bu ekiplerin suçsuz olduğuna kanaat getirdi. FIA, bu olaya karışan yedi takım hakkında herhangi bir disiplin yaptırımı uygulanmasına gerek duyulmadığını açıkladı. 19 Haziran'da Indianapolis'te yapılan olaylı yarış öncesi Michelen lastiği kullanan Renault, McLaren, Toyota, Williams, Red Bull, Sauber ve BAR toplu halde piste çıkmama kararı almıştı. 

İSPANYA 

Valdes 2010'a kadar Barça'da 
İspanya Ligi şampiyonu Barcelona, birinci kalecisi Victor Valdes'in sözleşmesini 2010 yılına kadar uzattı. Rüştü'nün de bonservisini elinde bulunduran Katalan ekibinin yönetimi, masaya oturduğu genç file bekçisinin sözleşmesini 2010 yılına kadar uzatma kararı aldı. Valdes'in takımdan ayrılması durumunda 100 milyon Euro tazminat ödeme şartı getirildi. Bu arada Barça, Albertini'nin sözleşmesini ise feshetti. 

İTALYA 

Fiorentina saldırıyor 
Transferin hareketli takımlarından Fiorentina bu hafta içinde üçüncü ismi de renklerine bağladı. Valencia'dan Fiore, Milan'dan Pancaro'yu alan Mor Menekşeler, Palermo'nun yıldız golcüsü Luca Toni'ye de 4 yıllık imza attırdı. Fiorentina, Palermo'ya bu transfer için 10 milyon Euro bonservis bedeli ödeyecek. Geçen sezon 35 maçta 20 gol atan Toni, İtalya Milli Takımı'na kadar yükselmişti. 

İNGİLTERE 

Arsenal'de Jenas sesleri 
Patrick Vieira'yı Juventus'a veren Arsenal, gözünü Newcastle United'ın genç yıldızı Jermain Jenas'a dikti. Ancak Kırmızı - Beyazlılar'ın oyuncusuyla ilgilendiği haberlerine çok kızan Teknik Direktör Greame Souness, İngiliz Milli Takımı'nın da formasını giyen Jenas'ın bonservis bedelini 20 milyon pound olarak açıkladı. Arsenal'in bastırması durumunda Souness'ın Jenas'a karşılık savunmadaki açığı kapatmak için Sol Campbell'ı isteyeceği bildirildi. 

YUNANİSTAN 

Erol Bulut Olympiakos'ta 
RULİ DAVRANOĞLU 

Fenerbahçe'nin eski futbolcularından Erol Bulut, Yunanistan'ın Olympiakos takımı ile anlaştı. Son olarak 1860 Münih formasını giyen tecrübeli futbolcu Yunan ekibi ile bir yılı opsiyonlu üç yıllık sözleşme imzaladı. 


</TEXT>
</DOC>
