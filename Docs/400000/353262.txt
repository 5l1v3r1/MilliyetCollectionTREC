<DOC>
<DOCNO> 353262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko15.html </URL>
<DATE> 2005/06/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şener Son 3 yıldır Türkiye sürdürülebilir büyümeye girmiştir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Tüm Avrupa Birliği ülkeleriyle aynı ekonomik standartları oluşturacak ülke olmamız AB'nin bize sağlayacağı kazanımdır'' dedi. 
     Şener, Edirne'nin Keşan İlçesi'nde Ticaret ve Sanayi Odası tarafından düzenlenen, ''AB Sürecinde Türkiye Ekonomisi'' konulu toplantıda, bir ülkede istikrarın olmaması halinde, o ülkenin elindeki hazinelerini kullanamayacağı ve harekete geçiremeyeceğini söyledi. 
     Türkiye'nin 34 yıl sonra tek haneli enflasyon rakamlarına indiğini ifade eden Şener, istikrarlı büyümenin önemli olduğunu söyledi. 
     Son 3 yıldır Türkiye'nin sürdürülebilir büyümeye girdiğine anlatan Şener, ''İlk defa Türkiye'de bu dönemde ortaya çıkan büyüme, üretime ve verime dayalı büyümedir'' dedi. 
     Bütçe disiplinine önem verdiklerine işaret eden Şener, harcamaların belirli sınırlar içinde tutulduğunu kaydetti. Bütçedeki faiz ödeme payının her geçen gün azaldığını ve borç stokunun giderek düştüğünü belirten Şener, yürütülen istikrar programının küreselleşmeye uygun bir ekonomik program olduğunu söyledi. 
     İstikrar ve güven ortamının olmadığı yerde iş adamlarının yatırım kararı veremediklerini ifade eden Şener, şöyle konuştu 
     ''Tüm Avrupa Birliği ülkeleriyle aynı ekonomik standartları oluşturacak ülke olmamız AB'nin bize sağlayacağı kazanımdır. Yabancı sermaye artışı Avrupa Birliği açısından önemli bir kazanımdır. Müzakere sürecinde 2005'te Avrupa fonlarından Türkiye'ye gelen miktar 3 milyar Avro'dur. İnsanların geleceğe ümitle bakması o ülke için çok önemlidir. İstikrar ortamı olmadığında reel faizler ve düşmüyor. Türk parasından 6 sıfır atılarak Yeni Türk Lirası'na geçildi, istikrar olmasaydı paradaki sıfırların miktarı da artardı. Güvenilir bir para birimine sahip olmanın yolu istikrardır.'' 
     
     UZUN VADEDE İSTİKRAR 
     1970-2002 yılları arasında kişi başına milli gelirin 5.5 kat armış olduğunu belirten Şener, aynı dönemlerde Avrupa Birliği ülkelerinde ise bu artışın 9.5 kat olduğunu söyledi. 
     Ekonomiye yönelik politikaların uzun vadeli bir perspektife göre, yapılması gerektiğini vurgulayan Şener, bunun olmaması halinde uluslararası rekabette geri kalınacağını kaydetti. 
     Günümüzde uluslararası rekabetin korkunç boyutlara ulaştığını ifade eden Şener, şöyle devam etti 
     ''Bu gün artık rekabette başarılı olanlar zengin ve güçlü olacaklar, başarısız olanlar zayıf düşecektir. Dünya hızla değişiyor ve bu değişime uygun rekabet oluşuyor. Mal, insan, sermaye, artık sınır tanımıyor. Günümüzde Asya'da, Amerika'da, Afrika'da üretilen mallar çeşitli ülkelerdeki market raflarında yerini alıyor. Daha ucuz ve kaliteli mal üretirse uluslararası rekabette yerini alıyor. Rekabet küresel rekabet kavramına dönüşmüştür. Herkesin küresel rekabetin yer aldığı duruma göre rekabet etmesi lazımdır. Küresel rekabette avantaj yakalanması için sağlıklı ekonomik politika yapılmalıdır.'' Temel ekonomik politikalarda, kurumsal rekabet karşısında Türkiye'nin avantajlarının ortaya çıkarılması gerektiğini belirten Şener, uzun ve kısa vadeli perspektifte ekonomi neyi gerektiriyorsa ona göre hareket edilmesi gerektiğini söyledi. 
     
     KOMŞU ÜLKELERLE TİCARET 
     Son 50 yıldır Türkiye'nin komşularıyla ilişkilerde problem ve sıkıntı yaşadığını anlatan Şener, bu nedenle mal alamaz, mal satılamaz hale gelindiğini belitti. 
     Avrupa Birliği ülkelerine bakıldığında, dış ticaretinin yarısının komşularıyla yaptığının gözlendiğini ifade eden Şener, Türkiye'nin komşularıyla yaptığı toplam ticaret hacminin son yıllara kadar yüzde 5'i bile bulamadığını söyledi. Günümüzde ise ülkenin komşu ülkelerle ticaretinin yüzde 15'lere yükseldiğini bildiren Şener, dış ticaret ve dışı ilişkilerin ekonomiyi doğrudan etkilediğini belirtti. 
     Bir ülkenin ekonomik anlamda şaha kalkmasında kurumsal yapı ve insan gücünün önemli olduğunu bildiren Şener, ''İnsanların çalışma, iş yapma ve ilişki kurma alışkanlığı o ülkenin ekonomik anlamda ayağa kalkmasında etkili oluyor. Küresel rekabette avantaj yakalanması için, sağlıklı ekonomik politika yapılmalıdır. Bu da ekonomide istikrarla sağlanabilir'' dedi. 
     
     İSTİKRAR POLİTİKASI 
     Hükümetin uyguladığı politikanın, kısa, orta ve uzun vadede, prensipte sadece kendi yönetimi ve dönemini kurtarmaya yönelik olmadığına işaret eden Şener, şunları kaydetti 
     ''A, B partisi önemli değildir. Türkiye kurtulsun. Mitinglerde kendi partimin politikasını yapmıyor ve bir başka parti aleyhinde de konuşmuyorum. Bazen partililer beni eleştiriyorlar. Belki 4. dönem olunca, uzayınca böyle oluyor. 14 senedir Meclis'teyim. İnsanların birbirleriyle didişmesine yol açan üslupların zararlı olduğu görüşündeyim. Sağcısı, solcusu, A partisi, B partisi hepsi birbirine muhtaç. Herkesin gücü yanındakinin gücüyle birlikte vardır. Toplumun buna göre zihninde ve gönlünde olanları yenilemesi gerekir. Bu ülke için ne lazımsa onu yapmalayız.'' AB sürecinde tarım sektörünün en fazla etkilenecek sektör olduğunu bildiren Şener, bu kapsamda, bitki, hayvan sağlığı ve gıda güvenliği ile ilgili standartların oluşturulmasının isteneceğini söyledi. Trakya bölgesinin AB sürecinde tarımsal anlamda sıkıntı yaşamayacağını ve buna en hazır bölge olduğunu ifade eden Şener, ülke tarımının düzene girmesi açısından yapılanların önemli olduğunu kaydetti. 
     Toplantıya, AK Parti Edirne Milletvekili Necdet Budak, AK Parti İl Başkanı Ali İhsan Gürkaynak, Edirne Ticaret Borsası Başkanı Mustafa Yardımcı, Edirne Ticaret ve Sanayi Odası Başkanı Ümit Mıhlayanlar, Keşan Ticaret ve Sanayi Odası başkanı Mustafa Helvacıoğlu, Keşan Kaymakamı Orhan Eyövge, Keşan Belediye Başkanı Mehmet Özcan, işadamları ve vatandaşlar katıldı. 
     Abdüllatif Şener daha sonra Keşan AK Parti İlçe Başkanı Sedat Terzioğlu'nu ziyaret ederek, bir süre görüştü. 
     
</TEXT>
</DOC>
