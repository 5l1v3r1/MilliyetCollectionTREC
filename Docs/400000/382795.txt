<DOC>
<DOCNO> 382795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sondun21.html </URL>
<DATE> 2005/09/30/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Die Welt Yeni hükümet en erken kasım ortasında 
</HEADLINE>
<TEXT>

     Almanya'nın günlük siyasi gazetelerinden Die Welt, Birlik partileri Hıristiyan Demokrat Birlik Partisi CDU , Hıristiyan Sosyal Birlik Partisi CSU ile Alman Sosyal Demokrat Parti'nin SPD oluşturacağı olası koalisyon hükümetinin en erken kasım ortalarında kurulabileceğini belirtti. 
     Gazete, ismi açıklanmayan SPD üst düzey yöneticilerinin ön görüşmeler ve koalisyon pazarlığı için en az 4-5 hafta gerektiğini söylediklerini yazdı. 
     Birlik partilerinin de CDU CSU koalisyon görüşmelerinin haftalarca süreceği beklentisiyle hareket ettiği açıklandı. 
     Koalisyon görüşmelerinde en tartışmalı konunun başbakanın kim olacağı konusuyken, her iki tarafın da başbakanın kendi adayları olması konusundaki taleplerinden vazgeçmediğine dikkat çekildi. 
     Alman Saechsische Zeitung gazetesine konuşan Başbakan Gerhard Schröder de Birlik partilerine ağır taleplerde bulunmamaları çağrısında bulundu. 
     Schröder, bütün personel konularının koalisyon görüşmeleri esnasında halledilmesi gerektiğini ifade ederek, koalisyon görüşmelerinin başbakanlık nedeniyle kesilmesi ihtimaline dair bir soruyu ''Bunu şimdiden söyleyemem'' diye cevaplandırdı. 
     Aynı gazeteye açıklamalarda bulunan CDU Genel Başkanı Angela Merkel ise Schröder'in, her iki liderin de başbakanlıktan feragat etmesi yönünde olası bir talebi olması halinde, bunu kabul etmeyeceğini söyledi. 
     Merkel, ''Koalisyon kurulurken iki önemli kural vardır. Bunlardan birincisi en güçlü parti başbakanı çıkartır. İkincisi ise her parti personel tespitini kendisi yapar'' dedi. Merkel, başbakanlık konusunun açıklığa kavuşmadan koalisyon görüşmelerinin yapılamayacağını söyledi. 
     
</TEXT>
</DOC>
