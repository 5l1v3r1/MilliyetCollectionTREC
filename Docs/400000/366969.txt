<DOC>
<DOCNO> 366969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun30.html </URL>
<DATE> 2005/08/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Londra patlamalarında ilk dava sonunda zanlı cezaevine gönderildi 
</HEADLINE>
<TEXT>

     Londra'da 21 Temmuz'daki bombalı saldırı girişimleriyle ilgili soruşturma çerçevesinde, İngiltere'de suçlanan ilk kişi olan İsmail Abdurrahman'ın, mahkemeye çıkarılmak üzere cezaevine gönderildiği bildirildi. 
     Adli kaynaklar, bugün Sulh Mahkemesi'nde hakim önüne çıkarılan Abdurrahman'ın 11 Ağustos'a kadar cezaevinde kalacağını söylediler. 
     Abdurrahman'a, ''terör eylemi düzenleme, eylem hazırlığında bulunma veya bu eylemin düzenlenmesini teşvik etme'' gibi suçlamalar yöneltildiği belirtildi. 
     Hakkındaki suçlamaları reddeden ve terörizmle en ufak bir ilişkisinin bulunmadığını söyleyen Abdurrahman'ın, 5 yıla kadar hapis cezası alabileceği belirtiliyor. 
     Yeni terörle mücadele yasasına göre resmen suçlanan İsmail Abdurrahman, saldırılardaki bombacılar olmakla suçlanan 4 zanlı arasında yer almıyor. Saldırıların ardından yaklaşık 30 civarında kişi gözaltına alınmıştı. Bunların 14'ü halen gözaltında tutuluyor. 
     
</TEXT>
</DOC>
