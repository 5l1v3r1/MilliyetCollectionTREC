<DOC>
<DOCNO> 355828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sondun41.html </URL>
<DATE> 2005/06/27/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
ABD Irak'ta yeni cezaevleri inşa ediyor... 
</HEADLINE>
<TEXT>

     ABD’nin, Irak’ta yakalanan binlerce şüpheli direnişçi için yeni cezaevleri inşa ettiği ve bunun için 50 milyon dolar para harcadığı belirtildi. 
     Amerikan ordusu sözcüsü Teğmen Guy Rudisill, yeni cezaevlerinin kapasitesinin 16 bin kişilik olacağını söyledi. 
     Başkent Bağdat’ın kuzeyinde bulunan Süleymaniye’deki eski askeri kışlalara yeni bir cezaevi yapacak Amerikan güçlerinin, aralarında eski Irak Devlet Başkanı Saddam Hüseyin’in de bulunduğu 125 kişinin tutulduğu Bağdat Havaalanı yakınındaki Cropper karargahında bulunan cezaevine 2 bin kişilik oda ekleyeceği belirtildi. 
     ABD’nin yönettiği en büyük cezaevi olan, güneydeki Ümmü Kasr yakınında bulunan Bucca karargahındaki cezaevine de 1400 kişilik yer daha yapılacağı kaydedildi. 
     Kapasitesi 400 kişi daha artırılan Ebu Garib cezaevine 400 oda daha yapılacağı belirtildi. Ebu Garib cezaevindeki mahkumların Cropper karargahındaki cezaevi genişletildikten sonra buraya sevk edilmesinin planlandığını da söyleyen Rudisill, Amerikan güçlerinin denetimindeki cezaevlerinin genişletilmesinin, "koalisyon güçleri ve Iraklı güçlerin direnişe ve teröristlere karşı yürüttüğü başarılı askeri operasyonların sonucu" olduğunu belirtti. 
     Irak’ta Amerikan güçlerinin denetiminde Ebu Garib dahil üç cezaevinde direnişçi olduğundan şüphelenilen 10 binden fazla tutuklu kalıyor. Iraklı adli suçlular ise Irak yönetiminin cezaevlerinde tutuluyor. 
     
</TEXT>
</DOC>
