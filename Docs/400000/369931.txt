<DOC>
<DOCNO> 369931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko10.html </URL>
<DATE> 2005/08/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk jeanı, dünya ihracatının parlayan yıldızı... 
</HEADLINE>
<TEXT>

     Türk denim jean üreticileri, dünya ihracatında liderliğe oynuyor. 
     Dünya pazarlarında Mavi Jeans, Little Big, Colins's, Loft, Cross Jeans gibi kendi markalarıyla ihracat yapan Türkiye, jean pantolonun anavatanı ABD'ye bile satış yapıyor. 
     İstanbul Tekstil ve Konfeksiyon İhracatçı Birlikleri İTKİB verilerine göre, 2004 yılının ilk altı ayında denim pantolonların ihracat artışı yüzde 40 düzeyindeyken, 2005 ilk altı ayında yüzde 51 oldu. 2005 Ocak-Haziran döneminde denim pantolan ihracatı 705 milyon 302 bin dolara yükseldi. 
     Almanya ve İngiltere en fazla denim pantolon ihraç ettiğimiz ülkelerin başında gelirken, 6 aylık dönemde Çek Cumhuriyeti'ne yüzde 209, İtalya'ya yüzde 203, İsveç'e yüzde 168, Fransa'ya yüzde 141, Hollanda'ya yüzde 88, İspanya'ya yüzde 74, Rusya Federasyonu'na yüzde 50 ve ABD'ye yüzde 34 ihracat artışı gerçekleştirildi. 
     Denim Sanayicileri Derneği DENİMDER Yönetim Kurulu Başkanı Nedim Özbek, AA muhabirine yaptığı açıklamada, Türk jean üreticilerinin dünya standartlarında ve modasına uygun üretim yaptıklarını belirterek, dünyada giyilen denimin yüzde 61'inin Türkiye'den tedarik edildiğine dikkat çekti. 
     Özbek, şunları söyledi 
     ''İtalya, İspanya, Fransa ve Almanya gibi bir zamanlar denim ihracatı yapan ülkelere şimdi biz kendi ihracatımızı yapmaya başladık. Bu ülkeler, ithalatçı durumuna düştü. Teknolojinin en kralını kullanıyoruz. Kalitemiz dünya standardında. Bu konuda kendimizi aştık. Dünyada her gün 2 milyar insan denim giyiyor. Pazar gittikçe büyüyor. Türkiye, bu pazarın parlayan en büyük yıldızı.'' 
     
     2005 İHRACAT HEDEFİ 3 MİLYAR DOLAR 
     Türkiye'nin 2004 sonunda 1 milyar 60 milyon dolarlık denim pantolon ihraç ettiğini anımsatan Nedim Özbek, 2005 yılında hedeflerinin bunu 1.5 milyar dolara çıkarmak olduğunu söyledi. 
     Özbek, ''Türkiye'nin 2004 yılında denim kumaş ve pantolon olarak ihracat toplamı 2.2 milyar dolardı. Bu yıl inşallah 3 milyar doların üstünde tamamlayacağız'' diye konuştu. 
     Markalaşmaya ve tasarıma büyük önem verdiklerini vurgulayan Özbek, Türk şirketlerinin dünyada bütün ünlü markalara üretim yaptığını ve kendi dizaynırlarının yaptığı koleksiyonları sunarak sipariş aldıklarını kaydetti. 
     Özbek, ''Dünyadaki tasarıma Türk damgasını vuruyoruz. Avrupa'da lider konumdayız. Denim ithal ettiğimiz ülkelere ihracat yapmaya başladık. Tereciye tere satar hale geldik. Dünyada ilk üçün içindeyiz. Liderliğe oynuyoruz. 2008 yılında dünya liderliğine oynayacak kapasiteye geliriz'' dedi. 
     Konuşmasında, Fas ve Tunus ile yapılan serbest ticaret anlaşmasının Türk denim ihracatına sekte vurabileceği uyarısında bulunan Özbek, denim konfeksiyonda Fas ve Tunus'un AB pazarında en büyük rakipleri olduğuna dikkat çekerek, ''Şu anda kendi ipimizi kendimiz çekmek üzereyiz'' dedi. 
     
</TEXT>
</DOC>
