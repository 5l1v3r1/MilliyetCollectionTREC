<DOC>
<DOCNO> 376503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur15.html </URL>
<DATE> 2005/09/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Fırtalayan tekerden ölüme 400 bin YTL tazminat istemi 
</HEADLINE>
<TEXT>

     
     Bahri KARATAŞ İZMİR, DHA 
     
İZMİR'in Konak İlçesi'nde, belediye otobüsünün lastiğinin patlamasıyla yerinden fırlayan jant çemberinin başına ve göğsüne çarpması sonucu ölen galerici 36 yaşındaki Cengiz Tatar'ın eşi 30 yaşındaki Özlem Tatar, ESHOT Genel Müdürlüğü, şoför Süleyman Kurt ve sigorta şirketine 400 bin YTL'lik maddi ve manevi tazminat davası açtı. 
     İnanılmaz olay, geçen 20 Ağustos saat 23.45 sıralarında, İnönü Caddesi ile 502 2 sokak köşesinde meydana geldi. Üçkuyular'dan Üçyol yönüne giden Süleyman Kurt 45 yönetimindeki, Balçova-Halkapınar seferini yapan 94-610 plakalı, 86 hat numaralı belediye otobüsünün sağ arka lastiği patladı. Lastiğin patlamasıyla birlikte yerinden fırlayan jant çemberi, düğün dönüşü otomobilini parkettikten sonra eşi Özlem Tatar ile birlikte evine doğru yürüyen oto galerisi sahibi Cengiz Tatar'ın, göğsüne ve başına çarptı. Eşinin gözleri önünde bir anda kanlar içinde yere yığılan Cengiz Tatar, ambulansla Atatürk Eğitim ve Araştırma Hastanesi'ne kaldırıldı, ancak kurtarılamadı. Otobüsün şoförü Süleyman Kurt, sevk edildiği adliyede nöbetçi mahkemece tutuksuz yargılanmak üzere serbest bırakıldı. 
     
     ACILI AİLE TAZMİNAT DAVASI AÇTI 
     Eşini gözleri önünde yiteren Özlem Tatar, olayın ardından ESHOT Genel Müdürlüğü, otobüsün şoförü Süleyman Kurt ve otobüsü sigortalayan şirkete, farklı miktarlarda olmak üzere, kendi adına 50 bin YTL maddi, 100 bin YTL manevi, oğlu 4 yaşındaki Doğukan Tatar ve kızı 8 yaşındaki Asiye Yaren Tatar için de 50'şer bin YTL maddi 75'er bin YTL manevi, toplam 400 bin YTL'lik tazminat davası açtı. Avukatı Abdülkadir Ön ve Melike Güzelkanat aracılığıyla İzmir Nöbetçi Asliye Hukuk Mahkemesi'ne dilekçe veren Özlem Tatar, Eşim hiç yoktan öldü. Ben dul, çocuklarım babasız kaldı. Kazadaki kusur tamamen araçlar üzerinde gerekli bakım ve özeni göstermeyen ESHOT Genel Müdürlüğü'nündür. Yapılan tespitlerle de bu durum ortaya çıktı. Yeterli bakım ve özen gösterilmeden, tehlike yaratacak bir araç trafiğe çıkarılmış. Bu durum masum, geleceğe umutla bakan, bana ve çocuklarıma iyi bir gelecek inşa etmek isteyen eşimin hayatına mal oldu. Gerekli bakım ve onarım titizlikle yapılsaydı, aşınmış, ömrünü doldurmuş lastikler değiştirilseydi, bu olay meydana gelmeyecek ve eşim ölmeyecekti'' dedi. Bu konuda bir caydırıcılık oluşturulması için davalıların, istediği tazminatı ödemeye mahkum edilmelerini talep etti. 
     
</TEXT>
</DOC>
