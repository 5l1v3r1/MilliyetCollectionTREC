<DOC>
<DOCNO> 390306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/guncel/gun05.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı stili ABD'de 
</HEADLINE>
<TEXT>


Ağırlıklı olarak Topkapı Sarayı'ndan gelen kıyafetlerin oluşturduğu, "Stil ve Statü Osmanlı Türkiyesinden Saray Kıyafetleri" sergisi Washington'da açıldı. Sergide 7 müzeden de objeler var 

Filiz Aygündüz - Washington 

Koç Holding'in ana sponsorluğunu yaptığı, Kültür Bakanlığı ile Smithsonian Enstitüsü arasında imzalanan ve kültürel paylaşımı temel alan 10 yıllık antlaşmanın ilk adımı olan "Stil ve Statü Osmanlı Türkiyesinden Saray Kıyafetleri" sergisinin galası, 26 Ekim'de Washington Arthur M. Sackler Sanat Galerisi'nde yapıldı. 
Serginin açılışına Büyükelçi Faruk Loğoğlu, Kültür Bakanlığı Müsteşarı Mustafa İsen, Koç Holding Yönetim Kurulu Başkanı Mustafa Koç ve Türkiye'ye yakınlıklarıyla bilinen ABD'li politikacıları katıldı. 
Açılış konuşmasını yapan Galeri Müdürü Julian Raby'nin ardından söz alan Koç, AB'ye katılım müzakerelerinin damgasını vuracağı 10 yıllık sürece dikkat çekerek şöyle konuştu "Bu kıyafetleri gören birinin, bunların geldiği kültür hakkında bilgi sahibi olmayı istememesi mümkün müdür İnsanların Türkiye'nin çok eskilere giden zengin kültürel mirasını görerek, onun Avrupa yolculuğu hakkında bilgi sahibi olmalarına yardımcı olacağız." 

Kanuni'nin oğlu 
Sergide, Osmanlı İmparatorluğu'nun güç ve zenginliğinin sanatsal yaratıcılıkla buluştuğu 68 obje yer alıyor. Topkapı Sarayı Müzesi'nden kaftanlar, şalvar, başlık, yastık ve ipek örtülerle işlenmiş kumaşlar da sergide yer alıyor. Konya Mevlana ve St. Petersburg Hermitage müzelerinin aralarında yer aldığı 7 müzeden getirilen objeler de kaftanlara eşlik ediyor. 
Kanuni Sultan Süleyman'ın oğullarından birine ait olduğu düşünülen uzun kollu kaftan, Kuran'daki ayetlerin dokunduğu 16. yüzyıla tarihlenen kisve bandı, seraser adı verilen, altın ve gümüş iplikten üretilen dokumayla yapılan bir diğer kaftan göz kamaştıran parçalar arasında yer alıyor. 
Serginin küratörlüğünü Prof. Nurhan Atasoy ile İslam sanatı uzmanı Dr. Massumeh Ferhad yaptı. 
Kültür Bakanlığı Müsteşarı İsen, "Sarayın her şeyi, bir ihtiyaca tekabül etmesinin ötesinde, aynı zamanda bir 'statü'yü de temsil ediyordu. Padişahın giydiği bir kaftan, aynı zamanda imparatorluğun ihtişamını karşı tarafa gösterecek özellikler de taşıyor" dedi. 
Smithsonian Vakfı'nın, Washington'daki 16 müzesinden biri olan Arthur M. Sackler Gallery, yarın açılacak "Stil ve Statü" sergisine 22 Ocak 2006'ya kadar ev sahipliği yapacak. 



</TEXT>
</DOC>
