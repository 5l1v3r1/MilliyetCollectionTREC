<DOC>
<DOCNO> 366068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko20.html </URL>
<DATE> 2005/08/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Motorlu taşıt sayısı 12 yılda ikiye katlandı... 
</HEADLINE>
<TEXT>

     Trafiğe kayıtlı motorlu taşıt sayısı yaklaşık 12 yılda ikiye katlandı. 
     Türkiye'nin nüfus artış oranı 12 yıllık süreç içerisinde yüzde 21.4 olarak gerçekleşirken, 1993 yılından bu yana trafiğe kayıtlı motorlu taşıt sayısı yüzde 100 arttı. 
     AA muhabirinin Devlet İstatistik Enstitüsü DİE verilerini baz alarak yaptığı hesaplamalara göre, 1993 yılında 5 milyon 250 bin 622 olan trafiğe kayıtlı motorlu taşıt sayısı, 2005 Mayıs ayı itibarıyla 10 milyon 504 bin 928'e yükseldi. 
     Artışın yüzde 49.5'lik bölümü 2003 yılından sonra yaşandı. Bunda özellikle son dönemde ekonomik göstergelerde görülen olumlu gelişmelerle birlikte kredi faiz oranlarının düşmesi etkili oldu. 
     Bin kişiye düşen araç sayısı 1993 yılında 88.51 iken, 2005 yılının mayıs ayına gelindiğinde bu rakam 145'e yükseldi. 
     
     EN BÜYÜK ARTIŞ ORANI KAMYONETTE 

     En büyük artış oranı kamyonet sayısında görüldü. 1993 yılında kayıtlı 354 bin 290 kamyonet arazi taşıtı dahil varken, yüzde 276 oranlık bir artışın ardından bu rakam 2005 Mayıs ayına gelindiğinde 1 milyon 332 bin 278'e ulaştı. 
     Kamyoneti yüzde 137 artış oranıyla özel amaçlı taşıtlar takip etti. 
     
     OTOMOBİLLENDİK 

     Bu süreçte otomobil sayısında da ciddi bir artış yaşandı. 1993 yılında trafiğe kayıtlı 2 milyon 619 bin 852 otomobil bulunuyordu. Söz konusu dönem içerisinde otomobil sayısı yüzde 110 artarak, 5 milyon 518 bin 519'a çıktı. 
     Kredi faiz oranlarının düşmesi ve firmaların düzenlediği kampanyalar bu artışta etkili oldu. 
     Otomobili sırasıyla yüzde 103 artışla minibüs, yüzde 84 artışla otobüs, yüzde 70 artışla motosiklet ve yüzde 61.4 artışla kamyon izledi. 
     
     EN AZ ARTIŞ TRAKTÖRDE OLDU 

     En az artış oranı ise yaklaşık 12 yıllık dönemde yüzde 40 oranla traktörde görüldü. 1993 yılında 828 bin 559 olan traktör sayısı, 2005'de 1 milyon 222 bin 103 oldu. 

     
</TEXT>
</DOC>
