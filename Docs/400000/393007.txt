<DOC>
<DOCNO> 393007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun07.html </URL>
<DATE> 2005/11/08/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Ve kuş gribinin fotoğrafı çekildi... 
</HEADLINE>
<TEXT>

     Tüm dünyaya korku salan kuş gribi görüntülendi. Onlarca insanı ve binlerce kümes hayvanını öldüren, Türkiye'de de ortaya çıkan virüsün, bilim fotoğrafçısı Lennart Nillsson tarafından fotoğrafı çekildi. 
     İsveç'in Dagens Nyheter gazetesi'nin fotoğrafı manşetten verdi. Ünlü bilim fotoğrafçısı Lennart Nillsson, virüsü fotoğraflamak için Dünya Sağlık Örgütü'nden örnekler istedi. Nillsson, İsveç'e getirilen virüs örneklerini bir mikroskopta fotoğraflamayı başardı. 
     Mavi renkli olarak görüntülenen kuş gribi virüsü sağlıklı pembe hücreleri yok ediyor ve çoğalıyor. 
     Kuş gribi 2 can daha aldı 
     ÖTE YANDAN, Endonezya'nın başkenti Cakarta'da, kuş gribi belirtileri görülen 16 yaşındaki bir kız çocuğunun öldüğü bildirildi. 
     Sulianti Saroso Hastanesi sözcüsü İlham Pati, hastanın yüksek ateş ve kanında lemfosit miktarının hızla düşmesi gibi kuş gribi belirtileri gösterdiğini belirtti. 
     Hastalığın ilk kez baş gösterdiği 2003 sonundan bu yana Asya'da 60'dan fazla kişi kuş gribi nedeniyle hayatını kaybetti. 
     Kuş gribine bağlı ölüme en çok rastlanan ülkeler Vietnam ve Tayland. 
     
     VİETNAM'DA BİR ÖLÜM DAHA 

     Vietnam’da kuş gribinden bir kişinin daha öldüğü bildirildi. 
     Sağlık Bakanlığı yetkilileri, Tien Pongh gazetesinde yayımlanan haberde, test sonuçlarının, 35 yaşındaki bir Vietnamlının kuş gribinden öldüğünü ortaya çıkardığını söylediler. 
     Haberde, ailesiyle birlikte tavuk yiyen Vietnamlının ateşinin hafif yükseldiği ve solunum zorluğu olduğu, 26 Ekim’de hastaneye kaldırılmasından 3 gün sonra Hanoi’de öldüğü belirtildi. Ailenin diğer fertlerinin sağlık durumlarının iyi olduğu belirtildi. 
     Vietnam’da, ilk kuş gribi vakasının görüldüğü Aralık 2003’ten bu yana 92 kişi hastalığa yakalandı, 42 kişi hayatını kaybetti. 
     
</TEXT>
</DOC>
