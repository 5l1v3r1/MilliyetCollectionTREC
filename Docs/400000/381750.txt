<DOC>
<DOCNO> 381750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/guncel/axgun02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide işin ölçüsü kaçtı 
</HEADLINE>
<TEXT>


En yakın cami Göztepe Parkı'na kaç metre tartışmasında hesaplar şaştı 
Başbakan Erdoğan 4.5 KİLOMETRE 
Büyükşehir Belediye Bşk. Topbaş 1200 METRE 
Kadıköy Belediye Bşk. Öztürk 4.5 KİLOMETREDE 5 cami var 
İstanbul Şehir Planlamacıları Odası 700 METRE 

M. AKİF ERDEM İstanbul 

İstanbul Büyükşehir Belediyesi Meclisi'nden geçen Göztepe Parkı'na cami yapılması kararının ardından başlayan, "En yakın cami parka kaç metre " tartışmasında hesaplar şaştı. 
Başbakan Recep Tayyip Erdoğan'ın 4.5 kilometre olarak söylediği mesafeyi, İstanbul Büyükşehir Belediye Başkanı Kadir Topbaş önceki akşam 1200 metre olarak düzeltti, ancak haritacılık uzmanları dün yaptıkları çalışmalarda mesafenin 700 metre olduğunu bildirdi. 
Kadıköy'ün ender yeşil alanlarından Göztepe Parkı'na yapılması planlanan camiyle ilgili soru üzerine Erdoğan, "En yakın cami dedikleri, başkanımın ifadesini söylüyorum, 4.5 kilometre uzakta" demişti. 

Kim, ne demişti 
Bu açıklamanın ardından Kadıköy Belediye Başkanı Selami Öztürk, rakamın yanlışlığına dikkat çekerek, 4.5 kilometrelik yol üzerinde 5 cami olduğunu söylemişti. Öztürk, park ile Selamiçeşme Camii arasındaki mesafenin de 400 metre olduğunu iddia etmişti. 
Mesafe tartışmasına önceki akşam Topbaş da katılarak, parka en yakın caminin 1200 metre mesafede olduğunu belirtti. 
Ancak uzmanlar bu rakamın da doğru olmadığı görüşünde. İstanbul Şehir Planlamacıları Odası Başkan Yardımcısı Pınar Özden yaptığı hesaplamada, parka Selamiçeşme Camii'nin 700 metre mesafede olduğunu söyledi. 

Kesin değerler 
Semt planlarında değişmez ölçek kriterlerine göre bir hesap yaptığını anlatan Özden, "Pafta ve yer hesaplarına baktığımızda, parka en yakın caminin 700 metre mesafeyle Selamiçeşme Camii olduğu açıkça görülüyor. Parka en yakın ikinci cami 990 metre uzaklıktaki Galippaşa Camii'dir. Bunlar haritada görülen kesin değerlerdir" dedi. 
Kadıköy Belediyesi İmar Müdürlüğü Harita Şefliği tarafından 1 1000 ölçekli fotoğrametrik harita üzerinde cetvelle yapılan ölçümde de, Şehir Planlamacıları Odası'na yakın değerler ortaya çıktı. 
Yapılan çalışmaya göre, Göztepe Parkı'nın Selamiçeşme Camii'ne yakın olan bölümünün uzaklığı 660 metre. Parkın uzak olan Bostancı tarafından yapılan ölçümlerde de uzaklık 780 metre olarak belirlendi. 


</TEXT>
</DOC>
