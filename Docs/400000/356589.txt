<DOC>
<DOCNO> 356589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko08.html </URL>
<DATE> 2005/06/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
TMSF'nin batık kredileri azalıyor... 
</HEADLINE>
<TEXT>

     Tasarruf Mevduatı Sigorta Fonu’nun TMSF batık kredileri azalıyor. Fon’un takipli alacakları, yılbaşından bu yana 800 milyon YTL’ye yakın azalarak 11.6 milyar YTL’ye indi. Diğer bankaların batık kredileri ise 610 milyon YTL büyüyerek 6.7 milyar YTL’ye ulaştı. 
     ANKA’nın Merkez Bankası verilerinden yaptığı belirlemeye göre, mevcut bankalar ile TMSF bünyesine alındıktan sonra tasfiye edilen, birleştirilen ya da satılan bankalardan Fon’a devrolunan tasfiye olunacak toplam krediler, 10 Haziran itibariyle 18 milyar 238.6 milyon YTL oldu. Bu kredilerde, yılbaşından bu yanaki dönemde 168.7 milyon YTL’lik gerileme gözlendi. 2004 yılı sonunda bankacılık sisteminin toplam batık kredileri 18 milyar 407.4 milyon YTL düzeyinde oluşmuştu. 
     
     BÜYÜK BÖLÜMÜ TMSF’NİN 
     Batık kredilerin 11 milyar 551.1 milyon YTL’yle en büyük bölümünü TMSF’nin batık kredileri oluşturuyor. Fon’un batık kredileri, yılbaşından bu yanaki dönemde 775.2 milyon YTL’lik hızlı bir gerileme gösterdi. 
     Fon’un batık kredilerindeki düşüşün neredeyse tamamı yabancı para kredilerden kaynaklandı. 10 Haziran itibariyle TMSF’nin takipli alacaklarının 7 milyar 567.3 milyon YTL’sini döviz, 3 milyar 983.8 milyon YTL’sini YTL cinsinden krediler oluşturdu. Yabancı para batık krediler 770.7 milyon YTL azalırken, YTL kredilerde düşüş 4.6 milyon YTL’de kaldı. 
     
     DİĞER BANKALARIN BATIK KREDİLERİ 
     Diğer bankaların batık kredileri ise yılbaşından bu yana 606.5 milyon YTL artarak 6 milyar 81 milyon YTL’den 6 milyar 687.5 milyon YTL’ye çıktı. 
     Artışın büyük bölümü özel bankalardan kaynaklandı. Özel bankaların tasfiye olunacak alacakları 591.1 milyon YTL artarak 3 milyar 950.5 milyon YTL’ye ulaşırken, kamu bankalarının batıkları 10.4 milyon YTL azalarak 2 milyar 384.8 milyon YTL’ye indi. 
     Yabancı bankaların batık kredileri 31.9 milyon YTL artarak 182.4 milyon YTL’ye ulaştı. Kalkınma ve yatırım bankalarının batık kredileri ise 6.1 milyon YTL azalarak 169.7 milyon YTL oldu. 
     
     10.7 MİLYAR YTL’LİK KARŞILIK 
     Bankalar ve TMSF, batık krediler için 10 Haziran itibariyle 10 milyar 725.1 milyon YTL’lik karşılık ayırdı. Krediler özel karşılıkları, yılbaşından bu yana 911.5 milyon YTL arttı. TMSF’ye devrolunan takipli alacak karşılıkları 4 milyar 757.7 milyon YTL, diğer bankaların alacak karşılıkları 5 milyar 967.4 milyon YTL düzeyinde oluştu. 
     
</TEXT>
</DOC>
