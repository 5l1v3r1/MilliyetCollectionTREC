<DOC>
<DOCNO> 370642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo25.html </URL>
<DATE> 2005/08/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
UNIVERSIAD 2005... Mısırlılar, pinpon topuyla tenis kortuna çıktı... 
</HEADLINE>
<TEXT>

     
     Soner Sayımlar Bildiriyor 



     23. Dünya Üniversiteler Yaz Spor Oyunları'nda masa tenisi branşı olmamasına karşın İzmir'e gelen 5 Mısırlı masa tenisçi, ülkelerine dönmek zorunda kaldı. 
     AA muhabirinin edindiği bilgiye göre, oyunların akreditasyon merkezine gelerek tenis branşına akredite olan Mısırlı sporcular, tenis branşının kuralarına dahil edildiler. Kurada Türk sporcuların rakipleri olan Mısırlı masa tenisçiler, Karşıyaka Tenis Kulübü'nün kortlarına gidince adeta şaşkına döndüler. 
     Kendilerinin masa tenisçi olduğunu ifade eden sporcular, karşılarında bir türlü muhatap kimse bulamazlarken, ülkelerinin federasyonunun yaptığı ve tenis ile masa tenisini karıştırdığı bir yazışma hatasından dolayı mağdur ve gülünç duruma düştüklerini belirterek, ülkelerine döndüler. 
     Öte yandan Almanya'da yapılan Dünya Squash Şampiyonası'na katılan bir Sudanlı sporcunun İzmir'e gelip oyunlara katılmak istemesi de yetkilileri şaşırttı. 
     Sudanlı sporcunun, İzmir'de bu organizasyonun olduğunu duyup, Almanya'dan dönerken Türkiye'ye uğradığı ve tenis branşına akreditesini yaptırmak istediği, ancak bu branştaki müsabakalar başladığı için sporcunun başvurusunun kabul edilmediği bildirildi. 

     
</TEXT>
</DOC>
