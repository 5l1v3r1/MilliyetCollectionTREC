<DOC>
<DOCNO> 387367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonspo05.html </URL>
<DATE> 2005/10/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Gerets maçtan sonra savunmayı azarladı... 
</HEADLINE>
<TEXT>

     Erciyes maçı bitiminde soyunma odasında oyuncularına çıkışan Gerets'in, kendinizi bir an önce toparlayın uyarısını yaptığı bildirildi. 
     
     Bireysel hatalara tepki 
     Galatasaray’ın başına geçtiği günden bu yana öğrencileriyle ilgili olumsuz ifadeler kullanmaktan kaçınan ve her fırsatta takıma kol kanat geren Eric Gerets’in, Kayseri Erciyes maçı sonrası soyunma odasında bazı oyuncularını sert dille uyardığı ifade edildi. 90 dakika boyunca rakibe tanınan gol fırsatları nedeniyle bir hayli sinirlendiği öğrenilen Aslan’ın hocasının, alınan galibiyet nedeniyle tüm takımı kutladıktan sonra, savunmada görev yapan futbolcularının da dikkatini çektiği öğrenildi. Teknik adamın, özellikle bireysel hatalar nedeniyle oyuncularına tepki gösterdiği bildirildi. 
     
     Savunmayla ilgilenecek 
     Defansta görev verdiği oyuncularının performansından memnun olmadığını kendilerine ileten Gerets’in, Basit hatalar yaptınız. Rakip gol bulabilirdi. Özellikle santra yapıldıktan sonra gol yememiz affedilir gibi değil. Bir an önce kendinizi toparlayın'' dediği kaydedildi. Gerets’in, yapılan hatalara rağmen uzatma dakikalarında alınan galibiyet nedeniyle çok keyifli olduğu ve çok zor bir virajı kazasız atlattıklarını öğrencilerine ilettiği bildirildi. Belçikalı hocanın, hafta içerisindeki idmanlarda savunma kurgusu üzerinde durması bekleniyor. 
     
</TEXT>
</DOC>
