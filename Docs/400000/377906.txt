<DOC>
<DOCNO> 377906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/dunya/axdun02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
38 yıllık işgal bitti 
</HEADLINE>
<TEXT>


Gazze Şeridi'ndeki son İsrail askeri dün sabah TSİ 06.50'de bölgeyi terk etti. Boşaltılan İsrail yerleşim birimlerine giren Filistinlilerin ilk işi sinagogları yakıp yıkmak oldu 

DIŞ HABERLER SERVİSİ 


İsrail, dün sabaha karşı Gazze Şeridi'ndeki 3 bin askerini çekerek bölgedeki 38 yıllık işgalini resmen sona erdirdi. 
Gazze Şeridi'ndeki 21 Yahudi yerleşim biriminin Şaron hükümetinin kararı uyarınca geçen ay tek yanlı olarak boşaltılıp yıkılmasının ardından, dün de İsrail askerleri sembolik bayrak indirme töreni düzenledikten sonra konvoylar halinde bölgeden ayrıldı. Son olarak Gazze Şeridi'ndeki İsrail askerlerinin komutanı Albay Aviv Koçavi'nin de Türkiye saatiyle TSİ 06.50'de Kisufim geçiş noktasından Gazze'yi terk etmesiyle bölgede İsrail askeri kalmadı. 
Filistin lideri Mahmud Abbas da, Filistin halkının 100 yıldır böyle sevinçli bir gün yaşamadığını belirterek, "İsrail askerleri, tankları ve askeri araçlarının topraklarımızı terk ettiğini, İsrail bayrağının indirildiğini ve yerine Filistin bayrağı çekildiğini görüyoruz" dedi. 

Günah diye yıkmamışlardı 
Boşaltılan yerleşim birimlerine önce Filistin güvenlik güçleri, ardından da havaya ateş açarak sevinç gösterisinde bulunan Filistinliler girdi. Filistinliler Gazze Şeridi'ndeki bir sinagogu yağmaladı, ikisini de ateşe verdi. Netzarim yerleşimindeki bir sinagog da Filistinliler tarafından buldozerle yıkıldı. 
İsrail, din adamlarının sinagog yıkmanın günah olduğunu bildirmesi üzerine Gazze'deki 19 sinagogu yıkmama kararı almıştı. Mahmud Abbas'ın ulusal güvenlik danışmanı Cibril Racub, sinagoglar dahil İsrailliler'den kalan tüm binaları yıkacaklarını açıkladı. 


</TEXT>
</DOC>
