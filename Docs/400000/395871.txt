<DOC>
<DOCNO> 395871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sontur27.html </URL>
<DATE> 2005/11/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Mavi Akım'ın açılışı protesto edildi 
</HEADLINE>
<TEXT>

     Samsun’da Mavi Akım Projesi’nin resmi açılış törenini protesto için yürüyüş yapmak isteyen grup, polisin müdahalesi sonrasında basın açıklaması yaptıktan sonra dağıldı. 
     Çarşamba İlçesi’ndeki BOTAŞ Doğal Gaz Basınç Düşürme ve Ölçüm İstasyonu’nda Başbakan Recep Tayyip Erdoğan, Rusya Devlet Başkanı Vladimir Putin ve İtalya Başbakanı Silvio Berlusconi’nin katılımı ile yapılan töreni protesto etmek isteyen bir grup, Cumhuriyet Meydanı’nda toplandıktan sonra liderlerin geleceği düşüncesi ile Büyük Samsun Oteli’ne yürümek istedi. 
     Halkevleri üyelerinin de aralarında bulunduğu grubun yürüyüşe geçmesi üzerine olaya güvenlik güçleri müdahale ederken, Yaşar Doğu Spor Salonu önüne kadar gelen grubun daha ileriye gitmesine polis izin vermedi. 
     Bunun üzerine grup adına basın açıklaması yapan Halklar ve Özgürlük Cephesi ile Halkevleri Ortak Sözcüsü Derya Özkaya, projenin halkın yararına olmadığını savunarak, "Bunlar emperyalist tekellerin, işbirlikçi sermayenin çıkarları için gerçekleştirilen çalışmalardır" dedi. 
     Eylemciler yapılan basın açıklamasının ardından dağıldılar. 
     
</TEXT>
</DOC>
