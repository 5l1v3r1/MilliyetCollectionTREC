<DOC>
<DOCNO> 359990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yazar/temelkuran.html </URL>
<DATE> 2005/07/11/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Arada sıkışan üçüncü taraf 
</HEADLINE>
<TEXT>

Mavi gözlü, beyaz derili adamlar, uygarlık, meşruiyet, iyilik sözcüklerini ele geçirirken, dünyanın diğer yarısı bombalar patlatarak bu sözcükleri geri almaya çalışıyor. Arada kalanlarsa iki tarafı da sevmiyor 

The Guardian'ın sevdiğimiz yazarı George Monbiot benden daha ileri gitmiş... Afrika'nın "kurtarılması" için yapılan Live 8 konserlerini eleştirirken bendeniz, sadece Nokia reklam panolarının konser alanında göründüğünü, Afrika'nın karnı, siyah köle-işçiler tarafından cep telefonlarına gereken madenler için deşilirken Kara Kıta'yı kurtarmak için yapılan konserde "sponsorluğun" böyle yapılmasının tuhaf olduğunu yazmıştım. 
Monbiot daha da coşmuş ve konsere ön ayak olan U2'nun solisti Bono ile Bob Geldof'a "kapitalizmin ozanları" demiş. 

Biri söylese... 
Böyle şeyler yazdığınızda "Ama sen de hiçbir şeyi beğenmiyorsun kardeşim " diyen çok olur. Oysa yazı yazan, insanlığın kaydını tutan adamın mesleğidir beğenmemek. Bazen huysuzlanan bir ihtiyar gibi, bazen de daha iyi bir hayatı ve dünyayı hayal eden bir çocuk gibi beğenmemektir yazı yazanın hadisesi. Dahil olmamaktır. Hariçte durmaktır mesele. Beğendiğini, neyin doğru olduğunu söylemek ise... Bugünlerde dünyada herkes bunu istemiyor mu Birilerinin çıkıp daha iyi bir hayat, başka bir dünya için ne yapılması gerektiğini keşke biri söylese. Ama... 

Üçüncü taraf 
"Dünyanın en yakışıklı lideri benim" tarzını benimseyen Tony Blair'in Londra'da yaşanan patlamalardan sonra yaptığı açıklamada da aklıma geldi bu. Oysa açıklama iyi başlamıştı. G8 liderlerinin fonda "Çok ciddi duralım, tamam mı " gibisinden sözleşmiş olarak durduğu açıklama, uzun ve dramatik es'lerle devam ederken son cümlede sızdı mesele 
"... uygar insanlara saldırılmıştır." 
Dünyanın derdi buradan çıkıyor zaten. Mavi gözlü, beyaz derili adamlar uygarlık sözcüğünün kendilerine ait olduğunu söylüyorlar. Giderek masumiyet, meşruiyet, iyilik sözcüklerini ele geçiriyorlar. Dünyanın diğer yarısı ise bu sözcükleri onların ellerinden bombalar patlatarak geri almaya çalışıyorlar. Üstelik silahlarını da aynı adamlardan alıyorlar. Arada da sizin, benim gibi insanlar var iki tarafı da sevmiyorlar Mesele şu ki, iki taraf cümlelerini çok sert ve keskin kurarken üçüncü tarafa sadece olup bitenlerin kaydını tutmak ve soru sormak kalıyor Ne yapmalı 
Giderek üçüncü tarafın, yazı yazanın mesleği, bu arayıştan ibaret oluyor. Dünya muhalefeti, muhalefeti dünya üzerinde sosyal forumlarda oraya buraya gezerek "arama toplantısı" haline getiriyor. Memnun olmayanların, dahil olmayanların ve başka bir dünya isteyenlerin mesleği tereddüt etmek oluyor. Neyin yapılmayacağını artık herkes biliyor. Ama ne yapmalı üzerine kimse net bir cümle kurmuyor. Muhalefet, tehlikeli bir biçimde, sadece sormak haline geliyor. 

Ankara'da bir gece 
"Ne yapayım " dedi orta yaşlı adam. Genç olanı "Bu ülkede kuşaklar arası aktarım yok. Biz, 'iyi adam' şimdi nasıl yaşar bilmiyoruz. Bu hayat nasıl yaşanmalı, bunun örneği yok artık önümüzde" diye karşılık veriyor. Dünyayı, memleketi, giderek hayatın ve insanın nasıl olması gerektiğini konuşmuşlar bütün gece. Giriş, düğüm bölümünü geçmişler artık sonuç cümlelerini kuracaklar ikisi de. Orta yaşlı olanı hiçbir şeyin işe yaramadığını söylüyor. Genç olanı ise onun çocuklarla konuşması gerektiğini. Çünkü... "Bisikletle gidiyordum bir gün. Bir arabayı çizdim yanlışlıkla. 'Mal çok önemli' demişler o güne kadar bana, korktum o yüzden. Ama adam arabadan indi. Omzuma elini koydu, 'Önemli değil. Dikkatli sür' dedi sadece. O gün mülkiyet duygum değişti benim". 
Bazen bu dünya için, bu mütereddit dünya hayallerimiz için bir şey yapmadığımızı sanıyoruz. Oysa yaptığımız küçücük şeyler, kurduğumuz küçük cümleler bile hiç de ummadığımız kadar büyük sonuçlara yol açıyor. Biz bilmiyoruz, bizim kurduğumuz, öylesine söylediğimiz iyilikli bir cümle bir yerlerde bir çocuğu kuruyor. Bir çocuk iyi bir adam oluyor belki. Belki, hiç değilse şimdilik, dünya büyük cümlelerle değil, küçücük cümlelerle değişiyor. Sadece soru sorduğumuzu sanırken biz, aslında ağzımızdan çıkan küçük cümleler başka bir dünya kurabiliyor. 



</TEXT>
</DOC>
