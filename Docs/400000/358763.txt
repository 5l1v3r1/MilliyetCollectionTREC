<DOC>
<DOCNO> 358763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sontur47.html </URL>
<DATE> 2005/07/06/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Muğla İl Sağlık Müdürü "Hastanelere başvuranların sayısı 355'e çıktı" 
</HEADLINE>
<TEXT>

     Muğla İl Sağlık Müdür Yardımcısı İsmail Hakkı Timur, Yatağan İlçesi’nde ishal, ateş, kusma ve mide bulantısı şikayetleriyle hastaneye başvuruların olduğunu, bu nedenle tahlil sonuçları alınıncaya kadar şehir suyunun kaynatılmadan içilmemesi gerektiğini söyledi. 
     Timur, AA muhabirine yaptığı açıklamada, bugün öğle saatlerine kadar Muğla Devlet Hastanesi, Menteşe Devlet Hastanesi ve Yatağan Devlet Hastanesi ile sağlık ocaklarına başvuranların sayısının 335’e ulaştığını bildirdi. Bunların 50’sinin hastaneye yatırıldığını ifade eden Timur, "Yatırılanların 7’si taburcu edildi. Diğerlerinin durumları iyi tedavileri sürüyor" diye konuştu. 
     Timur, ilçedeki içme suyuyla ilgili Muğla’da tahlillerin yapıldığını, tahlillerin sonucunun alınabilmesi için 48 saatin geçmesi gerektiğini bildirdi. 
     Yatağanlılardan önlem olarak şehir suyunu kaynatmadan içmemelerini isteyen Timur, "Kaynağı belirlenmeyen sular içilmemelidir. Damacana suların nereden geldiği araştırılmalı, ayrıca sebze ve meyveler kesinlikle yıkanmadan yenilmemelidir" dedi. 
     Timur, söz konusu hastalık vakalarının aydınlatılması için yarın çıkacak tahlil sonuçlarını beklediklerini kaydetti. 
     
     "TERMİK SANTRALLE İLGİSİ YOK" 
     İshal, ateş, kusma ve mide bulantısına, termik santralın baca gazının neden olduğu yönündeki iddialarla ilgili açıklama yapan Yatağan Termik Santralı Müdürü Aziz Tığ, bunların santralle ilgisinin olmadığını ifade etti. 
     Tığ, "Uzaktan, yakından bu zehirlenme olayının santralle ilgisi yoktur. İlçe halkı bu konuda huzurlu olsun" dedi. 
     Öte yandan, Yatağan Devlet Hastanesi’ne ishal, ateş, kusma ve mide bulantısı şikayetleriyle başvurular nedeniyle izdiham oluşunca, hastanenin giriş ve çıkışlarındaki güvenlik önlemleri artırıldı. 
     İl Sağlık Müdürü İskender Gencer’in talimatıyla Muğla Devlet Hastanesi’nden 10 uzman doktorun Yatağan Devlet Hastanesi’ne gönderildiği kaydedildi. 
     
</TEXT>
</DOC>
