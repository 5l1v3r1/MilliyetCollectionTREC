<DOC>
<DOCNO> 367608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko06.html </URL>
<DATE> 2005/08/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hong Konglu şirket, Işıklar'ın TMSF'ye borcunu ödedi... 
</HEADLINE>
<TEXT>

     Işıklar Grubu'nun Tasarruf Mevduatı Sigorta Fonu'na TMSF olan borcu, prensip anlaşması imzaladığı Hong Kong merkezli şirket Asia Debt Management tarafından iskontolu olarak ödendi. 
     Işıklar Ambalaj Sanayi ve Ticaret A.Ş'den Borsa'ya gönderilen açıklamada, Grup şirketi Işıklar Holding ile Asia Debt Management Hong Kong Limited ADM ve ADM Maculus Fund LP arasında Işıklar Grubu'nun finansal borçlarının yeniden yapılandırılmasına ilişkin 31 Mayıs 2005 tarihinde imzalanan prensip anlaşması çerçevesinde görüşmeler yapıldığı kaydedildi. 
     Görüşmeler neticesinde ADM'nin Işıklar Grubu'nun TMSF'ye olan anapara ve faizli toplam borç tutarının iskonto edilmek suretiyle devralmasına ilişkin verdiği teklif üzerinde ADM ve TMSF'nin mutabakata vardıkları belirtilen açıklamada, devamla şöyle denildi 
     ''Taraflar arasında imzalanan 5 Ağustos 2005 tarihli alacak temlik sözleşmesi ile Işıklar Grubu'nun 5 Ağustos 2005 tarihi itibariyle TMSF'ye olan 23 milyon 502 bin 479 dolarlık toplam borcu, yüzde 45 iskonto ile 12 milyon 926 bin 364 dolar karşılığında ADM firmasına temlik edilmiştir. 
     Söz konusu tutarın ADM tarafından TMSF'nin hesaplarına 5 Ağustos 2005 tarihi itibariyle ödendiği TMSF tarafından Işıklar Grubu'na bildirilmiştir.'' 
     
</TEXT>
</DOC>
