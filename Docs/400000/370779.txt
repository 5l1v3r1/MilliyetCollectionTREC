<DOC>
<DOCNO> 370779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/siyaset/siy01.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DTH'ye iki genel başkan 
</HEADLINE>
<TEXT>


Demokratik Toplum Hareketi, 11 Eylül'de partileştiğini ilan edecek. Partide eş başkanlık sisteminin uygulanması benimsendi. 2 genel başkandan birisi Türk kökenli ve kadın olacak 

NAMIK DURUKAN Ankara 


Eski DEP milletvekilleri Leyla Zana, Hatip Dicle, Orhan Doğan ve Selim Sadak'ın da içinde yer aldığı Demokratik Toplum Hareketi DTH 11 Eylül'de partileştiğini ilan edecek. Eski DEP milletvekilleri, kapatılan HADEP'in genel Başkanı Murat Bozlak ile DEHAP Genel Başkanı Tuncer Bakırhan'ın da katıldığı toplantının sonucunda, DTH Kurucular Kurulu'nun 9 Eylül'de toplanması, bu toplantıda program ve tüzüğe son şeklinin verilmesi, partinin adı ve genel başkanın belirlenmesi konusunda anlaştı. 

İsim belirlenemedi 
DTH'de, bazı Avrupa ülkelerinde olduğu gibi eş başkanlık sisteminin uygulanması da benimsendi. Partinin iki genel başkanından birisinin Türk kökenli ve kadın olması kararlaştırıldı. Ancak isim konusunda görüş birliğine varılamadı. Teröristbaşı Abdullah Öcalan'ın, Özgür Gündem gazetesi yazarları arasında yer alan Sosyolog Pınar Selek'i genel başkanlık için önermesine rağmen, kurul üyelerinin buna sıcak bakmadığı ifade edildi. 
Örgüt üyeliğinden 15 yıla mahk m edilen ve bu nedenle siyaset yapmaları yasak olan, ancak AİHM kararı doğrultusunda yeniden yargılandıklarından siyaset yapıp yapamayacağı tartışılan Zana'nın ismi ise, Dış İlişkilerden Sorumlu Genel Başkan Yardımcılığı için geçiyor. Leyla Zana, Hatip Dicle gibi isimlerin partiye üye olmaları ya da parti yönetiminde yer almaları halinde, siyaset yapıp yapamayacaklarına yönelik son sözü Yargıtay Başsavcılığı söyleyecek. 


</TEXT>
</DOC>
