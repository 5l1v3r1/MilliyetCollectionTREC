<DOC>
<DOCNO> 352892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sondun44.html </URL>
<DATE> 2005/06/17/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Irak'ta 2 ABD askeri öldü... 
</HEADLINE>
<TEXT>

     Irak’ta yola yerleştirilen bombanın patlaması sonucu 2 Amerikan askeri öldü. 
     Amerikan ordusu, başkent Bağdat’ın 115 kilometre batısındaki Ramadi kenti yakınında meydana gelen olayda, Amerikan askerlerinin bulunduğu aracın yola yerleştirilen bombaya çarptığını ve patlamada 2 askerin öldüğünü açıkladı. 
     Bu son kayıplarla birlikte Amerikan ordusunun kayıpları, Irak savaşının başladığı Mart 2003’ten itibaren 1716’ya yükseldi. 
     Bu arada ABD, Irak’ta direnişçileri örgütlemek ve onlara mali destek vermekle suçladığı Iraklı Muhammed Yunus Ahmed’in malvarlığını dondurdu. 
     ABD Hazinesi’nden yapılan açıklamada, direnişçilere verdiği destek nedeniyle aranan Ahmed’in, Baas Partisi’nin yeniden kurulmasına liderlik ettiği ve Saddam Hüseyin rejimi döneminde Irak’ta bölge valiliği yaptığı belirtildi. 
     ABD Hazinesi Yabancı Malvarlıklarını Denetleme Dairesi Başkanı Robert Werner, Ahmed’in, ABD Merkez Komutanlığı’nın direnişin önemli liderleri listesinde ilk sıralarda yer aldığını ve Irak’taki çokuluslu gücün, yakalanması için Ahmed’in başına 1 milyon dolar ödül koyduğunu söyledi. 
     ABD’nin Ahmed’in mal varlığını, hükümete, eski Irak rejimi ya da terörist örgütleri desteklediğine inanılan bireylerin ya da grupların mal varlıklarını dondurma izni veren başkanlık talimatına dayanarak dondurduğu belirtildi. 
     
</TEXT>
</DOC>
