<DOC>
<DOCNO> 370733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas14.html </URL>
<DATE> 2005/08/17/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sertleşme sorunundaki yanlış inanışlar... 
</HEADLINE>
<TEXT>

     -ÇÜ’DE ERKEK CİNSEL SAĞLIK ANKETİ... 
     -PROF. DR. BOZDEMİR 
     "ERKEKLERDE, CİNSEL SAĞLIĞIN GENEL SAĞLIĞIN AYRILMAZ BİR PARÇASI OLDUĞU ÇOĞUNLUKLA GÖZ ARDI EDİLMEKTEDİR" -"SERTLEŞME SORUNU BULUNAN HASTALARIN YALNIZCA KÜÇÜK BÖLÜMÜNE TANI KONMAKTADIR, BU DA SERTLEŞME SORUNU YAŞAYANLARIN ÇOĞUNUN SORUNA SESSİZCE KATLANMAKTA OLDUĞU ANLAMINA GELMEKTEDİR" ADANA A.A - 17.08.2005 - Çukurova Üniversitesi ÇÜ Tıp Fakültesi Aile Hekimliği Anabilim Dalı Başkanı Prof. Dr. Nafiz Bozdemir, erkeklerde, cinsel sağlığın genel sağlığın ayrılmaz bir parçası olduğu gerçeğinin çoğunlukla göz ardı edildiğini, cinsel sağlık sorunu bulunan erkeklerin önemli bölümünün soruna sessizce katlandığını bildirdi. 
     Bozdemir, AA muhabirine yaptığı açıklamada, erkeklerde cinsel sağlık sorunlarının genellikle 40 yaşın üstünde başladığını, 60 yaştan sonra her üç erkekten ikisinin sertleşmeyi sağlama ya da sürdürmede bazı sorunlar yaşadığını belirtti. 
     Erektil disfonksiyon olarak da bilinen sertleşme sorunlarının, milyonlarca erkeği etkilediğini, ancak sertleşme sorunu bulunan hastaların yalnızca küçük bölümüne tanı konulduğunu anlatan Bozdemir, şunları söyledi 
     "Bu da sertleşme sorunu yaşayanların çoğunun soruna sessizce katlanmakta olduğu anlamına gelmektedir. Erkeklerde cinsel sağlığın genel sağlığın ayrılmaz bir parçası olduğu çoğunlukla göz ardı edilmektedir. Sertleşme sorunu birçok erkeğin konuşmaktan rahatsızlık duyabileceği bir konu olduğu için bunu anlamak zor değildir. Bu da erkek cinsel sağlığıyla ilgili bilgilerin çok sınırlı olmasına yol açmaktadır. Bu nedenle internet üzerinden www.lokman. 
     cu.edu.tr family adresli siteden kapsamlı bir anket çalışması başlattık. Ekim sonuna kadar sürecek anket çalışmasına en az 2-3 bin kişinin katılmasını bekliyoruz. Bu anket bilimsel çalışmalarımıza ışık tutacak." 
     
     SERTLEŞME SORUNU HAKKINDAKİ YANLIŞ İNANIŞLAR 
     Prof. Dr. Bozdemir, erkeklerdeki en önemli cinsel sağlık sorunu olan sertleşme sorunuyla ilgili çok sayıda yanlış inanış olduğunu da vurgulayarak, şöyle devam etti 
     "Bu inanışların başında tümüyle kafada yaratılan bir sorun 
     olduğu gelmektedir. Oysa son 25 yılda sertleşme sorunlarının tıbbi bir durumdan kaynaklandığı açıklığa kavuşmuştur. Sertleşme sorununun yalnızca yaşlı erkeklerde görüldüğüne dair kanı da yanlıştır. Bu durum 40 yaşın üzerindeki erkeklerde daha sık görülmekle birlikte, her yaştaki erkekte meydana gelebilir. Yapılan yeni bir çalışma, 40 ile 70 yaşları arasındaki erkeklerin yaklaşık yarısının zaman zaman sertleşme sağlama veya sürdürmede sorun yaşadığını ortaya koymuştur. Sertleşme sorunlarının oranı yaşla birlikte artsa da tek başına yaşlanma sertleşme sorununun bir nedeni olarak görülmemektedir. Sertleşme sorunlarının yaşlı erkeklerde daha sık görülmesinin nedeni, yüksek kan basıncı gibi yaşa bağlı hastalıklardır." Bozdemir, "cinsel ilişki için çok yaşlısınız" kanısının da toplumda yanlış bir kanı olduğunu, oysa tüm yaşlardaki çiftlerin cinsel ilişkiyle ilgisinin bulunduğunu belirtti. Kalp hastalığının cinsel ilişkiye girilmesi durumunda kalp krizine yol açabileceği inanışına da değinen Bozdemir, "Kalp hastalığı önemli bir tıbbi durumdur, ancak cinsellikten zevk alamayacağınız anlamına gelmez. Kalbinizin cinsel aktivite için fiziksel gereksinimleri karşılayabilecek güçte olup olmadığını doktorunuzla görüşmelisiniz" dedi. Bozdemir, bazı hastalıkların dışında sigara, alkol alışkanlığı, stres ve şişmanlığın sertleşme sorununa yol açabilecek en önemli nedenler olduğunu da bildirdi. 
     
</TEXT>
</DOC>
