<DOC>
<DOCNO> 390422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko15.html </URL>
<DATE> 2005/10/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
'İkinci el' otomobil piyasası bayramı unuttu... 
</HEADLINE>
<TEXT>

     Haluk Yüksel AA 

''İkinci el'' otomobil piyasası, kredi faizlerindeki düşüş, sıfır otomobillerdeki kampanyalı cazip fiyatlar ve kullanılmış otomobillerin yatırım aracı olmaktan çıkması nedeniyle, yaklaşan bayram tatiline rağmen durma noktasına geldi. 
     Bursa Oto-Koop Başkanı Rasim Hazar, AA muhabirinin sorularını yanıtlarken, geçmiş yıllarda Ramazan ve Kurban Bayramı yaklaştığında ikinci el otomobil satışlarının ciddi oranda arttığını anımsatarak, bu yıl tersine inanılmaz bir durgunluk yaşadıklarını söyledi. 
     Hazar, kampanyalı fiyatlar yüzünden sıfır otomobillerle ''ikinci el'' otomobiller arasındaki fiyat farkının azaldığını, bunda kredi faizlerindeki düşüşün de etkili olduğunu ifade ederek, kullanılmış otomobillerin artık yatırım aracı olmaktan çıktığını belirtti. 
     Bursa Oto-Koop'ta, otoparkların araçlarla dolduğunu, ancak alıcı olmadığını kaydeden Hazar, şunları kaydetti 
     ''Önceki senelerde kendi bindiğimiz aracı dahi satıyorduk, dükkanlar tamamen boşalıyordu, araç kalmıyordu. Bu sene araç satan çok, almaya gelen yok. Geçen yılki fiyatlara göre, 2 ila 4 bin YTL arasında indirim yaptığımız halde alıcı bulamıyoruz. 300 işyeri bulunan çarşımızda günde sadece 10-15 kişi araç almaya geliyor. Bir yıl önce bu sayı 100-150'ydi. Kelimenin tam anlamıyla sinek avlıyoruz. 30 yıllık meslek hayatımda, körfez krizleri dahil bu kadar kötü dönem yaşamadım.'' Bursa'da son bir yıl içinde 15 bin yeni aracın trafiğe dahil olduğunu belirten Hazar, sıfır otomobillerin satışındaki artışa karşın, ikinci el otomobil satışı yapan galericilerin durgunluk yüzünden masraflarını dahi karşılayamadığına dikkati çekti. 
     Hazar, Bursa Oto-Koop'ta halen 15 işyerinin kapalı olduğunu, bu sürecin devamı halinde yıl sonuna kadar çok sayıda işyerinin faaliyetini durdurabileceğini kaydederek, yetkililerden, kayıtdışı çalışan açık oto pazarlarının kapatılması yönündeki taleplerinin yerine getirilmesini beklediklerini sözlerine ekledi. 
     
Bursa Oto-Koop'ta bazı modellerin ''ikinci el'' fiyatları şöyle 
     

Marka Model En düşük YTL En yüksek YTL Doğan 2001 12.000 13.000 Şahin 2001 11.000 12.000 Palio 1.2 2001 12.000 12.500 Renault Clio Symbol RNA 2001 13.000 14.000 Renault Clio HB 2001 14.000 15.000 Renault 1.4 RNA 2001 12.500 13.000 Renault Megan RTX 2000 16.000 17.000 Ford Focus Ambiente 2001 16.000 17.000 Opel Astra CD 2000 17.500 18.500 Opel Corsa 1.2 2001 15.000 16.000 Honda Civic 1.6 2001 17.000 18.000 Hyundai 1.3 2001 11.500 12.000 Hyundai 1.3 LX 2001 12.000 12.500 Toyota Corolla Terra 2001 15.000 16.000 Volkswagen Bora 2001 20.000 21.000 Passat Trendline 2001 24.000 25.000      

     
</TEXT>
</DOC>
