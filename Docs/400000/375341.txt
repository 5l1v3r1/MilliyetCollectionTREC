<DOC>
<DOCNO> 375341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun32.html </URL>
<DATE> 2005/09/03/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Erdoğan Kıbrıs sorununu BM zemininde çözümlenmesinden yanayız 
</HEADLINE>
<TEXT>

     Başbakan Recep Tayyip Erdoğan, ''Biz Kıbrıs sorununun Birleşmiş Milletler zemininde çözümlenmesinden yanayız. Konu BM'ye getirilir ve bu zeminde bir çözüm aranırsa biz elimizden gelen desteği veririz'' dedi. 
     Erdoğan, Como yakınlarındaki Cernobbio'da düzenlenen Ambrosetti Forumu'nda CNBC ve İtalyan SKY televizyonlarına verdiği demeçte, Kıbrıs sorununun halen çözümlenememiş olmasının Türkiye ve KKTC'den kaynaklanmadığına işaret etti. Erdoğan, şöyle konuştu 
     ''Bildiğiniz gibi 24 Nisan 2004'te, Birleşmiş Milletler Genel Sekreteri'nin hazırladığı Annan planı adada halk oylamasına sunulmuştur. Referandum öncesinde AB de, çıkacak 'evet' oyunun adanın tümüyle ilgili bir mesele olduğunu, bunun Kıbrıs'ın tümünün AB'ye alınmasını sağlayacağını belirtmiştir. Ancak KKTC Kıbrıs'ın bütünlüğüne 'evet' derken, Güney Kıbrıs ise Annan planına 'hayır' demiştir. Ardından da 1 Mayıs'ta Güney Kıbrıs AB üyesi yapılmıştır. Halbuki Kopenhag kriterlerine göre, belirli bir coğrafyada sınır sorunlarını halledememiş bir ülke AB'ye üye olarak alınamaz. Ama o dönemde bu ilkeye ters düşen bir uygulama yapılmıştır. Tabii ki bu da sıkıntı verici bir durumdur.'' Erdoğan, Türkiye'nin dün olduğu gibi bugün de Kıbrıs sorununun BM nezdinde çözümlenmesinden yana olduğunu söyledi. 
     
     TÜRKİYE'NİN AB ÜYELİĞİ 
     Başbakan Erdoğan, 3 Ekim'de Türkiye'nin AB ile tam üyelik müzakerelerine başlayacağını hatırlatarak, ''Türkiye olarak AB ile üyelik sürecinde, gerek uyum yasaları gerekse uygulamalar konusunda çok ciddi adımlar atmış olduğumuz ortadadır'' dedi. 
     Erdoğan, AB ülkeleri arasında özellikle Fransa tarafından Türkiye'nin üyeliğine karşı çıkıldığı biçimindeki değerlendirmeleri de gerçekçi bulmadığını belirtti. Erdoğan, Fransa'daki referandumun Türkiye'nin üyeliğiyle ilintilendirilmesinin yanlış olduğunu anımsatarak, şunları kaydetti 
     ''Fransa'daki referandumda, Fransız halkı AB Anayasası ile ilgili iradesini ortaya koymuştur. Ama bunun asla Türkiye ilgili bir yanı yok. Orada Türkiye'nin AB'ye girip girmeyeceği değil, sadece AB Anayasası oylanmıştır. Kaldı ki Fransız halkında oylama sonucu ortaya çıkan kanaatin pekişmesinin, direkt olarak anayasa ile ilgili olduğu kanaatinde de değilim. Bunun birazda oradaki yerel politikalar, oradaki iktidarlarla alakalı olduğunu düşünüyorum. Bu tür olgular, çoğu zaman halkın değerlendirmesinde de ciddi bir tesir oluşturabilmektedir.'' 
     
     IRAK 
     Erdoğan, ''ABD sizce Irak'ta daha ne kadar kalabilir '' sorusunu ise şöyle yanıtladı 
     ''Şu an itibariyle bu konuda herhangi bir tarih belirtmek yanlış olur. Zira Irak'ın halihazırda ne düzenli bir ordusu var ne de düzenli bir güvenlik gücü. Her şeyden önce Irak'ta güvenliğin temini için mevcut sürecin işletilmesi, Irak hükümetinin artık tamamen oturmuş hale gelmesi lazım. ABD'nin ortaya koyduğu tavırla tüm bu konularda gerekli sinyaller verilerek, Irak'ta işler hal yoluna girene dek mevcut süreç devam etmelidir diye düşünüyorum.'' Erdoğan, Irak'ta istikrarın sağlanması konusunda Müslüman ülkelerinden de yararlanılması gerektiğine değinerek, şöyle konuştu 
     ''Türkiye olarak bizler, Irak askerini, Irak polisini her an eğitmeye hazır olduğumuzu söyledik. Bu konuda, halkı Müslüman olan yönetimlerden istifa etmenin çok daha faydalı olacağı kanaatindeyim. Bunu da açık ve net bir şekilde söylemek isterim.'' Başbakan Erdoğan, Türkiye-İtalya arasındaki ikili ilişkilere dair bir soruya karşılık ise ''Sayın Berlusconi ile tanıştığımız günden bu yana Türkiye-İtalya ilişkilerinde gözle görülür bir tırmanış gerçekleşti. İtalya'nın Türkiye'deki yatırımları, attığımız müşterek adımlar hızla devam ediyor, devam da edecek'' dedi. 
     Erdoğan, dün Roma'da İtalya Başbakanı Silvio Berlusconi ile yaptığı görüşmede, medeniyetler arası ittifak konusunun da gündeme geldiğini ifade ederek, şunları söyledi 
     ''Medeniyetler arası ittifakın sağlanması konusunda, gerek Müslümanlar gerek Hıristiyanlar gerekse Musevilerin üzerine düşen görevleri yerine getirmeleri, müşterek bir perspektiften hareketle bu konuda ortak bir akıl oluşturmaları önemli. Bilimadamlarından siyasilere varana dek bu konuda neler yapılabilir Roma'da bu konuları da müzakere imkanımız oldu. Bu konuda hiç kuşkusuz hepimize düşen görevler var.'' 
     
</TEXT>
</DOC>
