<DOC>
<DOCNO> 352944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko44.html </URL>
<DATE> 2005/06/17/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kretschmer Türkiye'nin önüne yeni kriterler konulmayacak 
</HEADLINE>
<TEXT>

     Avrupa Komisyonu Türkiye Delegasyonu Başkanı, Büyükelçi Hans Jörg Kretschmer, AB'ye dönük Türkiye'nin önüne yeni kriterler konulmayacağını ifade ederken, ''benim şahsi kanaatim, Türkiye bütün kriterleri yerine getirdiği takdirde, AB'ye üye olacağı yönündedir'' dedi. 
     Kretschmer, Denizli Sanayi Odası'nda DSO düzenlediği basın toplantısında, Denizli'deki incelemeleri, Vali Gazi Şimşek ve yerel yöneticilerle yaptığı görüşmeleri değerlendirdi. AB süreciyle ilgili açıklamalarda bulundu. 
     3 Ekim tarihi itibarıyla Türkiye AB ilişkilerinde ''yeni bir sayfa'' açılacağına dikkati çeken Kretschmer, ''Çünkü resmi olarak katılım müzakereleri başlatılacak. Bu, tarihi bir adım teşkil ediyor. Bir ülkenin tam üyeliğinden önce ikili ilişkiler açısından atılacak son adım budur'' dedi. 
     Katılım müzakerelerini, bir aday ülkenin ''AB standartlarına tam uyum sağlaması ve benimsemesinden oluşan bir süreç'' olarak nitelendiren Kretschmer, Türkiye'nin bu yöndeki çalışmalarını 2-3 yıl önce başlattığını, önemli siyasi reformlar gerçekleştirdiğini, AB'nin de bunlara dayanarak Türkiye ile müzakerelerin başlaması için doğru zamanın geldiğine karar verdiğini ifade etti. 
     
     ''2014, ASLINDA ÇOK DA UZUN BİR SÜRE DEĞİL'' 
     Müzakerelerin bir süreci oluşturduğunu, bu süreç tamamlanıncaya kadar yapılacak pek çok şey olduğunu vurgulayan Kretschmer, Türkiye'nin üye olabileceği tarih olarak görülen 2014 yılına kadar olan sürenin aslında çok da uzun olmadığını söyledi. 
     Kretschmer, Türkiye'nin bu süre zarfında kararlı ve konulara odaklanarak çalışmasının önem arz ettiğini, çünkü AB'nin karmaşık ve teknik açıdan zor olan mevzuatını benimsemesi gerektiğini belirtti. 
     
     ''KAMUOYU ÖNEMLİ'' 
     Katılım sürecinin önemli unsurlarından birinin ''kamuoyu'' olduğuna işaret eden Kretschmer, Türkiye'nin AB'ye üyeliği konusunda hem AB hem de Türkiye kamuoyunda ''bir sorun olduğunu düşündüğünü'' ifade ederken, şöyle konuştu 
     ''AB tarafında sorun belli. Bazı üye devletler, Türkiye'nin AB üyeliğine şüpheyle yaklaşıyor. Türkiye tarafında da sorun var. Şu anki duruma göre yüzde 60-70'i Türkiye'nin AB üyeliği fikrini destekliyor. Fakat bununla birlikte daha fazla bir yüzde de, AB ile ilgili bilgi sahibi olmadığını itiraf ediyor. AB ile ilgili bilgi sahibi olmadan getirilen bir kanaat ya da fikir, istikrarlı değildir. Kolay şekilde değişebilir.'' 
     
     YENİ KRİTER YOK 
     Bu arada katılım süreci kriterlerinin çok önceden belirlendiğini hatırlatan Kretschmer, Türkiye'nin önüne yeni kriterler konulmayacağını söyledi. 
     ''Süreç, siyasi kriterlerin yanı sıra Türkiye'nin AB müktesebatına uyum sağlamasından ibarettir'' diyen Kretschmer, AB müktesebatı derken, bir aday ülkenin kabul etmesi ve uygulamaya koyması gereken prensiplerden bahsettiğini anlatırken, ''çünkü sonuç itibariyle AB Türkiye'ye uyum sağlamayacak. Türkiye, AB'nin standart ve uygulamalarına uyum sağlayacak'' ifadesini kullandı. 
     
     ''ŞAHSİ KANAATİM...'' 
     Şahsi kanaatinin, Türkiye bütün kriterleri yerine getirdiği takdirde ''AB'ye üye olacağı'' yönünde olduğunu kaydeden Kretschmer, Türkiye'nin AB'deki farklı seslerden ya da farklı gelişmelerden etkilenmemesini, olumsuz gelişmeler nedeniyle dikkatinin dağılmasına izin vermemesini istedi. 
     2014 tarihine kadar AB'ye üye birçok devlette farklı farklı siyasi gelişmeler olabileceğini ifade eden Kretschmer, sözlerini şöyle tamamladı 
     ''Önemli olan, Türkiye'nin bu sürece devam etmesi ve fazla endişelenmemesidir. Her zaman AB içinde kritik sesler ya da Türkiye'ye şüpheyle yaklaşan taraflar oldu. Fakat geçmişe bakacak olursanız, kaydedilen ilerlemelerle 1999 yılında aday ülke ilan edildi, 2004'te de Türkiye ile katılım müzakerelerinin başlatılması kararlaştırıldı. 
     Yani süreçte pozitif yönde bir ilerleme görüldü. Bu da Türkiye'nin reformlar sürecinde gösterdiği iyi performansa dayalı yapıldı. Türkiye'nin gelecekte de reform sürecinde yine etkili şekilde ilerlemesi halinde, aynı trendin devam edeceğine ve Türkiye'nin üyelik aşamasına geleceğini inanıyorum.'' 
     
</TEXT>
</DOC>
