<DOC>
<DOCNO> 382946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur10.html </URL>
<DATE> 2005/09/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
20 yıl sonraki Türkiye tahmini... 
</HEADLINE>
<TEXT>

     Türkiye’nin demografik yapısını, ABD Nüfus Bürosunun uluslararası veri tabanına göre inceleyen Eskişehir Osmangazi Üniversitesi Teknoloji Araştırma Merkezi TEKAM Müdürü Prof. Dr. Muammer Kaya, 69 milyon 661 bin olan nüfusun 2010’da 73, 2020’de de 79 milyon olacağının tahmin edildiğini bildirdi. 
     Prof. Dr. Kaya, AA muhabirine yaptığı açıklamada, Türkiye’nin 20 yıl sonraki demografik yapısını ABD Nüfus Bürosu’nun uluslararası veri tabanına göre incelediğinde, her 1000 kişi içinde doğum sayısının 2005’te 17’yi bulurken 2025’te 12’ye düşeceğinin ortaya çıktığını 
     kaydetti. 
     Her 1000 nüfus için ölüm sayısının 2005’te 6 olurken 2025’te 7’ye çıkmasının tahmin edildiğini anlatan Prof. Dr. Kaya, şöyle konuştu 
     "Yıllık nüfus artış hızı 2005’te yüzde 1.1’ken 2025’te yüzde 0.6’ya gerileyecek. Doğumdan ortalama yaşam beklentisi 2005’te 72.4 
     yıl düzeyinde bulunurken 2025’te 77 yaşa çıkacak. Her 1000 doğumda çocuk ölüm oranı ise 2005’te 41’ken 2025’te 20’ye gerileyecek. Her kadın için doğurganlık oranı ise 2005’te 1.9 çocukken 2025’te 1.7 çocuğa düşecek. Sonuç olarak 20 yıl sonra doğum oranı yüzde 30 gibi önemli oranda azalacak, ölüm oranı kısmen artacaktır. Yıllık nüfus artış hızı da hemen hemen yarıya inecek. Yetişkin insanlar ortalama 4.6 yıl daha uzun süre yaşayacak, bebek ölümleri yarıya azalacak ve kadınlar daha az çocuk doğuracak." 
     
     NÜFUS TAHMİNİ 
     Prof. Dr. Kaya, 2005 yılı ortası itibarıyla 69 milyon 661 bin olan nüfusun 2010’da 73 milyon 322 bin, 2020’de 79 milyon 679 bin, 2030’da da 84 milyon 195 bin olacağının tahmin edildiğini belirterek, 2000-2010 yılları periyodunda ortalama yıllık nüfus artış oranının 
     yüzde 1.1, 2010-2020 arasında yüzde 0.8, 2020-2030 arasında da yüzde 0.6 olmasının beklendiğini kaydetti. Nüfusun 2040-2050 yılları arasında artmayacağının tahmin edildiğine işaret eden Prof. Dr. Kaya, şöyle devam etti "2050 yılında 86 milyon 474 bin olacak ülke nüfusu bundan sonra düşüşe geçecek. Yaş ve cinsiyete göre nüfus dağılımı incelendiğinde ülkemizde kadın ve erkek nüfusun her yaş grubunda birbirine yakın olduğu görülmektedir. 2005’te en fazla nüfus 10-29 yaş grubu arasındayken 2025’te 30-49 yaş grubuna kayacak. 2005’te ülke nüfusu genç yani üretken, aktif işgücü yapısına sahipken 2025’te nüfusun büyük kısmı 30-49 yaş grubuna kayacağından hem yaşlı hem de üretim dışı olacak. Gelişmiş ülkelerde olduğu gibi ülkemizde de yaşlı, üretim dışı, tüketici, emekli insan yapısı hakim olacak." Prof. Dr. Kaya, 2025’te tabanı geniş nüfus piramidinden ortası geniş nüfus piramidine geçilmesinin insanların daha iyi yaşam standardı için ideal olduğunu, ancak bunun ülkenin ekonomik durumunun iyileşmesi, kalkınma ve refahla desteklenmesinin şart olduğunu savunarak, "Maalesef bu destekte ülkemiz yavaş yol almaktadır. Üretim, yatırım, istihdam ve ihracat artışını nüfus artışına yetiştirememektedir" dedi. TEKAM Müdürü Prof. Dr. Muammer Kaya, Türkiye’nin yaşlı nüfusuyla gelecekte daha büyük sorunlarla karşılaşmaması için gerekli sosyo-ekonomik tedbirlerin önceden alınması gerektiğini sözlerine ekledi. 
     
</TEXT>
</DOC>
