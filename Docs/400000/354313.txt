<DOC>
<DOCNO> 354313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun22.html </URL>
<DATE> 2005/06/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Azeri Press ajansı ABD, Gürcistan'da askeri üs kurmaya hazırlanıyor 
</HEADLINE>
<TEXT>

     ABD'nin, Gürcistan'ın Azerbaycan sınır bölgesinde bulunan Şirak askeri havaalanına üs kurma hazırlığında olduğu öne sürüldü. 
     Azeri Press ajansının haberine göre, Gürcü hareketi Siyasi Birlik Başkanı Vahtang Talahadze, yaptığı açıklamada, kullanım dışı olan Şirak askeri havaalanında onarım çalışmalarının başladığını ve bölgedeki yerleşim birimlerinin boşaltılması için burada yaşayan her aileye 50 bin dolar yardımda bulunulacağını kaydetti. 
     Talahadze, Amerikalı yetkililerin bölgede askeri üs kurulmasıyla ilgili olarak Azerbaycan ile de anlaşmaya vardığını ifade etti. 
     Gürcistan Savunma Bakanı Irakli Okruaşvili, geçen hafta ABD'de temaslarda bulunmuştu. 
     Gürcistan hükümeti, ülke topraklarında iki Rus askeri üssünün kapatılmasından sonra Gürcistan'da hiçbir yabancı ülkenin askeri üssünün konuşlanmayacağını her fırsatta dile getiriyor. 
     
</TEXT>
</DOC>
