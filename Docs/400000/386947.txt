<DOC>
<DOCNO> 386947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo18.html </URL>
<DATE> 2005/10/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Aziz Yıldırım, Kutlualp'in istifasını istedi... 
</HEADLINE>
<TEXT>

     Fenerbahçe Kulübü'nün Olağan Yüksek Divan Kurulu Toplantısı yapıldı. 
     Fenerbahçe Faruk Ilgaz Tesisleri'nde gerçekleştirilen ve 210 üyenin katıldığı toplantıya kulüp başkanı Aziz Yıldırım ve yönetim kurulu üyelerinin yanısıra, başkan Yıldırım ile fikir ayrılığına düştüğü için istifası istenen yönetici Hakan Bilal Kutlualp de katıldı. 
     Aziz Yıldırım, fikir ayrılığına düşmesinin nedenlerini açıkladıktan sonra, Kutlualp'den istifa etmesini istedi. 
     Kutlualp, toplantıdan sonra istifa edip etmeyeceğiyle ilgili sorulara, ''İstifa edeceğim zaman haberiniz olur'' diyerek yanıt verdi. 
     
     DENETLEME KURULU RAPORU 

     Denetleme kurulu üyesi Sadettin Nalbantoğlu, kulübün 2008 yılına dek ödemesi gereken tahakkuk eden 59 milyon 916 bin, tahakkuk etmemiş de 38 milyon 567 bin 663 dolar borcunun olduğunu, aynı sürede ise beklenen alacak tutarının 107 milyon 907 bin dolar olduğunu açıkladı. 
     Nalbantoğlu, kulübün şahıslara ise 15 milyon 310 bin YTL borcunun olduğunu bildirdi. 
     
     ÖZDEMİR'DEN DEPREMZEDELERE DESTEK ÇAĞRISI 

     Yönetim kurulu faaliyet raporunu okuyan kulüp ikinci başkanı Nihat Özdemir, Fenerbahçe Sportif A.Ş.'nin hisse senetlerinin, ezeli rakiplerini önemli derecede geçerek birinciliğini sürdürdüğünü belirterek, ''Sağlıklı yapısıyla 52 trilyon lira net kar elde ederek başarılı bir hesap dönemi geçiren Fenerbahçe Sportif A.Ş.'nin hisse senetleri, hisse başına yüzde 181 brüt temettü dağıtmış olup, İstanbul Menkul Kıymetler Borsası'nda ihraç fiyatının yaklaşık yüzde 50 üzerinde seyretmektedir'' diye konuştu. 
     Fenerbahçeliler'i Pakistan'da deprem felaketi nedeniyle yaşamını yitiren insanlar için Kızılay'ın başlattığı yardım kampanyasına destek olmaya çağıran Özdemir, konuşmasını Galatasaray Kulübü İkinci Başkanı Ergun Gürsoy'un sözlerini hatırlatarak, şöyle noktaladı 
     ''Raporumuzu, ezeli rakibimizin başkanvekili Ergun Gürsoy'un 8 Ekim tarihli bütün gazetelerde yayınlanan çok anlamlı açıklamasıyla bitiriyorum. Fenerbahçe bizi ekonomik, yapısal ve sportif başarı olarak geçti. Hem de çok gerilerden gelerek. Bu da hepimizin sinirlerini bozdu. '' 
     
     KUTLUALP'İN KONUŞMASI 

     Başkan Aziz Yıldırım ve yönetim kuruluyla yaşadığı sorunların ardından geçen ay görevinden ayrılması istenen, ancak istifa etmeyen Hakan Bilal Kutlualp, katıldığı yüksek divan kurulu toplantısında bir konuşma yaptı. 
     Toplantı salonuna girdikten sonra başkan Yıldırım'ın yanına giderek el sıkışan Kutlualp, daha sonra yönetim kurulu masasına oturarak toplantıyı izledi. 
     Yaptığı konuşmaya, İngiltere Başbakanı Tony Blair'ın bir sözüyle başlamak istediğini belirten Kutlualp, Blair'in ''Biliyorum, içimizden bazıları benim de Hugh Grant gibi ABD'ye kafa tutmamı bekledi. Ama iyi bir filmle gerçek hayat arasında çok farklar var. Gerçek hayatta ertesi gün var, gelecek yıl var. Kolay bir alkış uğruna herşeyi yıkmaktan kaçınmalıyız'' biçimindeki sözlerini açıklama metninden okudu. 
     Yönetim kurulu içinde görev yaptığı süre içinde başkan Yıldırım ve yönetimdeki diğer arkadaşlarıyla birlikte bir uyum içinde çalıştığına dikkati çeken Kutlualp, ''Başkanımız ve yönetim kurulumuzun belirlediği prensiplerin dışına çıkmadan görev yaptık. Ben böyle bir yönetim kurulu içinde görev almış olmaktan sadece gurur duydum ve bir Fenerbahçeli olarak hayatımda aldığım en büyük ödül de bu olmuştur. Görevimi en iyi şekilde yapacağım konusunda içim her zaman rahattır.'' diye konuştu. 
     Kutlualp, Fenerbahçe'nin başarılar kazandıkça kulüple uğraşmayı kendisine iş edinenlerin de dozajını artıracağını ifade ederek, ''Son günlerin moda deyimiyle onlara seslenmek istiyorum. Kimse bizim hazmetme kapasitemizi test etmeye kalkmasın'' dedi. 
     
     "AYRILMAN LAZIM" 

     Fenerbahçe Kulübü Başkanı Aziz Yıldırım, kulübün olağan yüksek divan kurulu toplantısında, istifa etmesini istediği yönetim kurulu üyesi Hakan Bilal Kutlualp'e, "Ben seninle çalışmam arkadaş, bunu bil. Onun için senin ayrılman lazım buradan. Karar senindir, ama senin olduğun yerde hiçbir yönetim kuruluna Aziz Yıldırım girmez" dedi. 
     Fenerbahçe Kulübü Faruk Ilgaz Tesisleri'nde gerçekleştirilen toplantının sonunda söz alan Aziz Yıldırım, Hakan Bilal Kutlualp ile fikir ayrılığına düşmesinin nedenlerini açıkladı. 
     Yıldırım, Kutlualp'in aile kutsallığını bozarak dışarıya bilgi verdiğini ve özellikle son dönemdeki transferleri tek başına gerçekleştirmiş gibi medyada yer almak istediğini savunarak eleştirilerde bulundu. 
     "Fenerbahçe Kulübü'nde, Fenerbahçe'nin menfaatlerine dokunan hiç kimseyi affetmem. Etmedim, etmeyeceğim" diyen Yıldırım, "Ben böyle düşünüyorum. Yalnış da olabilir doğru da olabilir. Biz bir aileysek ailenin gereği olan kutsallığı korumak lazım. Bu kutsal yapıda konuşulanlar dışarı çıkmamalı" diye konuştu. 
     
     "BİR KOLTUKTA SAPLANIP KALMAK ONURDAN ÖNEMLİ Mİ " 

     Yıldırım, "Gel burada doğruları söyle. De ki 'bunları yaptım.' Bana masal anlatıyorsun. Ben masal dinlemekten bıktım. Gel burada de ki 'bak başkan sen bunu yaptın ben bunun için küstüm. Bunun için gittim bunlarla konuştum' diye. Fenerbahçe Kulübü Yönetim Kurulu'nda, insanların onurundan önemli mi bir koltukta saplanıp kalmak. Benim için önemli değil. Eğer ben onurlu ve kişilikli değilsem, bunun kulübe zarar vereceğini düşünerek ayrılır giderim" dedi. 
     
     "BEN SENİNLE ÇALIŞMAM ARKADAŞ, BUNU BİL" 

     Başka özel konuların da olduğunu, ancak onlara girmenin yalnış olacağını kaydeden Yıldırım, şöyle devam etti 
     "Aile dediğin konular anlatılır mı Varsa aile içinde bir problem, gelirsin ailenin reisiyle veya yöneticileriyle konuşursun. Bunlarda hepsi seninle konuşan insanlar Hakan Bilal Kutlualp. Ama gördün değil mi ne Erman Toroğlu ne Turgay Aksoylu, ne bir başkası sana yardım edebiliyor. Sana yardım ederse yine bu insanlar eder. Gördün mü, görmedin mi Başkalarıyla bana haber yollatıyorsun 'mart ayına kadar kalsın' diye. Yakışıyor mu yani. Ben seninle çalışmam arkadaş, bunu bil. Onun için senin ayrılman lazım buradan. Karar senindir, ama senin olduğun yerde hiçbir yönetim kuruluna Aziz Yıldırım girmez. Bunu kongre üyeleri de bilsinler." 
     
     LUCIANO VE NOBRE'NİN TRANSFERİ 

     Bazı gerçekleri acı gelse de söylemek zorunda hissettiğini kaydeden Yıldırım, Aziz Yılmaz, Mithat Yenigün ve Vedat Bayram'ın tavsiyeleriyle Hakan Bilal Kutlualp'i yönetim kurulu listesine dahil ettiğini, daha sonraki seçimde de Nihat Özdemir'in ısrarıyla yönetimi bozmadığını ifade ederek, şöyle devam etti 
     "Acı geliyor ama bazı gerçekleri söylemek zorunda hissediyorum kendimi. Dostlar tavsiye etti. Dostların tavsiyesiyle kapılarda bekleyen insanları yönetim kuruluna aldık. Hakan Bilal Kutlualp, Luciano ve Nobre'nin transferi için Brezilya'ya gitti. 10 gün bizi aramadı. Ne oldu, haberimiz yoktu. Alex'in menajeriyle maç seyretmeye gitmiş. Bizi aramadı. Sonradan İlhan Ekşioğlu'nu aradım. 'Seni aradı mı, ne oldu olay ' dedim. Ekşioğlu 'Haberim yok, arayıp sana döneyim' dedi ve sonra beni arayarak 'Almanya'ya gelmiş, yarın Türkiye'ye dönüyormuş' dedi. O akşam yeğenim Hakan Bilal Kutlualp'i bazı gazetecilerle bir yerde yemek yerken görmüş. 
     Anelka'nın transferinde 1 ay yurtdışında kaldı ama hergün bizimle konuştu. Brezilya'ya transfere Mahmut Uslu da gitti. Niye Mahmut Uslu'nun ismi hiç geçmiyor transferlerde Alex ile Nobre'nin transferi Brezilya'da yapılmadı. Burada menajeri geldi pazarlığı ben yaptım. 
     Anelka'nın ismini acaba duymuş muydu Biliyor muydu Anelka'nın transfer edileceğini. Kamuoyu transferi o yaptı diye biliyor. Ellerinde purolarla televizyonlarda kendini gösterdi. Yapılan transferlerle ilgili haberleri basına uçurursanız o zaman onlar da sizin yaptığınızı sanar. Önemli olan karar vermektir, o kararı da bu yönetim kurulu verir." 
     
     "KULÜBÜN BİR LİRASINA BİLE TEMLİK KOYMADIM" 

     Hakan Bilal Kutlualp'in basındaki dostlarıyla sohbetleri sonrasında, aleyhinde 'Aziz Yıldırım kulübe temlik koydu' biçiminde haberler yapıldığını kaydeden Yıldırım, "Aziz Yıldırım geldiği günden bu yana kulübünün bir lirasına bile temlik koymamıştır" dedi. 
     Geldiği ilk yıllarda kulübe para verdiğini, ancak bugün para vermediğini kaydeden Yıldırım, "Fenerbahçe kendi kendini idare edecektir. Ne Aziz Yıldırım'a ne de bir başkasına ihtiyacı yoktur. Kulüp artık o hale gelmiştir" dedi. 
     Karalama yapıldığı zaman iddiaları kanıtlamak gerektiğini vurgulayan Yıldırım, "Bazı insanların bilmesi gereken şeyler var. Karaladığın zaman ortaya koyacaksınız. Kardeşim ve dayımın oğluyla birlikte temlik koyduğumu söylüyorlar. Onlara 'bir lira temlik koyduğumu ispatlayın, istifa edecegim' dedim. Doğruları söyleyen insan hiçbir zaman korkmaz. Ben her zaman bu kürsüden doğruları söyledim" diye konuştu. 
     
     "İÇERİYE NİFAK TOHUMLARI SOKANLARI NASIL AYIKLAYACAĞIZ" 

     Tüzük gereği başkanın yönetimden kimseyi çıkaramadığını anlatan Yıldırım, "Adam istediği şeyleri yapıyor, hiçbir şey yapamıyorsunuz. Ancak 3 yönetim kurulu toplantısına gelmezse atabiliyorsunuz. Eğer birine mazeret gönderirse yeniden başlıyor 3 hak. O zaman içeriye nifak tohumları sokanları nasıl ayıklayacağız. Hakan Bilal Kutlualp bu kulübe iyi şeyler yaptı, teşekkür ediyoruz. Yaparken tek başına mı yaptı " dedi. 
     Nihat Özbağı'nın başkanlığında stat için yöneticilerin gece gündüz çalıştığını kaydeden Yıldırım, yönetim kurulunda çok iyi insanlar olduğunu ancak hiçbir zaman kamuoyu önüne çıkmadığını belirterek, "Kendiniz için çalışmak ayrıdır, Fenerbahçe için çalışmak ayrıdır. Bunu ayıracağız. Herkes de ayıracak. Ben ayırıyorum. Arkadaşlarıma teşekkür ediyorum. onlar maddiyatin ötesinde manevi olarak, zaman olarak herşeylerini verdiler" dedi. 
     Yıldırım, 22 Ekim'de yapılacak kongrede üyelerin onayına sunulacak yeni tüzükle çağdaş bir değişim yaratacaklarını kaydererek, başkan ve yönetim kuruluyla diğer kurulların görev sürelerinin 3 yıla çıkacağını, kongrelerin de artık mayıs aylarına alınacağını sözlerine ekledi. 

     
</TEXT>
</DOC>
