<DOC>
<DOCNO> 395328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/siyaset/siy05.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüysüz'ün meğer 3 silahı varmış 
</HEADLINE>
<TEXT>


Silahlanmaya 'örnek olmak için' silahını geri veren Tüysüz'ün fezlekesinde, 'silah oyunu' ortaya çıktı 

SALİHA ÇOLAK Ankara 


CHP'nin 29 Ocak kurultayında, silahıyla kürsüye gelerek olay çıkaran, daha sonra da ANAP'a geçen Şanlıurfa Milletvekili Turan Tüysüz hakkındaki soruşturma kapsamında hazırlanan fezleke TBMM Başkanlığı'na sunuldu. Başkanlık da fezlekeyi gereğini yapmak üzere Anayasa Adalet Karma Komisyonu'na gönderdi. 
Dokunulmazlığın kaldırılması istenen fezleke, daha önce silahını Meclis'e teslim eden Tüysüz'ün, silah oyununu da ortaya çıkardı. Dosyaya göre 'yasak yerde silah taşımakla' suçlanan Tüysüz'ün teslim ettiği silah dışında 2 ruhsatlı tabancası daha bulunuyor. 

Birini vermiş 
Turan Tüysüz, silahlanma yolunda topluma örnek olmak amacıyla silahını geri verdiğini açıkladı. Bu sırada da "Başka silahınız da olduğu söyleniyor" yönündeki sorulara, "Nerden çıkarıyorsunuz bunları" karşılığını vererek tepki gösterdi. Ancak fezlekeye giren kayıtlara göre ANAP Şanlıurfa Milletvekili Tüysüz'ün milletvekili olduktan sonra, 22 Ekim 2003'te aldığı Glock EGU 057 ve 20 Ekim 2003'te aldığı Smith Wesson TFT 1472 olmak üzere iki silahı daha bulunuyor. 


</TEXT>
</DOC>
