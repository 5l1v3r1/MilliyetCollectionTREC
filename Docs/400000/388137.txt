<DOC>
<DOCNO> 388137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/spo02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Her şey elimizde 
</HEADLINE>
<TEXT>


Alman hoca, "Dilediğimiz sonucu alamadık. Alex'in rövanşta olmayışı Schalke için avantaj, ama yine de deplasmanda istediğimiz sonucu alacak durumdayız. Bu grupta her şey mümkün" dedi 


Fenerbahçe Teknik Direktörü Daum beraberliği, ilk yarıda kaçan goller ve Volkan'ın yaptığı hataya bağladı. Alman hoca, "Dilediğimiz sonuç bu değildi. İlk yarıda kaçırdığımız net goller var" dedi. 
Daum maçı şöyle özetledi "İkinci yarının başında nedeni açıklayamayacağım şekilde geri çekildik. Kontrataklarla gol aramaya başladık. Fakat bu şansı da yakalayamadık. Schalke'nin baskısı haklı olarak beraberlik ve galibiyet golünü getirdi. Ama geriye düşünce hep birlikte atağa kalkmasını bildik ve beraberlik golünü attık. Rakibe bir gol hediye etmemize rağmen yine toparlanıp, beraberlik golünü bulduk. İkinci maçta zorda olan taraf biz olacağız. Schalke istediğini aldı. Avantajlı duruma geçti, üstelik rövanşta Alex'in olmayışı da sadece duran toplar değil çok kritik paslar ürettiği için Schalke adına avantaj olacak. Seyirciler açısından bol gollü maç hoş olsa da teknik adam olarak bu hatalar zinciriden gelen goller beni düşündürür. Almanya'da istediğimiz sonucu alacak durumdayız. Sonuçlar gösteriyor ki grubumuz sinirlere hakim olunması gereken bir grup. Bugün bunu başaramadık. Ama her şey bizim elimizde. Milan - PSV beraberliği bizim için avantaj değil. Milan kazanır sanıyorduk. Şu görüldü ki bu grupta her şey mümkün. Bir galibiyet herkesi lider yapabilir. Volkan için yaptığı bir hata sonucu değiştirilecek mi sorusunu sormak çok acımasızca. Fenerbahçe içinde sadece Volkan değil 4-5 tane hata yapan oyuncu da vardı. Ama Volkan'ın hatasını takım olarak telafi ettik." 

Hamit örnek oldu 

Türk bayraklı ayakkabısıyla sahaya çıkan, Schalke için varını, yoğunu ortaya koyan Hamit, "Türkler'e başka gözle bakıyorlardı. Bu nedenle iyi oynamam gerekiyordu" dedi 

Schalke 04 formasıyla Fenerbahçe karşısına çıkan Hamit Altıntop, rövanşta galip gelmeleri durumunda sarı - lacivertlilerin şansının kalmayacağını söyledi. 
Maçın 3-3 bitmesinin şanssızlık olduğunu vurgulayan milli futbolcu, bir Türk olarak, Fenerbahçe karşısında neden galip gelmek istediğini ise şöyle açıkladı "Almanya'da Türkler'e karşı başka gözle bakıyorlar. Bu nedenle İstanbul'da iyi oynayıp, galip gelmemizi istiyordum." 
Ayakkabılarında Türk bayrağı bulunan Hamit, "Türk olmakla gurur duyuyorum. Ancak futbol kariyerim açısından İstanbul'a gelmeyi düşünmüyorum" ifadesini kullandı. 
Transfer için Christoph Daum ile birkaç kez görüştüğünü itiraf eden başarılı futbolcu, yetiştiği dönemde sürekli Galatasaray'ın başarılarını izlediğini, bundan dolayı da Cim-Bom'a sevgi beslediğini söyledi. 
Alman Milli Takımı'nın hocası Klinssman'ın yardımcısı Löw de maçı izledi. Löw, bir dönem sarı - lacivertlilerin çalıştırıcılığını da yapmıştı. 

Milan-PSV yenişemedi 

Şampiyonlar Ligi E Grubu'ndaki diğer karşılaşmada Milan, sahasında ağırladığı PSV Eindhoven ile golsüz berabere kaldı. Defansif ağırlıklı oynayan rakibi karşısında Vieri ve Kaka ile yakaladığı fırsatları değerlendiremeyen Milan, Schalke'den sonra PSV ile de berabere kalmasına rağmen grupta liderliğini korudu. 

Erdoğan buruk 

Schalke 04 maçının en önemli konuğu Recep Tayyip Erdoğan'dı. Başbakan olduktan sonra ilk kez taraftarı olduğu takımının maçına gelen Erdoğan, Şükrü Saracoğlu Stadı maraton tribününün altında bulunan Fenerbahçe Müzesi'nin açılışını yaptı. Başlama düdüğüne 25 dakika kala stada gelen Erdoğan'ı, kapıda Başkan Aziz Yıldırım karşıladı. Erdoğan'ın sarı - lacivert kravatı dikkat çekti. Başbakan'ın gelişi nedeniyle stat kapılarından seyirci alınmadı. Protokol tribününde maçı izleyen Erdoğan alınan beraberliğe sevinemedi. 


</TEXT>
</DOC>
