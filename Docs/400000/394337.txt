<DOC>
<DOCNO> 394337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun17.html </URL>
<DATE> 2005/11/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Merkel Her halükarda Türkiye ile yakın ilişkiler istiyoruz... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Türkiye ile her şart altında yakın ilişkiler istediklerini söyledi. 
     Başbakan olması beklenen Merkel, bugün başkent Berlin'de Sosyal Demokrat Parti SPD Genel Başkanı Franz Müntefering, Hıristiyan Sosyal Birlik Partisi CSU Genel Başkanı Edmund Stoiber ve Brandenburg Eyaleti Başbakanı Matthias Platzeck SPD ile birlikte koalisyon sözleşmesini basına tanıtarak, gazetecilerin sorularını cevaplandırdı. 
     Merkel, Türkiye'nin AB üyeliğine ilişkin bir soru üzerine, ''Türkiye'nin AB üyeliği konusunda koalisyon sözleşmesinde ayrıntılı bir şekilde görüşlerimize yer verdik. Bu sonucu açık bir süreç. Dikkat edilmesi gereken 2 husus var. Bunlardan biri AB'nin genişleme yeteneği, diğer de Türkiye'nin yerine getirmesi gereken Kopenhag kriterleri'' dedi. 
     Türkiye ile müzakerelere başlanacağını ve bu konuda bu yasama döneminde karar verilmeyeceğini hatırlatan Merkel, ''Bu uzun bir süreç olacak. Bu yasama döneminde karar alınmayacak bir konuda şimdilik ayrıntılı bir şekilde konuşmaya gerek yok. Türkiye için şu mesaj önemlidir Her halükarda Türkiye ile yakın ilişkiler istiyoruz. Şimdi görüşmeler sürdürülecek ve daha sonra da tüm dostluğumuzla sonucun ne olması gerektiğini görüşeceğiz'' diye konuştu. 
     Merkel basın toplantısında ayrıca, 2006 yılında istedikleri gibi bir bütçe hazırlayamayacaklarını, buna karşın 2007 yılında daha iyi bir bütçe hazırlamayı planladıklarını söyledi. 
     Ülkedeki kötü ekonomik gidişata son vermek ve istihdam imkanları yaratmak için yoğun şekilde çaba harcayacaklarını ve hükümetin başarısının da bununla ölçüleceğini ifade eden Merkel, zor olmasına rağmen yaklaşık 10 milyar avro tasarruf yapmak istediklerini kaydetti. 
     Almanya'da yeni kurulacak federal hükümette Başbakan Yardımcısı ve Çalışma Bakanı olarak görev yapması beklenen Müntefering de koalisyon hükümetinin başarılı olabileceğini, ekonomik büyüme ve istihdam yaratılmasına ağırlık vereceklerini belirtti. 
     Müntefering, işsizlik yardımını suiistimal eden kişilerin bulunduğuna yönelik haberlerin doğru olduğunu, ancak bunun abartıldığı kadar fazla olmadığını ifade ederek, bu suiistimalin azaltılması için de çaba harcayacaklarını söyledi. 
     Yeni hükümette yer almaktan vazgeçen Stoiber ise Almanya'nın bütçe durumunun tahmin ettiklerinden daha kötü olduğunu, bu nedenle ekonomiye ve istihdama ivme kazandırılması gerektiğini belirtti. 
     Koalisyon hükümeti kurulmasının zor olduğunu, ancak seçmenlerin istekleri doğrultusunda en iyiyi yapmaya çalıştıklarını ifade eden Stoiber, kendisinin de federal hükümeti destekleyeceğini kaydetti. 
     Müntefering'in yerine SPD Genel Başkanı olması beklenen Platzeck de globalleşen dünyada Alman vatandaşlarının gelecekle ilgili endişeleri bulunduğuna işaret ederek, bu endişeleri gidermek için çaba harcayacaklarını, ülkedeki değişiklikleri vatandaşlarla birlikte şekillendirmek istediklerini söyledi. 
     Bazı Alman gazeteleri, yeni hükümetin 25 milyar avro'luk yatırımlar öngördüğünü ve bazı projelerin altın rezervlerinin bir kısmıyla finanse edileceğini yazdılar. 
     Alman Federal Meclisi'nde Bundestag 22 Kasım'da yapılacak başbakanlık seçimiyle Merkel'in başbakan olması bekleniyor. Merkel'in başbakan olmasıyla birlikte kabinesi de doğrudan onaylanmış olacak. 
     
</TEXT>
</DOC>
