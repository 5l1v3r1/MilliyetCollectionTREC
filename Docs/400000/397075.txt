<DOC>
<DOCNO> 397075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo20.html </URL>
<DATE> 2005/11/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Alex'den son açıklama Oynayabilirim de oynamayabilirim de 
</HEADLINE>
<TEXT>

     Fenerbahçe'nin Brezilyalı yıldızı Alex de Souza, ''Milan maçında oynayabilirim de, oynamayabilirim de, ama Fenerbahçe olgusu Alex demek değil. Orada yüreğini ortaya koyacak 11 oyuncu da en az benim kadar inançlı ve hırslı'' dedi. 
     Alex, sarı-lacivertli kulübün resmi internet sitesinde, AC Milan ile yarın yapacakları Avrupa Şampiyonlar Ligi E Grubu 5. maçı öncesinde Fenerbahçe taraftarına övgüler yağdırdı. 
     Fenerbahçe'nin başarılarının ardında takımını her zaman destekleyen taraftarının olduğunu vurgulayarak, ''Fenerbahçe'nin ne kadar büyük bir kulüp olduğunu dünya futboluna yön veren bütün otoriteler kabul etmiş durumda'' diyen Alex, şunları kaydetti 
     ''Artık Avrupa'nın ve dünyanın bir çok yerinde Fenerbahçe Spor Kulübü'nü tanımayan çok az kişi kaldı. 'Fenerbahçe'nin büyüklüğü nereden geliyor' diye bir çok arkadaşım soruyor. Ben buna ilk günden beri şu yanıtı veriyorum Fenerbahçe Kulübü, taraftarı, yöneticileri, sporcuları ve bu kurumda çalışan herkesi içinde barındıran büyük ve birbirine bağlı bir aile. Aile demek her zaman her yerde birbirine destek veren kişiler topluluğu demek anlamına gelir. Özellikle burada Fenerbahçe taraftarı bu ailenin bel kemiğini oluşturuyor. Fenerbahçe taraftarını tanımayanlar için söyleyeyim, yağmurda çamurda, her türlü zor zamanda, takımının iyi gittiği ya da bocaladığı dönemlerde her zaman takımının yanındadır. Takımına, başkanına ya da kulübüne olumsuz bir eleştiride bulunmaz. Çünkü bilir ki takımının arkasında olduğu takdirde her türlü zorluk el birliği ile çözülür.'' 
     
     ''TARAFTARIMIZA HAYRAN KALDIM'' 
     Fenerbahçe taraftarının, büyüklüğünü, AC Milan ile yarın oynanacak maçta da göstereceğini kaydeden Alex, şu ifadeleri kullandı 
     ''Takımımızın Şampiyonlar Ligi'nde bir üst tura çıkması için önemli bir sınav niteliği taşıyan bu maçta başarılı bir sonuç almamızın en büyük etkeni yine taraftarımız olacaktır. Fenerbahçe önemli futbolcuların biraraya geldiği, büyük bir takım. Başarıyı her koşulda hak ediyor ve başarı elde etmek için sahada büyük bir savaş veriyor. Ben bu maçta oynayabilirim de, oynamayabilirim de. Ama Fenerbahçe olgusu Alex demek değil. Sadece orada yüreğini ortaya koyacak 11 oyuncu da en az benim kadar inançlı ve hırslı. Ama Fenerbahçe taraftarı yine de takımımızın en büyük kozu olacaktır. Sergileyeceği şovlar ve takımına vereceği müthiş destekle takımın en büyük itici gücü olacaktır. Onlara tavsiyem top rakibin ayağındayken veya bizim takımdaki herhangi bir oyuncuya faul yapılırken ıslıkla cevap versinler, bu çok önemli. Ben sakatlığım dolayısıyla Vestel Manisaspor maçını tribünde seyrettim ve bir kez daha taraftarımıza hayran kaldım.'' 
     
</TEXT>
</DOC>
