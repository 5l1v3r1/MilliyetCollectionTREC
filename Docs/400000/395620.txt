<DOC>
<DOCNO> 395620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/guncel/axgun02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlardan sağduyu çağrısı 
</HEADLINE>
<TEXT>


Aydınlar, Barış ve Yurttaş girişimleri, PKK'nın silahlı eylemlere son vermesini ve devletin de verilen sözleri bir an önce yerine getirmesini istedi 

TAHSİN AKSU İstanbul 

Aydınlar, Barış ve Yurttaş girişimleri, Şemdinli olaylarına ilişkin ortak bir bildiri yayımlayarak, "PKK'nın silahlı eylemlere derhal son vermesini, devletin de verilen sözleri vakit geçirmeden yerine getirmesini bekliyoruz" dedi. 
Girişim sözcüleri Oya Baydar, Gençay Gürsoy, Fikri Sağlar, Ergin Cinmen, Nuray Mert, Mebuse Tekay, Tarık Ziya Ekinci, Mesut Öztürk ve Melek Ulagay'ın imzalarını taşıyan ortak bildiriyi, İstanbul Tabip Odası'nda dün düzenlenen basın toplantısında Gürsoy okudu. 
Bildiride, Susurluk Çetesi'ni anımsatan bir grup güvenlik görevlisinin olay yerinde suç unsurlarıyla birlikte halk tarafından ele geçirildiği belirtildi. Bu olayın, silahlı, bombalı şiddet eylemlerinin hangi güçlere hizmet ettiğini ve ne kadar vahim sonuçlar doğurabileceğini bir kez daha ortaya koyduğu görüşü savunuldu. 
Şu ana kadarki gelişmelerin ve özellikle yüksek rütbeli bazı komutanların yaptığı açıklamaların olayın, hukuk devleti normlarına ve adalete uygun şekilde aydınlatılacağı konusunda kamuoyunda derin kuşkular uyandırdığı ifade edilen bildiride şöyle denildi 
"Daha önce birkaç kez ifade ettiğimiz gibi PKK'nın silahlı eylemlere derhal son vermesini, devletin ve hükümetin de sayın Başbakan'ın ağzından verilen sözleri vakit geçirmeden yerine getirmesini ve provokatörlerin Susurluk davasında olduğu gibi dokunulmazlık zırhlarının ya da koruma duvarlarının arkasına saklanmasına fırsat vermemesini bekliyoruz." 



</TEXT>
</DOC>
