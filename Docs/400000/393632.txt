<DOC>
<DOCNO> 393632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/spor/aspo.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu bir eğlence' 
</HEADLINE>
<TEXT>


Fatih Terim oyuncularını futboldan zevk almaya çağırdı, onlara, "Kendinizi eğlendirin. Bu size rahatlık, sakinlik getirir" dediğini söyledi. Terim, "Kaybedersem ne olurdan çok, nasıl kazanırım diye düşünmeliler" diye konuştu 

ERHAN TELLİ 


Milli Takım Teknik Direktörü Fatih Terim, dün kamp yaptıkları Grand Hotel'de basın mensuplarıyla bir sohbet toplantısı gerçekleştirdi. Gazetecilerin sorularını içtenlikle yanıtlayan Terim, zorlu İsviçre maçı öncesinde 
oyuncularına her zamanki güven ve morali verdiklerini söyleyerek, "Onlara hep oynarken keyif alın, kendinizde eğlenin, derim. Bu size rahatlık, sakinlik getirir. Bu yaptığın işten zevk almak demektir" diye konuştu. 
Terim şöyle devam etti "Onlara, kaybetmekten korkmayın, onun sorumluluğu bize ait diyoruz. Oyuncu, 'ben bu maçı kaybedersem ne olur' diye düşünmemeli. Bu şekilde maça çıkılmaz. Kaybetmekten korkarlarsa, kazanamazlar. Bunu düşünmek yerine, nasıl kazanacağını 
düşünsünler. Biz bu işi milli dava olmaktan çıkardık. Bu bir spordur. Onları ne kadar sakin tutarsak, o kadar iyi... Milli Takım'da yeni bir sisteme geçtiklerini de ifade eden Fatih hoca, "Konsantrasyon çok önemli. Oyun içindeki pozisyonlara da motive oluyoruz. Takım atağa geçtiğinde savunma oyuncusunun ne yaptığı da çok önemli. İlk kez Danimarka ve Almanya maçlarını havadan bir kamerayla çektirdik. Oradan tüm sahayı izlediğinizde hiçbir şey kaçmıyor. Oyuncuya yaptıklarını gösterdiğinizde artık belleğine kazınıyor" diye konuştu. 
Terim, bir gazetecinin "Sergen'i 15 dakika bile olsa oynatmaz mısınız " şeklindeki sorusuna, "İyi bir Sergen'i niye kısıtlayayım. Oynasın, 115 dakika oynatırım. Belki onu da Almanya'ya götürürüm" diye cevap verdi. 
İsviçreliler'in çeşitli ayak oyunu peşinde koştuğuna da dikkat çeken Fatih Terim, "15 -20 gün öncesinden seyirci olayı ile başlayan provokasyon, basınları tarafından yazılan yalan haberlerle ve tahriklerle devam ediyor. Ne hikmetse bilet için uyguladıkları kuradan bir tane Türk çıkmıyor. El ele, kol kola büyük bir dayanışma içindeler. Ama hiçbir endişemiz yok. Orada 10 bin civarında taraftarımız olacaktır. Sırf bin bileti kendi fanlarına dağıtmışlar. Maça 117 bin kişi bilet alabilmek için başvurmuş. Güvenlik nedeniyle böyle bir uygulamadan bahsediyorlar. Peki İsviçre -İsrail maçında yaşananlara neden engel olamadılar Bu yaptıkları alışılagelmiş bir uygulama değil" dedi. 

Milliler'e acı sürpriz 

Belindeki ağrıları artan Hasan Şaş, tedavi için Milano'ya gitti. Tolga ise Ukrayna'dan sakat döndü. İki futbolcunun da İsviçre maçında oynamasının zor olduğu belirtildi 

VEDAT DANACI 

Ay - yıldızlılar, dün sakatlıklar konusunda yaşadığı acı sürprizle sarsıldı. Belindeki ağrılardan şikayet eden Hasan Şaş, "Oturmakta bile zorlanıyorum. Ne olur beni kurtarın" diye dert yandı. Fatih Terim, bunun üzerine milli oyuncuyu Milano'daki doktoruna gönderdi. Ukrayna'dan sakat dönen Tolga'nın dün İsviçre'de çekilen MR'ında da yan bağlarında gerilme tespit edildi. Her iki futbolcunun da maça yetişmelerinin çok zor olduğu açıklandı. 
Fatih Terim ve yardımcılarının, sakat ve cezalı oyuncuların fazlalığı nedeniyle özellikle orta sahaya çare aradıkları belirtildi. Milli Takım, hazırlıklarına, dün akşam Yverdon Stadı'nda yaptığı antrenmanla devam ederken, taktik ağırlıklı bu çalışma da basına kapalı olarak gerçekleştirildi. 

'Rövanşa kalmaz' 

Milli Takımımız'ın iki önemli silahı Hakan Şükür ile Tümer Metin, işi rövanşa bırakmak istemiyor. Ay - Yıldızlı iki futbolcu, "İlk maçta işi bitirmek için sahaya çıkacağız. Arkamızda 70 milyon taraftarın olduğunu biliyoruz. Ulusça bu karşılaşmaların öneminin farkındayız. Almanya vizesini alan takım biz olacağız. Buna yürekten inanıyoruz" dedi. 

Volkan sahada konuşacak 

İsviçre basınına yanıt vermeyen milli file bekçisi, "Eldivenlerimi taktıktan sonra konuşacağım" dedi 

İsviçre basınının, kaleci Volkan'a yaptığı, "Palyaço kaleci" benzetmesi, genç file bekçisini daha da hırslandırdı. Bu konuda Fenerbahçe resmi internet sitesine açıklamada bulunan Volkan Demirel, eleştirilere en iyi yanıtı sahada vereceğini söyledi. 
Şampiyonlar Ligi'nde, Schalke 04 karşısında golle sonuçlanan ıskasıyla ilgili haberlere yorum getirmeyen sarı - lacivertli file bekçisi, "Profesyonel bir futbolcu, bu gibi yorumlara en iyi cevabı, sahada gösterdiği performansla verebilir. Ben sahada konuşmayı tercih ediyorum. Eldivenlerimi taktıktan sonra konuşacağım" dedi. 
Türk Milli Takımı ve Fenerbahçe gibi Avrupa'nın üst düzey takımlarında görev yaptığını belirten Volkan, "Kendimi ne kadar geliştirdiğimi ve profesyonel futbol yaşantımı ne kadar üst seviyeye getirdiğimi son iki yılda herkes biliyor. Futbolda yeteneğinizi basına demeç vererek değil, sahada sergilediğiniz performansla gösterirsiniz. Ben bu konularla ilgili, cumartesi günü maçtan sonra konuşmak istiyorum" yorumunu yaptı. 


</TEXT>
</DOC>
