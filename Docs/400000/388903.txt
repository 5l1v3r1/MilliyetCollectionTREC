<DOC>
<DOCNO> 388903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/guncel/agun.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da tarihi gün 
</HEADLINE>
<TEXT>


Prof. Aşkın'a destek için Van'a giden rektörler bir grup tarafından protesto edildi. Prof. Teziç, 'Meydan okuma söz konusu değil, YÖK yetkisindeki bir sorunun peşindeyiz' dedi 

Bahar Atakan 

Yüzüncü Yıl Üniversitesi Rektörü Prof. Dr. Yücel Aşkın'a destek için dün Van'a giden YÖK Başkanı Prof. Dr. Erdoğan Teziç ve 52 rektör, protestoyla karşılaştı. Teziç'i taşıyan araç, tekbir getiren bir grup tarafından yumruklandı. Çember sakallı ve Bozkurt işareti yapan protestocuların bulunduğu 20'yi aşkın araç, Teziç'i protesto etti. 
Teziç ve rektörleri Ferit Melen Havaalanı'nda Aşkın'ın eşi Yrd. Doç. Dr. Oya Aşkın, Rektör Yardımcısı Prof. Ayşe Yüksel, Vali Yardımcısı Haldun Aksalman ve dekanlar karşıladı. 
Heyeti taşıyan araçlar valiliğe hareket etmek üzereyken bir grup da protestoya başladı. Protestocuların araçları "Yolsuzluğa destek vermeyin", "Yargıya müdahale etmeyin", "Bilim yuvası üniversite istiyoruz", "Sayın Rektörler başka işiniz yok mu " yazılı dövizler taşıdı. 


Garnizonu ziyaret 
Önce Vali Niyazi Tanılır'ı ziyaret eden Teziç, daha sonra da resmi plakalı aracıyla Jandarma Asayiş Kolordu Komutanı Korgeneral Selahattin Uğurlu'yla görüşmek için yola çıktı. Teziç'in aracının yolunu kesen protestocuların sürekli kornaya basması, Cumhuriyet Bulvarı'ndaki Vanlıların ilgisini Teziç'in aracına yöneltti. 
Bu sırada 60 kişilik bir grup, Teziç'in aracını durdurdu. Polisin müdahale etmediği göstericiler, "Allah düşmanları", "Allah" ve "Türkiye" diye bağırdı. Teziç kalabalığın arasından güçlükle yol alırken, protestocular da polisin uyarısıyla dağıldı. Yaşananlar üzerine Teziç'i garnizona götüren resmi plakalı otomobil, sivil plakalı bir araçla değiştirildi. 

Cezaevinde görüştüler 
Ardından cezaevine giden Teziç, YÖK Başkan Vekili Prof. Dr. Aybar Ertepınar, Üniversitelerarası Kurul Başkanı Prof. Dr. Emin Alıcı ve Yüzüncü Yıl Üniversitesi Rektör Yardımcısı Yüksel, Aşkın'la 20 dakika görüştü. 
Aşkın, heyete "Eşime selam söyleyin. İyi olduğum bilgisini lütfen verin" dedi. Teziç'in mesajı ilettiği Oya Aşkın da, "Eşim h l beni görmek istemiyormuş. Ama moralinin iyi olduğunu biliyorum. Bugünlerden gençlerin yarını için geçiyoruz. Yargıya güveniyorum. Kocamın çıkacağına inanıyorum ama ne zaman olacağını bilmiyorum" dedi. Aşkın, Teziç'ten, yerine vekil olarak Rektör Yardımcısı Ali Fuat Doğu'nun getirilmesini de istedi. 
Teziç ve rektörler, görüşmenin ardından basına kapalı bir toplantı yaptı. Daha sonra basın toplantısı düzenleyen Teziç, "Bir rektör arkadaşımızı tutukevinde ziyaret etmek üzüntü verici bir tabloydu" dedi. 
Teziç, şöyle devam etti "Tutukluluk haline yol açan nedenlerin belirsizliğine karşı duyarsız kalamazdık. Bugün kendisiyle görüştüğüm ortam hiç de güzel bir ortam değildi. Bir rektörün bu ortam içinde bırakılması üniversitelere ve üniversitesine karşı bir şüpheyi ve tedirginliği doğuracak niteliktedir." 
Teziç, "Aracınız yumruklanınca ne hissettiniz " sorusuna da şu yanıtı verdi 
"Demokratik toplumda, tepkilerin olabilmesini normal karşılıyorum. Ama en çok yargıya sahipliğin yerleşmiş olduğu bir toplum görmek, hepimizi mutlu etti. Ama söylemediğimiz sözcüklerle itham edilmemiz doğru değil." 

Erdoğan'a yanıt yok 
Teziç, Başbakan Erdoğan'ın İstanbul'da yaptığı sert eleştirileri hatırlatan gazetecilere de şunları söyledi "Benim siyasilerin verdiği demeçlere cevap vereceğimi sanmayın. Herkesin görüşünü açıklama serbestisi var. Açıklamaya değer bir şey bulmuyorum." 

'Müdahalede bulunmuyoruz' 

Ankara'dan Van'a giderken uçakta soruları yanıtlayan Teziç, yargıya müdahale niteliğinde davranışlarda bulunmadıklarını söyledi. YÖK'ün yetki alanı içindeki bir konuyu çözme peşinde olduklarını vurgulayan Teziç, "Yargı üzerinde endişemiz olamaz. Meydan okumamız söz konusu değil. Bir anayasal kurum, yetkilerini kullanma konusunda ısrarcı olabilir. Bizim yaptığımız da bu. Rektörler meydan okumaz, çözüm üretir" diye konuştu. 

52 rektör vardı 

Prof. Dr. Aşkın'a destek olmak için YÖK Başkanı Teziç'le birlikte 52 rektör ve 21 rektör vekili Van'a gitti. 
İzmir Yüksek Teknoloji Enstitüsü Rektörü Prof. Semra Ülkü yurtdışında olduğu için, İstanbul Üniversitesi Rektörü Prof. Mesut Parlak da Van'da rahatsızlanmasından dolayı rektörler komitesine katılamadı. 

Katılanlar 
Toplantıya rektör düzeyinde katılan üniversiteler şöyle Abant İzzet Baysal, Adnan Menderes, Afyon Kocatepe, Akdeniz, Ankara, Atatürk, Balıkesir, Celal Bayar, Cumhuriyet, Çukurova, Dicle, 9 Eylül, Ege, Fırat, Galatasaray, Gazi, Gaziantep, Gazi Osmanpaşa, Harran, İnönü, Sütçü İmam, Karadeniz Teknik, Kırıkkale, Kocaeli, Marmara, Mersin, Mimar Sinan Güzel Sanatlar, Mustafa Kemal, Niğde, 19 Mayıs, Osman Gazi, Pamukkale, Trakya, Yıldız Teknik, Karaelmas, Atılım, Bahçeşehir, Beykent, Bilkent, Çağ, Çankaya, Doğuş, Haliç, Işık, İstanbul Kültür, İstanbul Ticaret, İzmir Ekonomi, Maltepe, TOBB Ekonomi ve Teknoloji, Ufuk, Yaşar ve Yeditepe üniversiteleri. 

Vekilleri gelenler 
Toplantıya vekil gönderen üniversiteler şöyle "Anadolu, Boğaziçi, Çanakkale 18 Mart, Dumlupınar, Erciyes, Gebze Yüksek Teknoloji, Hacettepe, İstanbul Teknik, Kafkas, Muğla, Ortadoğu Teknik, Sakarya, Süleyman Demirel, Uludağ, Başkent, Fatih, İstanbul Bilgi, Kadir Has, Koç, Okan, Sabancı ve İstanbul Ticaret." 

Baykal Adalet siyasallaşıyor 

CHP lideri Deniz Baykal, Türkiye Amatör Spor Kulüpleri Konfederasyonu'nun 13. Genel Kurul Toplantısı'nda Rektör Prof. Aşkın'ın tutuklanmasıyla ilgili soruları yanıtladı. Baykal, "Tablo Türkiye'de hukuk-siyaset ilişkisinin tartışmalı biçimini göz önüne serdi. Bugün adaletin siyasallaşmakta olduğunu görüyoruz" dedi. 


</TEXT>
</DOC>
