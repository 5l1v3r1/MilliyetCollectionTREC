<DOC>
<DOCNO> 373694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/yasam/axyas01.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin önünde vurdular 
</HEADLINE>
<TEXT>


Bahçelievler'de bir grup, işlettikleri otoparkın yanındaki arsayı alan 2 kardeşi önce dövdüler, daha sonra da olay yerine gelen 6 polisin gözü önünde kurşunladılar. Zanlılardan bazıları yakalandı 

MUSA KESLER İstanbul 

Bahçelievler'de otopark işleten bir grup, polisin gözü önünde, yanlarındaki boş araziyi satın alan 2 kardeşe kurşun yağdırdı. 
İddialara göre Ahmet Koz, Siyavuşpaşa Mahallesi Narlıbahçe Sokak'taki otoparkın yanında bulunan boş araziyi mermer atölyesi yapmak için satın aldı. 
Otoparkı işleten Hayrettin Gündoğan ve adamları, dün yanlarına gelerek arsayı satın aldığını söyleyen Koz'la tartıştı. Gündoğdu ve adamları, Koz'u 2 ve 6 yaşındaki çocuklarının yanında tartaklayıp dövdü. 
Karakola başvuran Koz, 6 kişilik polis ekibiyle birlikte yeniden otoparka gelince, Gündoğdu ve 14 adamı polise rağmen silahlarını çekerek Koz ve yanındaki kardeşi Yüksel Koz'a kurşun yağdırdı. İki kardeş hastanede tedaviye alınırken, polis bazı zanlıları gözaltına aldı. 

Otopark kaçak iddiası 
Olay yerinde 4 adet tabanca ve 10 adet boş kovan bulundu. Bu arada otoparkın kaçak olduğu, belediye tarafından temmuzda kapatılmasına rağmen tekrar açıldığı iddia edildi. 



</TEXT>
</DOC>
