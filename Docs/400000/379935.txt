<DOC>
<DOCNO> 379935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko12.html </URL>
<DATE> 2005/09/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Konutta emlakçı cazibesi... 
</HEADLINE>
<TEXT>

     Dilek Akın 

Bazı bankaların, ticaret sicili bulunan emlakçı aracılığıyla gelen müşterilerine, konut kredi fazini binde 5 oranında düşürdüğü bildirildi. 
     Türkiye Emlak Müşavirleri Federasyonu Yönetim Kurulu Üyesi ve Adana Emlakçılar Odası Başkanı Burhan Coşkun, AA muhabirine yaptığı açıklamada, konut kredi faizlerindeki düşüşle birlikte konuta olan talebin devam ettiğini, inşaat sektörü gibi emlak sektörünün de bu gelişimden payını aldığını belirtti. 
     Coşkun, yastık altında saklanan paraların, bankalardaki mevduatların gayrimenkule yöneldiğini, buna bağlı olarak bankaların konut kredisi vermek için birbirleriyle yarışmalarının son dönemlerde emlakçılara komisyon ödemelerini de beraberinde getirdiğini anlattı. 
     Bazı bankaların ticaret sicili bulunan emlakçılar aracılığıyla gelen müşterilerine konut kredi faizini binde 5 oranında düşürmeye başladığını ifade eden Coşkun, şunları söyledi 
     ''Bankaların bu uygulamasından hem banka, hem müşteri karlı çıkıyor. Bunun yanında, banka emlakçıya kullanılan krediye göre de komisyon ödüyor. Emlakçı, kullandırdığı 70 bin YTL'lik kredi karşılığında binde 2 yani 140 YTL komisyon alıyor. Bu nedenle, emlakçılar, hangi banka ile anlaştılarsa müşterilerini kredi için ona yönlendiriyor.'' Coşkun, şu ana kadar birkaç banka ile anlaşma sağlandığını, ancak Emlak Müşavirleri Federasyonu yönetimi olarak, diğer bankalarla da görüşmelerinin devam ettiğini bildirdi. 
     
     FİYATLAR YÜKSELDİ, DAHA DA YÜKSELECEK 
     Kredi faizlerindeki düşüşün konut sahibi olmak isteyenler için avantaj teşkil ettiğini, ancak buna paralel artan talep nedeniyle bu kez konut fiyatlarının tırmanışa geçtiğini ifade eden Coşkun, ''fiyatların önümüzdeki dönemlerde daha da yükseleceğini tahmin ediyoruz'' dedi. 
     Coşkun, 3-4 yıl öncesine kadar yatırım aracı olarak görülmeyen gayrimenkulun yeniden gözde olması sayesinde emlakçıların eski hareketli günlerine yeniden döndüğünü, ancak aşırı talep nedeniyle bu kez konutların yetersiz kaldığını anlattı. 
     Sadece konutu olmayanların değil, konutu olup da kredi faizlerinin düşmesini fırsat bilerek yatırım yapmak isteyenlerin de konuta yöneldiğini vurgulayan Coşkun, ''konut sıkıntısının aşılması için süratle konut üretilmeli. Konut üretilmezse, fiyatlardaki yükseliş daha hızlı olur. Bu kez konut sahibi olmak isteyenler düşen faiz sayesinde bir yandan kazanırken, fiyatın yükselmesinden zararlı çıkar'' diye konuştu. 
     Coşkun, konut sıkıntısının sadce yeni konutlarda değil ''ikinci el'' tabir edilen konutlarda da görüldüğünü, okuların açılması ve üniversite öğrencilerinin memleketlerinden gelmesi nedeniyle bu ihtiyacın son dönemlerde had safhaya ulaştığını belirterek, ''yıllık kira ücretleri yüzde 25 ile yüzde 30 arasında artış gösterdi'' dedi. 
     
</TEXT>
</DOC>
