<DOC>
<DOCNO> 386916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/soneko09.html </URL>
<DATE> 2005/10/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Chavez Petrol fiyatlarındaki artış sürecek... 
</HEADLINE>
<TEXT>

     Dünyanın 5. büyük petrol ihracatçısı Venezüella'nın Devlet Başkanı Hugo Chavez, petrol fiyatlarının yükselmeye devam edeceğini ve dünyanın bir enerji krizine doğru gittiğini söyledi. 
     İspanya'da toplanan İbero-Amerikan zirvesine katılan Chavez, basın mensuplarının sorularına cevap verirken, ''dünyanın petrolün varil fiyatının 50 doların üzerinde kalmasına alışması gerektiğini'' belirtti. 
     ''Fiyatlar yükselmeye devam edecek çünkü petrol bitiyor'' diyen Venezüella Başkanı, alternatif enerji kaynakları geliştirmenin önemini vurguladı. 
     Chavez, ''Büyük bir küresel enerji krizine doğru gidiyoruz. Artık başka kaynaklardan enerji üretmek için daha büyük çaba göstermeliyiz. Rüzgar enerjisi, güneş enerjisi ve tabii barışçı amaçlarla kullanılmak üzere nükleer enerji gibi'' şeklinde konuştu. 
     Hugo Chavez, Venezüella olarak, nükleer enerji konusunda komşuları Brezilya ve Güney Amerika ülkesi Arjantin ile ''bir işbirliği mekanizması'' oluşturmak üzere çalıştıklarını da bildirdi. 
     Petrol fiyatlarının yükselişinde üreticilerin değil, Çin ve Hindistan gibi ülkelerinin talebinin artmasının ve petrol ticaretinde üretici ile tüketici arasındaki aracıların sorumlu olduğunu belirten Chavez, üretimi artırmanın da kolay olmadığını ifade etti. 
     Petrol İhraç Eden Ülkeler Örgütü'nün OPEC şu anda tam kapasiteye yakın üretim yaptığını kaydeden Chlavez, bu nedenle artan talebe karşı arzı artırmanın güç olacağını belirtti. 
     
</TEXT>
</DOC>
