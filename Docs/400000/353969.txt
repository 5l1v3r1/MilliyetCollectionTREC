<DOC>
<DOCNO> 353969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sondun50.html </URL>
<DATE> 2005/06/21/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Barroso Türkiye ile müzakerelerin genel çerçevesini hazırlıyoruz 
</HEADLINE>
<TEXT>

     Avrupa Birliği Komisyonu Başkanı Manuel Durao Barroso, Türkiye ile müzakereleri başlatmak için gerekli hazırlıkların sürdüğünü söyledi. 
     Barroso, bugün İtalya'nın Parma kentinde Avrupa Gıda Güvenliği Kurumu'nun açılış töreni EFSA sonrasında İtalya Başbakanı Silvio Berlusconi ile düzenlediği ortak basın toplantısında, Türkiye'nin AB'ye üyelik sürecine de değindi. 
     Barroso, Fransa ve Hollanda'daki referandumlarda AB Anayasası'na ''hayır'' denilmesinin Türkiye'nin üyelik sürecini olumsuz yönde etkileyip etkilemeyeceğine ilişkin soruyu, şöyle yanıtladı 
     ''Biz, Türkiye ile müzakerelerin genel çerçevesini hazırlıyoruz. Bütünleşmenin sağlanması konusunda ise devlet başkanları karar vereceklerdir. Sorun genişleme sürecinin ritmiyle ilgilidir. Ama bu, komisyonun yetki alanında değildir.'' Barroso, AB üyesi ülkelerin, Avrupa bütçesi konusunda İngiltere'nin AB dönem başkanlığı sırasında mutabakat sağlayabileceklerine inandıklarını da belirtti. 
     AB liderlerinin Brüksel zirvesinde bu konuda uzlaşma sağlayamadıklarını anımsatan Barroso, ''Bütçe konusunda ilk kez sorun yaşanmıyor. Bütçenin ilk zirvede onanmasını tabii ki isterdim. Ama bu çok zordu. Sorun İngiltere'nin dönem başkanlığında ele alınmaya devam edecek. İyi bir uzlaşma sağlanabileceği inancındayım'' dedi. 
     
     BERLUSCONİ KBP'Yİ ''AZINLIK'' OLARAK NİTELEDİ 
     İtalya Başbakanı Berlusconi ise başta avro konusu olmak üzere İtalya'daki AB karşıtı çevrelerin gündeme getirdikleri tartışma konularına değindi. Berlusconi, AB karşıtı tutumlarıyla dikkati çeken koalisyon ortağı Kuzey Birliği Partisi'nin KBP bir azınlık olduğuna işaret ederek, şöyle konuştu 
     ''Avro'yu terk etmek İtalya için imkansızdır. Zira Maastricht'in İtalya'nın yararına olduğu açıktır. Bu tür tartışmalar, gerek İtalya'da gerekse diğer Avrupa ülkelerinde sadece azınlık durumundaki bazı kişilerin ürünüdür.'' Berlusconi, KBP'nin avro'nun yanı sıra İtalyan Lireti'nin de yeniden tedavüle sokmayı isteyen bir referandum için imza toplaması konusunda ise ''KBP, hepimizin bildiği gibi bölgesel bir partidir. Bu nedenle de sadece bölgesel çıkarları ön planda tutuyor. Ancak İtalya'nın AB'deki politikasını engelleyecek noktaya asla ulaşmamıştır'' dedi. 
     
</TEXT>
</DOC>
