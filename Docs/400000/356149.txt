<DOC>
<DOCNO> 356149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun01.html </URL>
<DATE> 2005/06/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Pentagon "Irak'taki görüşmeler isyancılarla müzakere değil" 
</HEADLINE>
<TEXT>

     ABD Savunma Bakanı Donald Rumsfeld ve ABD’nin Irak’taki komutanı Orgeneral George Casey, Irak’ta, başta Sünni liderler olmak üzere "isyancılar üzerinde belli bir etkisi olduğunu iddia eden" gruplarla görüşmelerde bulunulduğunu, ancak bunun "isyancılarla müzakere" anlamına gelmeyeceğini bildirdi. 
     ABD Savunma Bakanlığı’nda Pentagon düzenlenen brifingde Rumsfeld ve Casey, gazetecilerin, isyancıların liderleriyle görüşmelerde bulunulmasına ilişkin soruları yanıtladı. 
     Rumsfeld, "Bu görüşmelerin ne kadar abartıldığına şaşıyorum" diyerek, yapılan görüşmelerin sadece Sünnilerle sınırlı olmadığını, Irak hükümeti ve ordu liderlerinin, Şii ve Kürtlerle de sürekli olarak hükümete, ülkeye destek vermeleri yönünde temasta olduğunu söyledi. 
     Orgeneral Casey ise "Görüştüklerimiz, isyancılara karşı ellerinin güçlü olduğunu söylüyor, ancak samimiyetle henüz bunun kanıtlarını görmüş değiliz" diyerek, şunları kaydetti 
     "Şu anda işleyen süreçte insanlar öne çıkıyor ve siyasi sürecin parçası olmak istediklerini söylüyor ve isyancılar üzerinde belli düzeyde kontrole sahip olduklarını iddia ediyorlar. Bu nedenle bu toplantıları yapmamız gerekiyor. Ne kadar kontrole sahip olduklarını bulmak, biraz güven inşa etmek ve sonraki adımı atmak için. Ancak biliyorsunuz bu uzun bir süreç. Ben inanıyorum ki bu görüşmeler, seçimlere doğru ilerlerken siyasi süreci kuvvetlendirecektir." Casey, yapılan görüşmeleri "müzakere" olarak nitelemenin doğru olmayacağını ve bu görüşmelerin Irak’taki yabancı savaşçıları içermediğini de söyledi. Casey, görüşmelerde özellikle Sünni liderleri siyasi sürece çekmek istediklerini, ancak yapılan şeyin, "isyancıları durdurmak için isyancı liderleriyle müzakere etmek" olarak tanımlanamayacağını belirtti. 
     
</TEXT>
</DOC>
