<DOC>
<DOCNO> 386797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas14.html </URL>
<DATE> 2005/10/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şeytan çıkarma işini uzmanına bırakın 
</HEADLINE>
<TEXT>

     Katolik Kilisesi, ''şeytan çıkarma işinin ciddi ve tehlikeli bir iş olduğunu'' belirterek, bunun ''evde yapılmamasını, uzmanına bırakılmasını'' istedi. 
     Katolik Kilisesi'nin din adamlarının eğitilmeleri amacıyla Roma'daki Regina Apostolorum ilahiyat fakültesinde dün başlattığı ''şeytan çıkarma kursunda'' konuşan ünlü ''şeytan kovucu'' rahip Andrea Gemma, ''şarlatanların'' şeytan çıkarma işine soyunduğuna işaret etti ve ''amatörlerin bu tehlikeli işten uzak durmasını'' istedi. 
     Gençlerin bu işe oyunla başlayabileceğini anlatan rahip, ''Oyunla başlanır, ama şeytan çok geçmeden sizi ele geçirir. Katolik Kilisesi'nde sadece hiyerarşiye göre bazı rahipler şeytan kovma işlemi yapabilir'' dedi ve iyi kovucuyu tarif etti ''Kutsal hayat sürmeli, Meryem Ana'ya sadık olmalı, zahmetten kaçmamalı...'' ''Tanrıyı reddederseniz onun yerini düşmanı doldurur'' diyen İtalyan rahip, ''Tarafsızlık mümkün değil. Neo paganizme yeni çok tanrıcılık , agnostisizme bilinemezcilik ve Tanrıya isyana teslim olan modern toplumlarda şeytanın daha geniş faaliyet alanı bulması kaçınılmazdır'' diye konuştu. 
     Gerçekten içine şeytan giren birisini kurtarmanın aylar, yıllar sürebileceğini söyleyen İtalyan din adamı, ''Şeytan kötülüğün tanrısı değil. Tanrı daha güçlü'' dedi. 
     Rahip Gemma, şeytan çıkarma işleminde en önemli silahı da açıklayarak, ''Eğer Latince konuşursam, şeytan Latince yanıt verir. Bu dilden korkar'' diye konuştu. 
     
</TEXT>
</DOC>
