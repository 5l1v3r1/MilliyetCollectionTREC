<DOC>
<DOCNO> 397125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur29.html </URL>
<DATE> 2005/11/22/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Aliağa'da kirlilik önlemleri artıyor... 
</HEADLINE>
<TEXT>

     İzmir'in Aliağa İlçesi'nde, Dokuz Eylül Üniversitesi DEÜ , Orta Doğu Teknik Üniversitesi ODTÜ , Türkiye Atom Enerjisi Kurumu TAEK ve Aliağa Belediyesi'nin işbirliğiyle ilçede çevre ve hava kirliliğine karşı bilimsel çalışma başlatıldı. ''İzmir Aliağa Endüstri Bölgesinde Hava Kirliliğine Neden Olan Organik ve İnorganik Kirleticilerin Düzeylerinin, Kaynaklarının ve Sağlık Etkilerinin Belirlenmesi'' adını taşıyan araştırma çerçevesinde ilçeye gelen bilim adamları araştırmalarını sürdürüyor. 
     DEÜ Çevre Mühendisliği Bölümü Öğretim Üyesi Prof. Dr. Aysen Müezzinoğlu, yaptığı açıklamada, Aliağa'nın çevre kirliliği sorunu ile yıllardan beri karşı karşıya olduğuna dikkat çekti. 
     Prof Dr. Müezzinoğlu, Aliağa'da yaptıkları çalışmalarla kirlilik oranlarını net bir şekilde bilimsel araştırmalarla kayıt altına alacaklarını belirterek, ''Kirliliğin ölçüsü ve insan sağlığına zararlı olup olmadığı konusunda konuşabilmemiz için elimizde ölçümler sonucunda ortaya çıkacak net veriler olmalı'' dedi. 
     
     HAVA KALİTESİ YÖNETİM PLANI 
     Söz konusu çalışmayla Aliağa bölgesinde kirleticilerin kaynaklarının, düzeylerinin, gösterdikleri değişimlerin ve dağılımlarının ortaya çıkarılacağını söyleyen Prof. Dr. Müezzinoğlu, bu verilerden hareket edilerek, seçilen 50 noktada kirleticilerin neden olduğu sağlık riskinin hesaplanması ve bütün sonuçların entegrasyonu ile 'Hava Kalitesi Yönetim Planı'nın oluşturulmasının hedeflendiğini belirtti. 
     ''Bu şekilde bölgede hava kirleticilerinin oluşum ve dağılım dinamiği ve sağlık etkileri anlaşılmış ve bu etkileri en aza indirecek önlemler bir plan haline getirilmiş olacaktır'' diyen Prof. Dr. Müezzinoğlu, bölgede bir sağlık riski haritasının çıkarılmasının mümkün hale geleceğini kaydetti. 
     
     ''KİRLİLİK TARİHE KARIŞACAK'' 
     Aliağa Belediye Başkanı Tansu Kaya da ilçede atmosferdeki hava kirliliğini belirleyerek, bunu hangi maddelerin oluşturduğunu rakamlarla ortaya koymak anlamında bilimsel olarak dev bir adım atıldığını ifade etti. 
     Halkın sağlığının her şeyden önemli olduğunu vurgulayan Kaya, ''Bu nedenle çevreyi kirleten hiç kimseye göz yummayacağız. Çevre kirliliğiyle mücadelede bilimin ışığında yola çıktık. Artık bunu tarihe gömüyoruz'' diye konuştu. 
     
</TEXT>
</DOC>
