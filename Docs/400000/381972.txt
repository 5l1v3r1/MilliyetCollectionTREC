<DOC>
<DOCNO> 381972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo26.html </URL>
<DATE> 2005/09/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Eskrimde bir ilk gerçekleşti... 
</HEADLINE>
<TEXT>

     Türk Eskrimi'nde bir ilk gerçekleşti. 2 Türk yönetici, Avrupa Eskrim Konfederasyonu yönetimine seçildi. 
     Uluslararası platformda bugüne kadar sadece, Uluslararası Eskrim Federasyonu'nda FIE Başkan Hayri Erol Bülbül tarafından temsil edilen Türkiye, artık Avrupa Eskrim Konfederasyonu'nda CEE Halim Şener ve Gürkan Akbay'la temsil edilecek. 
     Türkiye Eskrim Federasyonu Asbaşkanı Halim Şener, Konfederasyonun yönetim kurulu üyeliği görevine getirilirken, Yönetim Kurulu Üyesi Gürkan Akbay ise, Avrupa Eskrimini Geliştirme Kurulu üyeliğine seçildi. 
     
     BÜLBÜL ''BU GÖREVLER GURUR VERİCİ'' 
     Avrupa Eskrim Konfederasyonu'nda 2 Türk üyenin görev almasını değerlendiren Türkiye Eskrim Federasyonu Başkanı Hayri Erol Bülbül, ''Bu görevler Türk Eskrim camiası adına gurur vericidir'' dedi. 
     Verilen görevleri, Türkiye'de Uluslararası organizasyonlarda elde edilen başarılı sonuçların bir getirisi olarak değerlendirdiklerini ifade eden Bülbül, şunları söyledi 
     ''Son yıllarda Türk Eskrimi'nde yaşanan olumlu gelişmeler ve başarılı sonuçlar, Uluslararası Federasyon yöneticilerinin de dikkatlerini Türkiye'ye çevirdi. Uluslararası platformda her alanda temsil edilmek Türk Eskrimi açısından çok olumlu sonuçlar doğuracaktır. Seçilen arkadaşlarımız, Türk insanının başarısını orada da ortaya koyacaklardır.'' Akdeniz Ülkeleri Konfederasyonu'nun COMES , 2006 Haziran ayında başkanlık seçimini yapacağını da hatırlatan Hayri Erol Bülbül, Eskrim Federasyonu ve Konfederasyon yönetim kurulu üyesi olan Cemal Burnaz'ın başkanlığa aday olduğunu, güçlü bir ihtimalle de gelecek yıldan itibaren başkanlık koltuğunda bir Türk'ün oturacağını dile getirdi. Bülbül,ayrıca 12 Ekim'de Almanya'nın Leipzig kentinde yapılacak Avrupa Konfederasyonu Merkez Hakem Komitesi Üyeliği seçimine, Uluslararası Eskrim Hakemi Haluk Yamaç'ın da aday olarak gireceğini belirtti. 
     ''5 adayla mücadele edecek Yamaç'ın da komiteye girecek 4 kişi arasında olacağına inancımız tam'' diyen Hayri Erol Bülbül, Türk Eskriminin önünün Uluslararası alanda artık açık olduğunu ifade etti. 
     
     DERNEK KURULUYOR 
     Öte yandan, Türk Eskrimini Geliştirme ve Spor Kulübü Derneği'nin de kurulmak üzere olduğunu söyleyen Eskrim Federasyonu Başkanı Hayri Erol Bülbül, ''Bu dernekle sporumuza daha çok destek olmak amacı taşıyoruz'' dedi. 
     
</TEXT>
</DOC>
