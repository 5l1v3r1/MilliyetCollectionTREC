<DOC>
<DOCNO> 392268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/ekonomi/eko01.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık pilleri çöpe atmak yok 
</HEADLINE>
<TEXT>


Pil ithalatçıları İstanbul'u pilot bölge seçti. Beşiktaş, Üsküdar, Bahçelievler ve Ümraniye'ye özel kutular konuyor. Atık pil konusunda bundan böyle AB standardı geçerli olacak 

SERKAN ARMAN 

AB'nin çevreyi kirlettiği sonucuna vardığı atık pillerin toplanması için pilciler beş yıllık bir plan oluşturdu. Taşınabilir Pil Üreticileri ve İthalatçıları Derneği TAP Genel Sekreteri Savaş Arna, "İstanbul'dan başlayarak Ankara ve İzmir gibi büyükşehirlere, sonra diğer illere ve beş yıl civarında da kasabalara kadar inmeyi planlıyoruz" dedi. 

Pilot bölge İstanbul 
Türkiye'nin pil ihtiyacı ithalatla karşılanıyor. Pil ithalatçılarının yüzde 65'ini oluşturan ve Duracell, Panasonic, Toshiba gibi büyük markaları bünyesinde bulunduran 37 ithalatçının kurduğu TAP, Çevre Bakanlığı ve İstanbul Belediyesi ile protokol imzalayarak pilot bölge seçilen İstanbul'da pil toplama kutuları dağıtıyor. 
Beşiktaş, Üsküdar ve Bahçelievler'de 400 civarında kutu dağıtılırken, projenin 'can damarı' olarak nitelenen Ümraniye'ye 250 kutu verilecek. 
Arna, "Muhtarlıklar, hastaneler ve otellere de kutu yerleştirilecek. Ümraniye projenin can damarı olacak. Orada 100 kutunun bilimsel takibi yapılacak. Örneğin hastaneye koyduğumuz kutuyla okuldaki kutu karşılaştırılacak. Hangi markette daha çok pil toplandığı belirlenecek. Ümraniye'de 5 bin kişiye bir kutu düşecek. 15 günde bir kutuların doluluk oranlarına bakılacak" diye konuştu. 
2007'den itibaren pil ithalatçısına pilleri türlerine göre ayırma zorunluluğu getirileceğini belirten Arna, bu iş için bir ayrıştırma tesisi kurulacağını söyledi. Bakanlığın getirdiği kota gereği dernek, üyesi olan 37 ithalatçının bu yıl sattığı toplam pilin yüzde 15'ini toplayacak. 
2006'da toplanacak pil, satılan pilin yüzde 25'i olacak. 5 yıl içinde ise bu oran yüzde 40'a çıkacak. 

En çok Hollanda topluyor 
Hollanda'nın yüzde 74 ile en yüksek pil toplama verimine ulaşan AB üyesi ülke olduğunu ve bakanlığa bu konuda danışmanlık yaptığını dile getiren Arna, "Bizde henüz bir şey yok. Bu yıl oran düşük çıkabilir" dedi. 
2006'da İstanbul'un tamamı ile Ankara ve İzmir'e de yayılmayı hedeflediklerini belirten Arna, ayrıca, Adapazarı'na ve Muğla'ya da çok sayıda kutu verildiğini söyledi. Meclis'ten de 10 adet kutu istendiğini dile getiren Arna, "Kutular toplanıp belediyeye teslim ediliyor. İleride kendi aracımızla toplayacağız" dedi. Yakında kampanyayla ilgili belediye otobüslerine de afişler yerleştirilecek. 


</TEXT>
</DOC>
