<DOC>
<DOCNO> 397755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonyas08.html </URL>
<DATE> 2005/11/24/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Yahudiler, pop yıldızı Mıchael Jackson'dan özür bekliyor 
</HEADLINE>
<TEXT>

     ABD'de Yahudilere yönelik karalama ve saldırılara karşı mücadele eden Anti-Defamation Ligi ADL adlı Yahudi örgütü, bir telefon mesajında Yahudileri ''kan emici sülüğe'' benzeten pop yıldızı Michael Jackson'dan özür beklediklerini açıkladı. 
     Telefon mesajının iki yıl önce kaydedildiği, ancak Jackson aleyhine açılan bir dava sonucu gün yüzüne çıkarıldığı belirtilirken, ADL Başkanı Abraham H. Foxman yaptığı açıklamada, ''Michael Jackson sürekli olarak Yahudi karşıtı bir yol izlemekte ve geçmiş hatalarından ders almamaktadır. Yaşamında ne zaman bir sorun olsa Jackson hep Yahudileri suçluyor'' dedi. 
     Jackson'ın 1995'te piyasaya çıkan bir albümündeki ''They Don't Care About Us'' adlı şarkı sözleri de Yahudi karşıtı olduğu gerekçesiyle Yahudi örgütlerinden sert tepki çekmiş ve ünlü pop yıldızı bu şarkının sözlerini değiştirmek zorunda kalmıştı. 
     ABC televizyonunda önceki gün yayınlanan telefon kaydına göre ise Jackson, eski bir danışmanına bıraktığı sesli mesajda, Yahudiler hakkında ''Beni emdiler. Bunlar sülük gibi. Bundan çok yoruldum. Dünyanın en popüler kişisiyle yola çıktılar, çok para yaptılar. Büyük evler, arabalar ve her şey... Sonunda bir kuruşsuz bıraktılar. Bu bir komplodur. Yahudiler bunu kasten yaptılar'' demişti. 
     Pop yıldızı Michael Jackson, çocuklara cinsel taciz suçlamasıyla yargılandığı mahkemeden beraat ettiği Haziran ayından bu yana Körfez ülkelerinden Bahreyn'de yaşıyor. 
     
</TEXT>
</DOC>
