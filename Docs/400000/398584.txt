<DOC>
<DOCNO> 398584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun19.html </URL>
<DATE> 2005/11/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Rus milyarder Gaydamak, İsrail'de parti kurmak istiyor... 
</HEADLINE>
<TEXT>

     Yahudi Rus milyarder Arcadi Gaydamak, 28 Mart'ta İsrail'de yapılacak seçimlere yeni kuracağı partiyle katılmak istiyor. 
     İsrail liginde mücadele eden Betar Kudüs futbol takımını kısa süre önce satın alan Rus milyarder, uydudan yayın yapan bir Rus kanalına verdiği demeçte, bu kararını erken seçim kararı alınmadan verdiğini belirterek, yeni kuracağı partinin adının Betar olacağını, partinin hedef kitlesinin ise son yıllarda çoğunlukla sağ partilere oy veren eski SSCB'li göçmenler olacağını kaydetti. 
     Gaydamak, kendisini, seçimlere yeni partisi Kadima ile girecek Başbakan Ariel Şaron'a yakın hissettiğini belirterek, kuracağı partinin Kadima ile müttefik olacağını söyledi ve ''Şaron pozisyonu ve nitelikleriyle bana yakın. O büyük bir vatansever'' dedi. 
     Angola'ya silah kaçakçılığını soruşturan Parisli savcıların istemiyle İsrail'e göç etmiş olan Gaydamak hakkında, Aralık 2000'den bu yana uluslararası tutuklama emri bulunuyor. Gaydamak'ın adı ayrıca bir İsrail bankasında kara para aklamak işinde de geçiyor. 
     
</TEXT>
</DOC>
