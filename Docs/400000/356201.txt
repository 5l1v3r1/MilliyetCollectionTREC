<DOC>
<DOCNO> 356201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko05.html </URL>
<DATE> 2005/06/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bir kişiye iş yaratmanın ortalama maliyeti 103 bin YTL 
</HEADLINE>
<TEXT>

     Türkiye’de bir kişiye iş yaratmanın ortalama maliyeti 103 bin YTL oldu. Bir kişiye istihdam sağlayacak yatırım için yapılması gereken ithalat tutarı ise ortalama 38 bin dolara denk geliyor. 
     Hazine Müsteşarlığı’nın verilerine göre, ocak-mayıs döneminde teşvik belgesine bağlanan yatırımların toplam tutarı 7 milyar 423.3 milyon YTL oldu. Bu yatırımlar kapsamında öngörülen toplam istihdam ise 71 bin 896 kişi olarak gerçekleşti. Buna göre, sözkonusu projeler kapsamında yaratılacak her bir kişilik istihdama düşen ortalama yatırım tutarı 103.3 bin YTL olarak hesaplandı. 
     Ortalama maliyet, geçen yılın aynı dönemine göre yüzde 19.4 oranında gerileme kaydetti. 2004 yılının ilk beş ayında 
     bir kişilik istihdamın ortalama maliyeti 128.2 bin YTL olmuştu. Genellikle teknoloji yoğun bir sektör olarak kabul edilen enerji sektörü kapsam dışı bırakıldığında ise bir kişilik istihdama düşen ortalama yatırım tutarı 96.6 bin YTL düzeyinde oluştu. 
     
     SEKTÖRLER 
     Teknoloji yoğun bir nitelik taşıyan enerji sektöründe, bir kişilik istihdamın ortalama maliyeti 2 milyon 940.5 bin YTL’yi buldu. 
     Bir kişilik istihdam için yapılması gereken ortalama yatırım tutarı imalat sektöründe 104.4 bin YTL, tarımda 107.9 bin YTL, hizmetlerde 86.9 bin YTL, madencilik 
     sektöründe ise 73.7 bin YTL oldu. 
     
     KİŞİ BAŞINA İTHALAT 
     Ocak-mayıs dönemindeki teşvik yatırımlar için öngörülen toplam ithalat ise 2 milyar 707.8 milyon dolar düzeyinde oluştu. Buna göre, bir kişiye istihdam yaratılması için yapılması gereken ortalama ithalat tutarı 37.7 bin dolara denk geldi. 
     Bir kişilik istihdama düşen ortalama ithalat tutarı enerji sektöründe 1 milyon 359.5 bin doları bulurken, imalatta 45.5, tarımda 38, hizmetlerde 20.6, madencilikte 17.1 bin dolar olarak gerçekleşti. 
     
</TEXT>
</DOC>
