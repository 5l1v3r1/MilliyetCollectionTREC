<DOC>
<DOCNO> 389308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur15.html </URL>
<DATE> 2005/10/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kızıltepe davasında avukat protestosu 
</HEADLINE>
<TEXT>

     Mardin’in Kızıltepe ilçesinde güvenlik güçlerince öldürülen 12 yaşındaki Uğur Kaymaz ve babası Ahmet Kaymaz’ın davasının ikinci duruşmasında müdahil avukatlar salonu terk etti. 
     Güvenlik nedeniyle Eskişehir’de görülen davanın ikinci duruşmasında avukatlar ve mahkeme heyeti arasında gerginlik yaşandı. Sabah saatlerinde salona sivil toplum örgütlerinden bir kişinin alınacağının açıklanması ve basın mensuplarının dışarı çıkarılması ile başlayan gerginlik, mahkeme salonunda da devam etti. 10 polisin yargılandığı davada 4 sanık polis hazır bulundu. 
     Mahkeme heyetinin avukatlardan birini, "elini çebinden çıkar" diye uyarması üzerine avukatlar, "Biz de bir makamı temsil ediyoruz. Burada çalışmamız engellenmek isteniyor" diye tepki gösterdi. Bunun üzerine avukatlardan 10’u mahkeme salonunu terk etti. 
     
     KOLTUK ALTI KILINDAN YAŞ TESPİTİ 
     Sanık avukatları Uğur Kaymaz’ın gerçek yaşının 12 olmayabileceğini belirtti. Adli Tıp raporunda yer alan "Koltuk altı kılları çıkmıştır" ibaresini örnek gösteren avukatlar, Kaymaz’ın 15-16 yaşında olabileceğini kaydetti. 
     Bu yaşlarda birçok çocuğun terör eylemine katılabildiğine dikkat çeken avukatlar, örnek olarak Mersin’de yaşanan bayrak yakma ve Kandil Dağı’nda çekilen çocuk fotoğraflarını gösterdi. Avukatların savunması tutanaklara, "çocuk olduğu ifade edilen 15-16 yaşlarındaki çocuğun terörist olduğu anlaşılmaktadır" diye geçti. 
     Müdahil avukatların "18 yaşının altında herkes çocuktur" diye karşı çıkması üzerine konunun Adli Tıp Kurumu’nca belirlenmesine karar verildi. İngiltere ve Galler Barolarından temsilcilerin bulunmasının mahkemenin şeffaflığını gösterdiğini söyleyen savcıya, müdahil avukatlar, "İngiltere’den gelen var, Türkiye’den gelenler giremiyor" diye tepki gösterdi. 
     
     KAÇIRILAN POLİSİN BABASI DA MAHKEMEDEYDİ 
     Duruşmayı protesto ederek çıkan İnsan Hakları Derneği İHD Genel Başkanı Yusuf Alataş ve beraberindeki heyet çıkışta bir basın açıklaması yaptı. Duruşmada yaşananların düşündürücü olduğunu kaydeden Alataş, "Mahkeme heyeti bizim güvenliğimizi sağlayamıyor" diye konuştu. Önceki mahkemede de kendilerine taşla saldırı olduğunu hatırlatan Alataş, müdahil avukatlara da sözlü saldırıda bulunulduğunu ifade etti. 
     Şırnak’ta bir süre önce terör örgütünce kaçırılan polis memuru Hakan Açıl’ın babası Muammer Açıl’ın da katıldığı basın açıklamasında Alataş, polis Açıl’ın biran önce bırakılmasını istediklerini söyledi. 
     Mahkeme Aralık ayına ertelendi. 
     
</TEXT>
</DOC>
