<DOC>
<DOCNO> 388895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko05.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabuklu cevizi çamaşır suyu ile parlatıyorlar 
</HEADLINE>
<TEXT>


BÜLENT YARDIMCI 

Kalp ve damar dostu olduğu bilinen ve her gün 40-50 gram tüketilmesi önerilen cevizin tüketimi son yıllarda hızla artıyor. Ancak sorunları da artıyor. Ceviz ekonomisinin otoritesi sayılan Gaziosman Paşa Üniversitesi Öğretim Üyesi Prof. Dr. Yaşar Akça'nın bu konuda ciddi uyarıları var. Prof. Akça, her zaman yaptığı gibi cevizin yararlarına dikat çekiyor ve "Ceviz içi sağlık açısından çok iyidir" diyor ama sözün gerisi kritik 
"Ancak bazı bilinmeyen kimyasallarla ceviz kabuğunu beyazlatıyorlar. Bu çok sakıncalı " 
Akça, şöyle anlatıyor 
"Son yıllarda ceviz üretimi ve tüketimi hızla artmaya başladı. Ancak üretim ve tüketim hızla artarken bazı sorunlar da yaşıyoruz. Çamaşır suyu gibi insan sağlığına zararlı bazı kimyasallar ile kabuklu cevizlerin yıkanarak beyazlatıldığı yolunda duyumlar alıyoruz. Türkiye'de ceviz hasadı geç yapıldığı ve hasat sonrasında ceviz meyvesi yıkanıp temizlenmediği için yeşil kabuk kalıntısı, kabuklu cevizde kirlimsi kötü bir görüntü bırakıyor. Özellikle büyük şehir pazarlarında bilinmeyen kimyasallarla kabuklu cevizlerin yıkanarak beyazlatıldığını duyuyoruz. Bu nedenle, tüketicilerin beyazlatılmış cevizlerden uzak durmasını tavsiye ederim." 

Ceviz içine dikkat 
Prof. Akça, ceviz meyvesinin hasat edildikten sonra yeşil kabuğunun makinalarla derhal temizlenmesi gerektiğini belirterek şöyle diyor 
"Yeşil kabuk temizlendikten sonra kabuklu ceviz akar suda yıkanmalı ve kurutulmalı." 
Peki bildiğimiz, pazarlardan, marketlerden satın aldığımız ceviz içi böyle mi Orası pek belli değil. Prof. Yaşar Akça'nın tavsiyesi tüketicinin kırılmış cevizden biraz uzak durması yönünde. 
Prof. Akça ceviz içi konusunda da şöyle diyor 
"Kabuklu cevizler, kötü koşullarda elle kırılıyor. Sağlık kurallarına uymayan koşullarda elle kırılan cevizler hastalık kaynağı olabiliyor. Ülkemizde ceviz kırıp ambalajlayan sağlıklı tesisler de var ama sayıları az. Bu nedenle tüketicin kabuklu ceviz alarak evde kendisinin kırmasını daha doğru buluyorum." 
Prof. Akça, kimyasal maddelerle beyazlatılmış cevizlerin naturel cevizlerden kolayca ayrılabileceğini söylüyor. Akça, "Pazarda kabuklu cevizi elinize alıp bakın. Kimyasalla beyazlatılmış kabuklu cevizin garip rengini hemen farkedersiniz." 


</TEXT>
</DOC>
