<DOC>
<DOCNO> 362736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/soneko30.html </URL>
<DATE> 2005/07/20/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Grundig, Türkiye pazarında... 
</HEADLINE>
<TEXT>

     Koç Holding Dayanıklı Tüketim ve İnşaat Grup Başkanı Bülent Bulgurlu, Türkiye'de bu yıl 17.7 milyon avro ciro ve yüzde 1.5 pazar payı hedefleyen Grundig'in, 2010 ciro hedefini 100 milyon avro, pazar payı hedefini de yüzde 5.5 olarak belirlediğini bildirdi. 
     Beko Elektronik'in 2004'de bünyesine kattığı Grundig'in ürünleri Türkiye genelinde Arçelik ve Beko bayilerinde satışa sunuldu. 
     Konuya ilişkin düzenlenen basın toplantısında konuşan Bülent Bulgurlu, Beko Elektronik'in bugün 1.1 milyar avro cirosu ve uluslararası başarıları ile bir dünya devi haline geldiğini söyledi. 
     Bulgurlu, Beko Elektronik'in 2005 yılı ciro hedefinin Grundig de dahil 1.3 milyar avro olduğunu kaydetti. 
     Güçlü bir marka ile işbirliği yapmak, güçlü bir marka satın almak ya da güçlü bir marka yaratmanın tercihleri arasında olduğunu ifade eden Bulgurlu, ''Bizim tercihimiz satın alma yönünde oldu. Beko Elektronik, ortağımız İngiliz Alba ile birlikte Grundig'i satın alarak, markanın, 717 patentinin, AR-GE teşkilatının, satış şirketlerinin ve geniş bir tüketici hizmet ağının yeni sahibi oldu'' dedi. 
     Grundig'in Mayıs 2004-Haziran 2005 tarihleri arasında Avrupa'da pazar payını artırarak 404 milyon avro ciroya sahip olduğunu söyleyen Bulgurlu, ''Şirketimiz Grundig ile dünyadaki etkinliğini artırmayı, yeni şirket ve hizmet ağı noktaları ile Avrupa'da daha etkin olmayı amaçlamaktadır'' diye konuştu. 
     Haziran 2005 itibariyle çeşit Grundig ürününün Türkiye genelindeki Arçelik ve Beko yetkili satıcılarında satışa sunulduğunu bildiren Bulgurlu, şunları kaydetti 
     ''Beko Elektronik, Grundig'in Avrupa'daki 2004 yılında yüzde 3.1 olan pazar payını 2009 yılı itibariyle yüzde 9.9'a yükseltmeyi, 340 milyon avro olan cirosunu ise 1.2 milyar avroya çıkarmayı hedeflemektedir. Türkiye'de 2005 yılında 17.7 milyon avro ciro elde edip, yüzde 1.5 pazar payına sahip olmayı planlayan Grundig, 2010 ciro hedefini 100 milyon avro, pazar payı hedefini ise yüzde 5.5 olarak belirlemiştir.'' Soruları da yanıtlayan Bulgurlu, Grundig'in Türkiye'deki satış ve pazarlama yetkisinin tamamen Beko'ya ait olduğunu, Alba'nın burada herhangi bir etkinliğinin bulunmadığını belirtti. 
     Başka bir soru üzerine de Bulgurlu, Beko ile Arçelik'in birleşmesi ile ilgili alınmış herhangi bir karar bulunmadığını söyledi. 
     
     AVRUPA'DAKİ SATIŞLAR ARTTI 
     Beko Elektronik Genel Müdürü Yağız Eyüboğlu da, satın alma ile Avrupa genelinde 14 ülkede satışa sunulan Grundig markalı ürünlerin, Beko elektronik 2004 yılı cirosuna 180 milyon avro katkı sağladığını söyledi. 
     Satın almadan sonra Grundig'in Avrupa pazarındaki satışlarının hızla artırdığını ifade eden Eyüboğlu, Mayıs 2004-Mart 2005 tarihleri arasında Grundig ürün satışlarının 2 milyon adedin üzerine çıktığını, bunun 1 milyondan fazlasının TV grubu ürünler olarak gerçekleştiğini belirtti. 
     Eyüboğlu, ''Nisan 2005-Mart 2006 programında ise 1 milyon 415 bin adet TV olmak üzere toplam satışımızı 3 milyon adetin üzerine çıkarmayı hedeflemekteyiz'' dedi. 
     Satın almadan sonra Avrupa'daki ürün gamlarının 45'ten 110 ürün çeşidine çıkarıldığını, Eylül 2005'te bu rakamın 150'ye ulaşacağını bildiren Eyüboğlu, ''Beko Elektronik olarak tüm Grundig sahiplerine Türkiye genelinde 375 yetkili servisimizle hizmet vereceğiz. Geçmiş dönemlerde satılmış olan 1 milyondan fazla Grundig ürününe de Beko Yetkili Servisleri tarafından hizmet verilecek'' dedi. 
     Soruları da yanıtlayan Eyüboğlu, futbol takımlarına reklam vermeyi düşündüklerini söyledi. 
     Beko'daki yangınla ilgili olarak da Eyüboğlu, sigortadan 14 trilyon lira civarındaki hasar tazminatını aldıklarını, sigorta şirketinin de Koç Allianz olduğunu belirtti. 
     
     ''GRUNDİG MARKALI ÜRÜNLER YÜZDE 10 DAHA PAHALI SATILACAK'' 
     Arçelik Genel Müdürü Aka Gündüz Özdemir de, ''Arçelik sayıları 4500'ü bulan bayi ile Türkiye'nin benzersiz satış kanalına sahiptir. Grundig markalı ürünlerimizi böylesi bir ağ yardımıyla tüketiciye ulaştıracağız'' dedi. 
     Bugün itibarıyla Arçelik ve Beko bayilerinde yaklaşık olarak 4 bin adet Grundig markalı ürün satışı gerçekleştirdiklerini bildiren Özdemir, Grundig markalı ürünlerin satışı için şu anda toplam bin bayilerini bu işe aday olarak belirlediklerini, bu sayının önümüzdeki dönemde artacağını belirtti. 
     Özdemir, ''Koç Holding'in 'her Avrupalı'nın evinde bir Koç ürünü' hedefi doğrultusunda, önümüzdeki günlerde de Avrupa'da satmakta olduğumuz Blomberg markalı ürünlerimizi Türk tüketicilerinin beğenisine sunacağız'' diye konuştu. 
     Soruları da yanıtlayan Özdemir, Arçelik ve Beko'nun Türkiye'de üst segmentte konumlanmış markalar olduğunu, Grundig'i bunun daha da üstüne konumlandırmayı kararlaştırdıklarını ifade ederek, ''Bu ürünler Arçelik ve Beko markalarından yüzde 10 daha pahalı satılacak'' dedi. 
     Özdemir, bir başka soru üzerine de, beyaz eşyada iç talepte geçen seneki yüzde 60 büyümenin ardından pazarın büyümeye devam ettiğini, bu yıl sonunda en az yüzde 5 büyüme beklediklerini kaydetti. 
     2005 yılının sektörün tüm oyuncuları için oldukça zor geçtiğini, kurların çok yardımcı olduğunu söyleyemeyeceğini ifade eden Özdemir, 2006'da olumlu bir trende dönüş beklediklerini, rekabetçi kimliklerini korumak üzere maliyet yapılarında gereken iyileştirici tedbirleri aldıklarını söyledi. 
     Özdemir, beyaz eşyada maliyetler içinde döviz girdilerinde ve enflasyonda yaşanan düşüş nedeniyle yüzde 40'lara varan fiyat düşüşlerinin normal olduğunu, yabancı rekabete karşı fiyatları aşağı çekmek gibi bir durum bulunmadığını kaydetti. 
     
</TEXT>
</DOC>
