<DOC>
<DOCNO> 372730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun09.html </URL>
<DATE> 2005/08/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'den 1500 asker daha, Şiiler çatıştı... 
</HEADLINE>
<TEXT>

     Amerikan Savunma Bakanlığı, Irak’a 1500 asker daha gönderilmesi talimatı verdi. 
     Yetkililer, 82. Hava İndirme Tümeni’ne bağlı 2 piyade taburunun, 15 Ekim’deki anayasa referandumu öncesinde Irak’ta konuşlandırılacağı 
     ve aralıktaki genel seçimler boyunca da ülkede kalacağını belirttiler. 
     Halen Irak’taki 138 bin askere katılacak taburların 120 gün görev yapacağı bildirildi. 
     Askerlerin Irak’taki çok uluslu güçlerin komutanı General George Casey’nin önerisi üzerine gönderileceği kaydedildi. 
     Askerlerin Irak’a ne zaman hareket edecekleri konusundaysa bilgi verilmedi. 
     ŞİİLER ARASI ÇATIŞMA 8 ÖLÜ Irak’ta Şiiler arasında bugün çıkan çatışmalarda ölü sayısının 8 olduğu bildirildi. 
     Hastane yetkilileri, mukaddes Necef kenti ile başkent Bağdat’ta Mukteda Sadr’ın "Mehdi Ordusu" savaşçılarıyla "Bedir Tugayları" isimli örgüt üyeleri arasında çatışmalarda 40’a yakın kişinin de yaralandığı bildirildi. 
     Irak’ta geçen yıl ABD’ye büyük direniş gösteren Şii lider Mukteda Sadr’ın Hazreti Ali’nin türbesinin bulunduğu mukaddes Necef kentindeki makamına saldırıyı kınayan 21 milletvekili ve Irak ulaştırma bakanı parlamento ve hükümetten çekildiklerini bildirmişti. 
     Sadr’a destek veren Irak Ulaştırma Bakanı Selam El Maliki ile 21 milletvekili, Sadr’ın Necef’teki yazıhanesinin yakılmasını kınamak için meclis ve hükümetten çekildiklerini açıkladı. Saddam rejimini yıkan ABD desteğindeki yeni Irak meclisinde Sünni Araplar yeni anayasanın bazı maddelerine karşı çıktıkları sırada, Şiiler arasında patlak veren çatışmaların da anayasa sorununu hepten çıkmaza sokmasından endişe ediliyor. 
     Çatışmanın, Hazreti Ali türbesinin karşısında bulunan Şii lider Mukteda Sadr’ın çalışma dairesinin yeniden açılmasına Necef sakinlerinin karşı çıkması üzerine başladığı belirtilmişti. 
     Sadr’ın yandaşları ile halk arasında 3 saat boyunca kalkan görevi gören polisin çekilmesiyle taraflar birbirine girdi. Çatışma sırasında Sadr’ın bürosu da ateşe verildi. 
     Sadr’ın Necef’teki makam binası, Sadr’ın liderliğinde Amerikan askerlerine karşı başlatılan ayaklanmanın ardından geçen yıl ağustos ayında kapatılmıştı. 
     Sadr’ın sözcüsü, çatışmadan, hükümetteki en güçlü Şii partisiyle bağlantılı Bedir Tugayları’nı sorumlu tuttu. Ancak Bedir örgütü, iddiayı yalanladı. 
     
</TEXT>
</DOC>
