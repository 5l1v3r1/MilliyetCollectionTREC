<DOC>
<DOCNO> 359018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy13.html </URL>
<DATE> 2005/07/07/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erkan Mumcu Başbakan Erdoğan'a bu kez mektup yazdı 
</HEADLINE>
<TEXT>

     Anavatan Partisi Genel Başkanı Erkan Mumcu, türban sorununun çözümü için referandum yerine Anayasa değişikliğine gidilmesi yönündeki çağrısına AKP’den yanıt alamayanca, Başbakan Tayyip Erdoğan’a bir mektup göndererek önerilerini yazılı olarak yineledi. 
     Edinilen biliye göre Mumcu, Başbakan Erdoğan’a 8 sayfalık bir mektup gönderdi. Mumcu, tüm milletvekillerine de bir üst yazıyla bu mektubunu göndererek çözüm için katkılarını belkelediğini söyledi. 
     ANAP olarak mevcut sistemin kimi temel sorunlarının çözümüne yönelik Anayasa değişikliği önerilerini kamuoyuna duyurup konunun tartışılması çağrısında bulunduklarını anımsatan Mumcu, bu çerçevede Başbakan Erdoğan’a da görüşme talebini ilettiklerini anlattı. "Ne yazık ki Başbakan’dan bu çağrımıza ve görüşme talebimize bugüne kadar olumlu bir talep gelmemiştir" diyen Mumcu, bu çağrı hakkında Hükümet Sözcüsü’nün "Bu konuda hükümetin doğrudan muhatap olmadığı, meselenin yüce Meclis’in meselesi olduğu" yönünde bir açıklama yapıldığını da anımsattı. Bu yaklaşım doğrultusunda bu kez AKP Genel Başkanı ve Grup Başkanı sıfatıyla Başbakan Erdoğan’a mektup yazdığını açıklayan Mumcu, Erdoğan’a "Meclis çoğunluğuna sahip olma imkanı ile bu sorunları çözme bahtiyarlık ve şerefine -’ortak’ demiyorum- ’sahip olmak’ isteyeceğine inanıyorum" dedi. 
     Mumcu’nun mektubundaki görüş ve önerileri özetle şöyle 
     "-Temel sorun Anayasa’nın yapıldığı koşullar ile bugünün Türkiyesi’nin ihtiyaçları arasındaki uzlaşmaz çelişkidir. 
     -AB’nin kendi içinde yaşadığı sorunlara ve Türkiye’nin çözülmeyi bekleyen sorunlarına bakınca göz ardı edilemeyecek tehditlerle karşı karşıyayız. Uluslar arası ilişkiler bağlamında yaşanması muhtemel gerginlikleri yaratabileceği yeni sorunlar ve ülke içi yansımaları gözönünde tutulduğunda, Türkiye’nin kendi değişim yönetimi kapasitesini yapabilmesinin ne kadar acil ve hayati öncelik olacağı görülecektir. 
     -’Toplumsal mutabakat’ veya ’kurumlararası mutabakat’ gibi içeriği açık olmayan kavramlar yerine, çözümü mümkün kılacak tek husus ’demokratik uzlaşma’dır. 
     -Sorunların başında din değerleri ile laiklik ilkesi arasında uzlaşmaz bir çelişkinin varolduğu yönündeki yanıltıcı algı gelmektedir. 
     -Başörtüsü için referanduma gidilmesi girişimi sorunu çözmekten çok, toplumu kamplaşma ve bölünmeye götürecek sorunlar ortaya koymaya adaydır. 
     -YÖK yönetmeliğinden kaynaklanan ve eğitim özgürlüğünü kaldıran kılık kıyafet kısıtları kaldırılmalı. 
     -Kılık kıyafet tartışmalarına son verilebilmesi bakımından, kamu hizmeti alan ve kamu hizmeti veren esasında ayrışmaya gidilmeli. Devlet ancak kamu erkini kullananlar açısından sınırlandırmalar getirebilir. 
     -Cumhurbaşkanlığı makamı ve siyasal sistem sağlıklı biçimde tanımlanmalı. Mevcut model, gerçek bir parlamenter rejim hüviyetine kavuşturulup Cumhurbaşkanlığı makamı ’sembolik’ konuma çekilebilir. Ya da bize daha doğru görünen biçimde Cumhurbaşkanı’nın mevcut yetkilerine ’gerektiğinde parlamentoyu seçime götürebilme yetkisi’ de eklenmeli. 
     Cumhurbaşkanı halk tarafındarn iki turlu bir seçimle ve en çok iki dönem için seçilmeli. 
     -Yolsuzlukla mücadele çerçevesinde dokunulmazlıkları sınırlandıracak bir anayasa değişikliği yapılmalı. 
     -Yaşanılan sorunlara karşı getirilecek çözümler, önümüzdeki dönemde ülkenin gündemine girmesi muhtemel riskleri de bertaraf etmeye katkı sağlayacaktır." 
     
</TEXT>
</DOC>
