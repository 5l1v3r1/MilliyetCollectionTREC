<DOC>
<DOCNO> 362687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun26.html </URL>
<DATE> 2005/07/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD'de PKK'lıların iadesi için üçlü toplantı 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ’un, ABD’nin Irak’taki PKK liderliğinin kayalanması emrini verdiğini söylemesinin ardından Türkiye, ABD ve Irak’ın PKK konusunda yakında yapacakları "Üçlü toplantı"nın PKK’lıların Türkiye’ye iadelerinin hukuki sürecine odaklanacağı öğrenildi. 
     ANKA’nın edindiği bilgiye göre, Türkiye, ABD ve Irak yetkilileri, önümüzdeki bir kaç hafta büyük bir olasılıkla Washington’da PKK konusunda "Üçlü toplantı" yapacaklar. 
     Toplantıda ağırlık, PKK’lıların Türkiye’ye iadeleri için hukuki mekanizmaya verilecek. 
     Toplantıya ilişkin bilgi veren bir ABD yetkilisi, toplantı hazırlıklarının yapıldığını belirterek toplantıda "PKK’lıların Türkiye’ye iade edilebileceği sürecin açıklığa kavuşturulmasına çalışılacak" dedi. 
     Aynı yetkili, söz konusu toplantının, PKK konusunda üç ülke arasında geçen Ocak ayında Ankara’da başlatılan sürecin bir devamı olduğunu söyledi. Bu toplantıların sürdürülmesi konusunda mutabakata varıldığını anlatan yetkili, toplantının uzmanlar düzeyindeki bir çalışma toplantısı olacağını kaydetti. 
     Bu arada, ABD yetkilisi, ABD’nin, İstanbul’daki saldırılara ilişkin olarak aranan ve Irak’ta yakalanarak Bağdat’taki Ebu Garib cezaevinde bulundukları ortaya çıkan Sadettin Akdaş ve Burhan Kuş’un Türkiye’ye iadesini kolaylaştırmak için çaba gösterdiğini söyledi. 
     Bu konuda Türkiye ve Irak ile birlikte çalıştıklarını ifade eden yetkili, Türkiye’nin iade talebini yaptığını ve bu talebin Irak tarafından "alındığını" da söyledi. 
     

      ANKA 
     
</TEXT>
</DOC>
