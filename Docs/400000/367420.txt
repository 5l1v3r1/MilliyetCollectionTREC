<DOC>
<DOCNO> 367420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur12.html </URL>
<DATE> 2005/08/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Erdemir işçileri fabrikadan ayrılmadı 
</HEADLINE>
<TEXT>

     Zonguldak’ın Ereğli İlçesi’ndeki Ereğli Demir ve Çelik Fabrikaları ERDEMİR T.A.Ş’de gece vardiyasında çalışan işçiler, tesislerde Rusya Federasyonu firması yetkililerinin inceleme yapacağını öğrenince, işyerini terk etmeme eylemi başlattı. 
     Fabrikada 00.30-08.30 mesaisinde çalışan işçiler, ERDEMİR ihalesi için ön yeterlilik alan firmalar arasında Rusya Federasyonu’ndan "NLMK-Open Joint Stock Company Novolipetsk Iron and Stell Corporation yetkililerinin tesiste inceleme yapacakları" duyumu üzerine tepki göstermek amacıyla bekleyişlerini sürdürüyor. 
     Türk Metal Sendikası Ereğli Şube Başkanı İlhami Erdoğ, AA muhabirine yaptığı açıklamada, söz konusu firmanın yetkililerinin fabrikada inceleme yapmasına izin vermeyeceklerini iddia etti. 
     Fabrikada 16.30-00.30 mesaisinde çalışan işçilerin de tesislere gelerek eylemlerine destek verdiğini belirten Erdoğ, "Şu anda yaklaşık 3 bin işçiyle ERDEMİR’de bekliyoruz. Rusya Federasyonu firması yetkilileri gelinceye kadar da buradan ayrılmayacağız. 
     Tepkilerimizi sürdürmeye de devam edeceğiz. 08.30-16.30 mesaisinde çalışanlar ise üretime devam ediyorlar" dedi. 
     
</TEXT>
</DOC>
