<DOC>
<DOCNO> 397007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko21.html </URL>
<DATE> 2005/11/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
"Merkez Bankası'nda Ahmet gitsin, Mehmet gelsin diyemeyiz" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Merkez Bankası'nın bağımsızlığı olduğunu vurgulayarak, ''Bizim, Ahmet gitsin yerine Mehmet gelsin diye bir tercihimiz olamaz ki. Demokratik de değil zaten. Buna tamamen hükümetimiz karar verecek'' dedi. 
     Hisarcıklıoğlu, AA muhabirine yaptığı açıklamada, Türkiye'de yatırım ortamının iyileştirilmesi için dünyada ne yapılıyorsa onu istediklerini belirtti. 
     Enerjide bir an önce piyasanın rekabete açılması gerektiğini ifade eden Hisarcıklıoğlu, ''Gerek üretim, gerek dağıtım hatlarının rekabete açılmasıyla ancak enerji fiyatları düşebilir. Enerji Bakanlığı, bununla ilgili bir eylem planı zaten koymuş durumda. Bunun hızla harekete geçirilmesi lazım'' dedi. 
     Hisarcıklıoğlu, kurların seviyesinin şu anda rekabet şansında sıkıntı yarattığını belirterek, ''Türk özel sektörünün rekabetinde sıkıntı yaratıyor. Bu bir nebze hem ithalatın artmasına sebebiyet veriyor, öbür taraftan da ihracatın önüne fren koyuyor'' diye konuştu. 
     Şu anda uygulanan reel faiz oranlarının yüksek olduğunu kaydeden Rifat Hisarcıklıoğlu, reel faiz oranlarının, enflasyon ile riski komponse ediyor olması gerektiğini ifade etti. 
     Merkez Bankası Başkanı Süreyya Serdengeçti'nin görev süresinin Mart 2006'da dolduğunun anımsatılarak, ''Yeni birisi gelmeli mi '' sorusuna karşılık Hisarcıklıoğlu, buna hükümetin karar verecek olduğunu söyledi. 
     TOBB Başkanı Hisarcıklıoğlu, Merkez Bankası Başkanı'nın uygulamalarını da hükümetin değerlendirecek olduğunu ifade ederek, şunları kaydetti 
     ''Merkez Bankası, hükümetin tespit ettiği doğrultuda ekonomi politikaları yürütüyor. Ekonomi politikası bir bütün. Ekonomi politikasından memnunsa devam ettirebilir. Hükümet, bakan memnunsa devam ettirir. Zaten Merkez Bankası'nın bağımsızlığı var. Ahmet gitsin yerine Mehmet gelsin diye bir tercihimiz olamaz ki bizim. Uygun da değil. Demokratik de değil zaten. Buna tamamen hükümetimiz karar verecek.'' 
     
</TEXT>
</DOC>
