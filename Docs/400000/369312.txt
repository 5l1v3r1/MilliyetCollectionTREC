<DOC>
<DOCNO> 369312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo25.html </URL>
<DATE> 2005/08/12/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Özdemir Verilen ceza düşündürücü... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Everton ile yaptıkları özel maçta tribünde bir kişinin silahla yaralanması nedeniyle Profesyonel Futbol Disiplin Kurulu PFDK tarafından kendilerine verilen 1 maç seyircisiz oynama cezasının düşündürücü olduğunu söyledi. 
     Nihat Özdemir, Diyarbakırspor maçı için tüm hazırlıkları yaptıklarını ve taraftarların da bu maça yoğun ilgisi olduğunu vurgulayarak, ''Taraftarlarımızı çok özlemiştik. 2005-2006 sezonunda ilk kez kendi sahamızda seyircimizle buluşma imkanı bulduğumuz bir maçta taraftarlarımızın olmaması üzücü. Özellikle 25 bin kombine kart sahibi taraftarlarımızın bu karşılaşmayı izleyememesi bizi daha çok üzüyor'' dedi. 
     Futbol Federasyonu'nun genelgesine göre, eğer alacakları bir ceza varsa da zaman aşımına uğradığını ileri süren Özdemir, Digitürk Lig TV'de katıldığı canlı telefon bağlantısında, şunları kaydetti 
     ''Ama Futbol Federasyonu bunu düşünmeden değerlendiriyor. Öte yandan Tahkim Kurulu'nun görevi de eğer federasyon yanlışlık yaparsa bunu düzeltmektir. Bunun için oraya başvurduk ama onlar düzeltmedi. Bizim yaşadığımız olay her takımın başına gelebilirdi. Diğer yandan olayın nasıl meydana geldiği daha belli değilken, bize bu cezanın verilmesi düşündürücüdür. Oysa biz Türk ve Fenerbahçe seyircisine güzel bir karşılaşma izlettirme amacındaydık, yaptıklarımızın karşılığı bu olmamalıydı'' diye konuştu. 
     Özdemir, yarın Diyarbakırspor ile yapacakları karşılaşmada iyi bir futbol ve güzel bir sonuç beklediklerini de dile getirerek, ''Onlar orada yalnız değil, tüm taraftarlarımız onlarla'' diye konuştu. 
     
     ANELKA'NIN DURUMU 

     Özdemir, Fransız futbolcu Nicolas Anelka'nın Fenerbahçe'den ayrılmak istediği biçimindeki haberlerle ilgili olarak, ''Anelka'sız bir Fenerbahçe düşünmüyoruz'' dedi. 
     Anelka ile 4 yıllık sözleşmeleri olduğunu hatırlatan Özdemir, ''Biz bırakmak istemiyoruz. Bu sezon birçok kulvarda mücadele edeceğiz. Anelka'sız bir Fenerbahçe düşünmüyoruz. Ama kendisi düşünüyorsa, sözleşmedeki maddelere uygun biçimde ayrılır. Anelka ile ilgili hiçbir sorun yok'' diye konuştu. 

     
</TEXT>
</DOC>
