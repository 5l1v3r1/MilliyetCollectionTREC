<DOC>
<DOCNO> 388347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sontur12.html </URL>
<DATE> 2005/10/20/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
"Kızım evden kaçıyor otobüsü durdurun" 
</HEADLINE>
<TEXT>

     
     Şenol AYDIN GEBZE Kocaeli , DHA 
     
İSTANBUL'da ailesine kızıp evi terkeden 17 yaşındaki kızı H.A.'nın otobüse binip kaçtığını farkeden baba, yazıhaneden cep telefonu numarasını aldığı otobüsün şoförünü arayarak kızının polise teslim edilmesini sağladı. 
     Ailesiyle tartışan H.A. dün gece İstanbul Esenler Otogarı’na giderek otobüse bindi. Kızının evden kaçtığını sonradan farkeden ve terminale gittiğini belirleyen kimliği açıklanmayan babası, araştırma yaparak onun yaklaşık 1 saat önce Tokat’a gitmek üzere hereket eden Tokat Seyahat’e ait 60 AC 003 plakalı otobüse bindiğini belirledi. Otobüs yazıhanesinden şoförün cep telefonu numarasını da bulan baba, şoför Yunus Türker’i arayarak, Otobüsteki yolcular arasında benim kızım var. Yaşı henüz 17. Evden kaçtı. Başına kötü şeyler gelebilir. Bir yolunu bulup otobüsü uygun yerde durdurarak polise teslim eder misiniz '' diyerek yardım istedi. Durumu aynı zamanda polise de bildirdi. 
     Bir dizi telefon trafiğinin ardından, otobüs TEM Karayolu’nun Dilovası Beldesi geçişinde önlem alan trafik ekiplerinin beklediği noktada durdu. Polisler, yaptıkları kimlik kontrolü ardından H.A.’yı otobüsten indirdi. Daha sonra genç kız polis otosuna alınarak Çocuk Şubesi Müdürlüğü’ne götürüldü. Hastaneye götürülüp doktor kontrolünden de geçirilen genç kız daha sonra Gebze’ye gelen ailesine teslim edildi. 
     İlk kez böyle bir olayla karşılaştığını belirten otobüs şoförü Yunus Türker, TEM’de giderken cep telefonun çaldığını belirterek, Arayan kişi kızının otobüste olduğunu ve evden kaçmakta olduğunu söyledi. Babası ve polisle yapılan bir dizi telefon trafiğinin ardından kızı polise teslim ettik'' dedi. 
     
</TEXT>
</DOC>
