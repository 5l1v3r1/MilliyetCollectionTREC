<DOC>
<DOCNO> 385320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur16.html </URL>
<DATE> 2005/10/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
TSK ve Akut ekipleri deprem bölgesine gidiyor... 
</HEADLINE>
<TEXT>

     TSK Doğal Afet Arama Kurtarma Tabur Komutanlığı'ndan 22 kişilik bir birlik, Pakistan'da meydana gelen depremde arama kurtarma faaliyetlerinde bulunmak üzere, bu sabah TSK'ya ait uçakla İslamabat'a gitti. 
     Genelkurmay Başkanlığı'nın internet sitesinde yayınlanan açıklamada, Pakistan'da dün sabah meydana gelen deprem felaketinin, derin üzüntü ile öğrenildiği ve muhtemel yardım taleplerine karşı Türk Silahlı Kuvvetleri TSK imkanlarına yönelik hazırlıkların aynı gün başlatıldığı belirtildi. 
     Açıklamaya göre, ilgili makamlar ile koordine edilen yardım talebi doğrultusunda, TSK Doğal Afet Arama Kurtarma Tabur Komutanlığı'ndan 22 kişilik bir birlik, kardeş Pakistan halkının uğradığı depremde arama kurtarma faaliyetlerinde bulunmak üzere, bu sabah erken saatlerde Türk Silahlı Kuvvetleri'ne ait bir uçakla İslamabad'a gönderildi. 
     TSK tarafından tahsis edilen toplam 4 nakliye uçağı ile yardım faaliyetlerine iştirak edildiği kaydedilen açıklamada, olabilecek ilave taleplere yönelik gelişmelerin, ilgili makamlar ile koordineli olarak takip edildiği bildirildi. 
     
     AKUT DA GİDİYOR 

     Öte yandan Arama Kurtarma Derneği AKUT ekibi, Pakistan'ın Keşmir bölgesinde dün meydana gelen depremin ardından arama-kurtarma çalışmalarına katılmak üzere deprem bölgesine gidecek. 
     Türk Hava Yolları'na ait bir uçakla saat 19.00'da İslamabad'a hareket edecek olan ekip, buradan deprem bölgesine geçerek, arama-kurtarma çalışmalarına katılacak. 
     Pakistan'a gidecek ekibin liderliğini üstlenen AKUT Yönetim Kurulu Başkan Yardımcısı ve Akdeniz Temsilcisi Yılmaz Sevgül, 12 kişiden oluşan ekibin deprem bölgesinde kalış süresinin belli olmadığını belirtti. 
     Marmara, Düzce, Adana ve Bingöl depremlerinin yanı sıra Hindistan depreminde de arama-kurtarma çalışmalarına katılan Yılmaz Sevgül, "Pakistan'da acılı insanlara yardım edebilmek için elimizden geleni yapacağız" dedi. 
     Ekipte, AKUT üyesi ve Akdeniz Üniversitesi Tıp Fakültesi Öğretim Üyesi Doç. Dr. Serdar Tüzüner de bulunuyor. 
     
</TEXT>
</DOC>
