<DOC>
<DOCNO> 394165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur02.html </URL>
<DATE> 2005/11/11/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Silopi'de başsavcının otomobiline bomba konuldu 
</HEADLINE>
<TEXT>

     Şırnak'ın Silopi İlçesi'nde kaymakamlığa ait araç parkında bulunan Cumhuriyet Başsavcısı'nın aracının altına bırakılan bomba patladı. Ölen ya da yaralananın olmadığı olayda maddi hasar meydana geldi. 
     Alınan bilgiye göre, Kaymakamlıktaki araç parkında bulunan Cumhuriyet Başsavcısı Talip Demirezen'in 06 P 9289 plakalı makam aracının altına bırakılan bomba saat 07.00 sıralarında patladı. 
     Patlama sonucu Kaymakamlık binasında büyük çapta maddi hasar meydana geldi. 
     Olayla ilgili soruşturma sürüyor. 
     
     VALİ GÜNEŞ 

     Şırnak Valisi Osman Güneş, olayın yeni olduğunu ve araştırmaların sürdüğünü belirterek, "Olayla ilgili gerekli yasal işlemler başlatılmış" dedi. 
     İl Emniyet Müdürü Ali Osman Kahya ve 23. Jandarma Sınır Tümen Komutanı Tümgeneral Ahmet Yavuz’la birlikte helikopterle Silopi’ye gelen Güneş, olay yerinde incelemelerde bulunarak, yetkililerden bilgi aldı. Daha sonra Cumhuriyet Başsavcısı Talip Demirezen’i makamında ziyaret eden Güneş, çıkışta yaptığı açıklamada, olaydan büyük üzüntü duyduğunu söyledi. 
     Konu ile ilgili çalışmaların sürdüğünü ifade eden Güneş, "Yeni bir olay araştırmalar sürüyor. Olayla ilgili gerekli yasal işlemler başlatılmış, bütün savcı arkadaşlarımız görevlerinin başındadır. Olay aydınlansın ondan sonra gerekli açıklamalar yetkili arkadaşlar tarafından yapılacaktır" dedi. 
     
</TEXT>
</DOC>
