<DOC>
<DOCNO> 373504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/spo04.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in korkusu 
</HEADLINE>
<TEXT>


Trabzonspor'un hocası, futbolcularına "Malatyaspor'un iki maçta 10 gol yemesi sizi asla aldatmasın. Zor bir rakip bizi bekliyor" dedi 


Trabzonspor Teknik Direktörü Şenol Güneş, Malatyaspor maçı öncesi futbolcularına uyarılarda bulundu. 
Tecrübeli teknik adam, "Rakibin son iki maçta 10 gol yemesi sizleri yanıltmasın. Zor bir maç oynayacağız. Üç puan için her zamankinden daha fazla savaşmalısınız. Hem takım savunmasını, hem de hücumu iyi yapmalıyız" ifadelerini kullandı. 

Kadroyu bozmuyor 
Şenol Güneş'in Ankaragücü maçında sahaya sürdüğü 11'i bozmayacağı belirtildi. Daha önce yıldız oyuncuyu kulübeye çekmeyi planlayan Güneş, Gökdeniz ile özel bir görüşme yaptıktan sonra bu düşüncesinden vazgeçerken Tomas Jun'un yedek soyunacağı bildirildi. Yeni transfer Kürşat Duruş'un da henüz tam hazır olmaması nedeniyle ilk onbirde yer almayacağı öğrenildi. Bu arada Mehmet Yılmaz, Malatyaspor maçının kadrosundan çıkarıldı. 

Yattara araba beğenmedi 

Bordo - Mavili kulübe gelen 11 Seat marka otomobil kullanılmak üzere personele ve futbolculara dağıtılırken, Yattara bu araçların kendisi için küçük olduğunu dile getirdi. 
Profesyonel İşler Sorumlusu Caner Çuvalcıoğlu ile görüşen Trabzonspor'un Gineli yıldızı, "Üç ay sonra ikinci çocuğum dünyaya gelecek. Bu otomobil benim için küçük kalır. Biraz daha büyük otomobil istiyorum" diye konuştu. Caner Çuvalcıoğlu ise Yattara'nın bu sürpriz çıkışı üzerine, konunun kendisini aştığını ve yönetime sorunu ileteceğini söyledi. 
Szymkowiak ise kendisine verilen Seat marka otomobili alırken, "O Yattara, büyük otomobil istiyor, otomatik olsun istiyor. Szymkowiak normal otomobil alsın, Yattara en iyisini istesin" diye espri yaptı. 


</TEXT>
</DOC>
