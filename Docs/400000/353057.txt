<DOC>
<DOCNO> 353057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sontur34.html </URL>
<DATE> 2005/06/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Polis müziği kapattırdı, düğün sahipleri karakol bastı .. 
</HEADLINE>
<TEXT>

     Düğünlerindeki müziğin kapattırılmasına tepki gösteren ve alkollü olduğu bildirilen 7 kişi Hasköy Karakolu’na saldırıda bulunarak binanın ve ekip arabasının camlarını kırdılar. 
     Emniyet yetkililerinden alınan bilgiye göre, Hasköy Karakolu yakınlarındaki düğünden yüksek sesle müzik yayını yapılması üzerine gürültüden rahatsız olan vatandaşlar polisi arayarak şikayetçi oldular. Bunun üzerine karakol ekibi, düğüne müdahale ederek müziği kestirdi. 
     Bir süre sonra ellerinde taş ve sopa bulunan 7 kişi karakola girmek istedi. Bu sırada bir kişi de elinde bulunan av tüfeği ile ateş etti. Söz konusu kişilerin saldırısı sırasında karakolun camları ile bir ekip arabasının camı kırıldı. 
     Gelişmeler üzerine karakoldan "acil yardım" çağrısı yapıldı. 
     Altındağ İlçe Emniyet Müdürlüğü’nden gelen ekiplerin yardımı ile C.K, S.B, R.P, O.A, Y.T, S.K ve S.A gözaltına alındı. 
     Alkollü oldukları bildirilen bu kişilerin gözaltına alınmasının ardından karakola başvuran Doğan Karacı ve Üstün Koç, 7 kişinin karakola gelmeden önce arabalarına saldırarak zarar verdiğini bildirdiler. 
     Gözaltına alınan kişilerin sorgulamasının sürdüğü kaydedildi. 
     
</TEXT>
</DOC>
