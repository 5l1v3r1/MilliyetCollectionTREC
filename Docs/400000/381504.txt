<DOC>
<DOCNO> 381504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun05.html </URL>
<DATE> 2005/09/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
İsrail'den Filistin topraklarına yeni füze saldırıları 
</HEADLINE>
<TEXT>

     İsrail helikopterleri, Filistin topraklarına sabah saatlerine kadar yeni füze saldırıları düzenledi. 
     İsrail ordusu tarafından yapılan açıklamaya göre saldırılardan birinde, Gazze kentinin sanayi bölgesinde bir yol hedef alındı. Bu yolun, Filistinli militanlarca, İsrail'e roket saldırısı düzenlemek üzere kullanıldığı belirtildi. 
     Gazze kentindeki bir başka saldırıda ise, bir metal atölyesi hedef alındı. İsrail ordusu bu atölyenin Hamas militanlarınca silah üretiminde kullanıldığını açıkladı. 
     Filistinli görgü tanıklarına göre, bu saldırılar sırasında bir kadın şarapnel parçalarıyla hafif biçimde yaralandı. 
     Han Yunus kasabasında da, İsrail helikopterlerinin uçuşu sırasında iki patlama oldu. Filistinli kaynaklara göre Han Yunus'ta, Filistin'in Kurtuluşu için Halk Cephesi adlı küçük bir fraksiyonun militanlarının kullandığı bir bina da dahil olmak üzere, bir kaç yapı hedef alındı. 
     
</TEXT>
</DOC>
