<DOC>
<DOCNO> 397053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy22.html </URL>
<DATE> 2005/11/22/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Erdoğan'dan internet kafe sahibine "küfürlü mail" davası 
</HEADLINE>
<TEXT>

     Başbakan Recep Tayyip Erdoğan, kendisine küfür içerikli elektronik posta göndererek, hakaret ettiği iddiasıyla İzmirli internet kafe işletmecisi Fikret Yaşar Ayan’a dava açtı. 
     AA muhabirinin edindiği bilgiye göre Erdoğan’ın avukatı Fatih Şahin tarafından Ankara 1. Sulh Ceza Mahkemesi’nde açılan şahsi davanın iddianamesinde, Ayan’ın 20 Aralık 2003 tarihinde Ak Parti Halkla İlişkiler Başkanlığı’nın elektronik posta adresine Erdoğan’a hitaben elektronik posta gönderdiği ifade edildi. 
     Elektronik postada Erdoğan’ın şahsına ve ailesine yönelik galiz küfürler yer aldığı anlatılan iddianamede, mailin gönderildiği "IP numarası"nın Ayan’ın şahsına ait olduğu kaydedildi. 
     Ayan’ın eski Türk Ceza Kanunu’nun TCK "maddei mahsusa suretiyle hakaret" suçunu tanımlayan 480, suçun yazı yoluyla işlenmesi halinde verilecek cezayı düzenleyen 482 2 ve "TBMM üyesi ve temsil sıfatına haiz kişiye hakaret ve sövme" fiilini düzenleyen 273. maddeleri uyarınca 4 yıl 5 aya kadar hapis cezasına çarptırılması talep edildi. 
     Ayan, İzmir Cumhuriyet Savcılığı’na verdiği ifadesinde, elektronik postanın, işletmeciliğini yaptığı internet kafeden gönderildiğini doğruladı, ancak kendisine ait olmadığını savundu. Kafede 40 bilgisayar bulunduğunu ifade eden Ayan, müşterilerin, gönderdikleri elektronik postaları kendisine göstermediğini ve bunu denetlemenin de mümkün olmadığını söyledi. 
     Ankara 1. Sulh Ceza Mahkemesi’nde davanın bugünkü ilk duruşmasında Erdoğan’ın avukatı iddialarını tekrarladı. 
     Ayan, mahkemeye gönderdiği dilekçede, ifadesini talimat yoluyla İzmir’de vermek istediğini belirtti. 
     Duruşma, Ayan’ın İzmir’de ifadesinin alınması için ertelendi. 
     
</TEXT>
</DOC>
