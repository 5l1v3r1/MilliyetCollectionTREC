<DOC>
<DOCNO> 375005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun21.html </URL>
<DATE> 2005/09/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Abdullah Gül, Fransa'ya tavır değişikliğinin nedenini soracak... 
</HEADLINE>
<TEXT>

     Avrupa Birliği gayri resmi dışişleri bakanları toplantısına katılan Dışişleri Bakanı ve Başbakan Yardımcısı Abdullah Gül, bugün ikili temaslarına, İsveç Dışişleri Bakanı Laile Freivalds ile yaptığı görüşmeyle başladı. 
     Gül, görüşme sırasında, 3 Ekim'de başlayacak müzakerelerden önce Türkiye'nin tutumu konusunda İsveçli bakana bilgi verdi. 
     Gül, bugün AB Komisyonu'nun genişlemeden sorumlu üyesi Olli Rehn, Yunanistan Dışişleri Bakanı Petros Molivyatis, Fransa Dışişleri Bakanı Philippe Douste-Blazy ile ikili temaslarda bulunacak. 
     Gül'ün, Fransa Dışişleri Bakanı ile yapacağı görüşmede, Paris'in Kıbrıs konusundaki tutumu konusunda eleştiriler yöneltmesi bekleniyor. 
     Diplomatik kaynaklardan alınan bilgiye göre, Gül, Fransa'nın Kıbrıs'ta referandum öncesi, ''Adada birleşme olmadığı takdirde Rum kesiminin üyeliği bir anlam taşımaz'' şeklinde yaptığı açıklamayı gündeme getirecek ve Paris'in bu tavır değişikliğinin nedenini soracak. 
     AB dışişleri bakanlarının gayri resmi toplantısının ikinci gününde, Irak, Ortadoğu ve Balkanlar'daki durum ele alınacak. 
     Gül, Hırvatistan Dışişleri Bakanı Kollinda Grabar Kitarovic ile birlikte, AB dışişleri bakanlarının çalışma yemeğine katılacak. 
     AB dışişleri bakanları, dün yapılan toplantılar sonucunda, Türkiye'nin Kıbrıs konusunda yayımladığı deklarasyona karşı yayımlanacak deklarasyonun içeriği konusunda bir uzlaşmaya varamamışlardı. 
     AB'nin büyükelçiler seviyesinde toplanan delegeler komitesi COOREPER , gelecek hafta bu konuyu tekrar görüşecek. 
     AB dönem başkanı İngiltere, diğer ülkelerin karşı çıkmadığını belirterek, müzakerelerin 3 Ekim'de başlayacağını belirtmişti. 
     
</TEXT>
</DOC>
