<DOC>
<DOCNO> 394109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sonsiy04.html </URL>
<DATE> 2005/11/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Vetolu istatistik yasası aynen Köşk'e 
</HEADLINE>
<TEXT>

     Cumhurbaşkanı Ahmet Necdet sezer tarafından iki maddesi veto edilen Türkiye İstatistik Yasası, TBMM Genel Kurulu’nda değiştirilmeden kabul edildi. 
     Atatürk’ün ölüm yıldönümü nedeniyle bir dakikalık saygı duruşu ile açılan Genel Kurul’da, Cumhurbaşkanı Sezer’in veto ettiği Türkiye İstatistik Yasası görüşülerek aynen kabul edildi. 
     Yasanın, "Personel rejimi ve fazla çalışma" başlıklı 45’inci maddesi, Türkiye İstatistik Kurumu’nun bir kısım 
     personelinin sözleşme ile çalıştırılmasını ve sözleşmeli personelin sözleşme yöntem ve ilkeleri ile ücret ve her türlü ödemelerinin Bakanlar Kurulu’nca belirlenmesini öngörüyor. Yine Sezer’in veto ettiği, "Atama" başlıklı 56’ıncı maddesi ise Birinci Hukuk Müşaviri dışında tüm atamaların Türkiye İstatistik Kurumu Başkanı’nca yapılması ile daire başkan ve bölge müdürü kadrolarına yapılacak atamalarda aranacak şartları düzenliyor. 
     
     YASA NE GETİRİYOR 
     Resmi istatistiklerin üretimine ve organizasyonuna ilişkin yasal çerçeveyi oluşturmayı, temel prensip ve standartları belirlemeyi, ihtiyaç duyduğu alanlarda gerekli veri ve bilgilerin derlenmesini, değerlendirilmesini, istatistiklerin üretilmesini, yayımlanmasını ve dağıtımını sağlamayı, resmi istatistik programında istatistik sürecine dahil kamu kurum ve kuruluşları arasında koordinasyonu amaçlayan yasaya göre, ulusal ve uluslararası düzeyde ihtiyaç duyulan konularda resmi istatistik programı hazırlanacak. Sayım ve araştırmalar, program kapsamında yapılacak. Program, Türkiye İstatistik Konseyi’nin istişari görüşleri doğrultusunda 5 yıllık olarak hazırlanacak ve Bakanlar Kurulu’na sunulacak. Resmi istatistikler, Türkiye İstatistik Kurumu Başkanlığı ve Resmi İstatistik Programı’nda belirtilen kamu kurum ve kuruluşları tarafından üretilip, dağıtılıp, yayımlanacak. DİE’nin adı, Türkiye İstatistik Kurumu TÜİK olarak değişecek. TÜİK İstatistik Konseyi ve Türkiye İstatistik Kurumu Başkanlığı’ndan oluşacak. TÜİK, Başbakanlığa bağlı olacak. İstatistik Konseyi, programın hazırlanmasına, resmi istatistiklerin gelişimine ve işlevlerine ilişkin tavsiyelerde bulunacak, resmi istatistik ihtiyaçlarını tespit edecek, değerlendirecek ve ileriye dönük görüş ve önerileri kapsayan çalışmalar yapacak. TÜİK Başkan ve yardımcıları, konseyin doğal üyesi olacak. Konsey, yılda en az bir kez toplanacak. 
     TÜİK Başkanı, Konsey’in de başkanlığını yürütecek. TÜİK Başkanlığı, merkez ve taşra teşkilatından oluşacak. TÜİK Başkanı, Bakanlar Kurulu tarafından 5 yıl süreyle atanacak. 
     Süresi dolan Başkan, aynı göreve bir kez daha atanabilecek. 
     Başkana yardımcı olmak üzere 3 yardımcı atanacak. Bunlardan en az birinin, daha önce TÜİK uzmanı unvanını almış olması gerekecek. 
     
</TEXT>
</DOC>
