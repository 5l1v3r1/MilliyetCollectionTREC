<DOC>
<DOCNO> 393783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy02.html </URL>
<DATE> 2005/11/10/ </DATE>
<TIME> 04.00 </TIME>
<AUTHOR>  </AUTHOR>
<HEADLINE>
Denktaş Kıbrıs Türkleri pişman 
</HEADLINE>
<TEXT>

     Eski KKTC Cumhurbaşkanı Rauf Denktaş, referandumun üzerinden geçen süre içinde KKTC'de pek çok insanın fikrini değiştirdiğini savunarak, ''Bugün aynı anlaşma üzerinde bir referandum yapılsa, ben eminim ki yüzde 50'den fazlası Hayır diyecektir'' dedi. 
     Denktaş'a Antalya'daki Kaleiçi Rotary Kulübü tarafından ''2005-2006 yılı Meslek Ödülü'' verildi. 
     Sheraton Otel'de düzenlenen törende, ödülü 2430. Bölge 2005-2006 Dönem Guvernörü Malik Aviral'dan alan Denktaş, yaptığı konuşmada, Türkiye'nin Avrupa Birliği sürecini değerlendirdi. 
     ''Rotary kulübüne üye olmak istemesi durumunda önüne bazı şartlar sunulacağı'' örneğini veren Denktaş, '' Bu şartları benim için değiştirin desem değiştirmezsiniz. Bizim şartlarımız budur, seni biz davet etmedik, sen istedin, bu şartları kabul edersen buyur dersiniz'' diye konuştu. 
     Türkiye'nin AB önündeki durumunun da aynı olduğunu ifade eden Denktaş, sözlerini şöyle sürdürdü 
     ''Türkiye, AB'ye girmek istemiştir. Avrupa Parlamentosu'nda konuşan grupların tutanaklarını okudum, söyledikleri budur. Birçok aşağılık sözün içinde, netice budur. Türkiye'yi biz davet etmedik. Kendisi gelmek istedi. Şartlarımız katıdır. Bunlar açıklanmıştır. Bunlar müktesebata alınmıştır. Kendisi bilir şeklinde bir yaklaşım içindedirler. Türkiye'nin AB'ye girmek hakkıdır. Türkiye, NATO'ya üyedir. Avrupa Aman can dediğinde en çok canı verecek olan, en güçlü orduya sahip olan Türkiye'dir. NATO açısından Avrupa'nın güvenliğini korumak açısından Türkiye Avrupalıdır ama Avrupa üyesi olmak istediğinde Dur bakalım sen Avrupalı mısın, değil misin, senin eksiğin aksağın nedir diye teftiş heyetleri gönderilir. Kararlar alınır ve hiçbir ülkeye koymadıkları şartlar Türkiye'nin önüne konur.'' AB'ye karşı olmadığını vurgulayan Denktaş, buna karşın birliğin her aday ülkeye aynı şartları uygulaması gerektiğini belirterek, ''Türkiye'nin önüne, Türk ulusunu parçalayan, Türk ulusunu bölecek şartlar koymamalı'' dedi. 
     
     ''UZLAŞMAZ DENKTAŞ'' 

     Törende soruları da yanıtlayan Cumhurbaşkanı Denktaş, bir katılımcının, ''Talat'ın, KKTC'nin devamlılığı hakkındaki davaya gönülden inandığına ve devam ettireceğine katılıyor musunuz '' şeklindeki sorusuna şu yanıtı verdi 
     ''Bizde hukukta birşey var 'şeytan bile insanın niyetini bilmez' diyorlar bu niyet ortaya konmadıkça. Onun için niyetini ben bilmiyorum ama cumhurbaşkanı olalı çok şey öğrenmişlerdir. Benden çok daha acı ve kaba şekilde Rumlar'ı tenkit etmektedirler bu bir, ikincisi, geçenlerde KKTC Başbakanı Ferdi Sabit Soyer'in İngilizce bir gazeteye beyanatı vardır. Şöyle demiştir 'Biz uzlaşmaz Denktaş'tan kurtulduk'. Benim adım 'Uzlaşmaz' çünkü kalıcı uzlaşma istediğim için. 'Uzlaşan taraf olarak iktidarı ele aldık, iktidar olduk ve anladık ki Rum'daki hükümet, devlet ve etrafındakiler bizimle pek birşey paylaşmak niyetinde değildirler'. İktidara gelince gözlerinin açılmış olmasına sevindim.'' Denktaş, bir başka katılımcının, ''Ek protokolün onaylanması halinde sine-i millete döner misiniz '' şeklindeki sorusunu da, ''Sine-i milletten çekilmedik ki, devam edip gidiyoruz'' diye yanıtladı. 
     Denktaş, şunları söyledi 
     ''Kıbrıs'ta ABD'nin, İngiltere'nin, AB'nin baskısı, parası, yıllar süren propagandası ve hazırlığı neticesinde Türkiye'nin de katkısına rağmen yüzde 35 insan eğer bana inanıp Annan Planı'na 'hayır' demişse, omurga sağlam demektir. Aradan 18 ay geçti, o 'Evet' diyenlerin çoğu aldatıldıklarının farkındadır, 'Denktaş haklıymış' demektedirler. Bugün aynı anlaşma üzerinde bir referandum yapılsa ben eminim ki yüzde 50'den fazlası 'Hayır' diyecektir.'' 
     
</TEXT>
</DOC>
