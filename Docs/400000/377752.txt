<DOC>
<DOCNO> 377752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko28.html </URL>
<DATE> 2005/09/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mısır fiyatında "geri adım" umudu... 
</HEADLINE>
<TEXT>

     Mısır üreticileri, Toprak Mahsulleri Ofisi'nin TMO , 26 YKr fiyat belirlediği mısırda geri adım atılacağı umudunu taşıdıkları bildirildi. 
     Adana Tahıl Üreticileri Birliği Başkanı Nur Özkan, mısır fiyatına tepki amacıyla imza kampanyası başlattıklarını, üreticilerden gelen faks mesajlarını hükümet yetkililerine sunacaklarını bildirdi. 
     Özkan, verilen fiyatın ekonomik mantığının bulunmadığını savunurken, ''üretici sokağa dökülüp eylem yapacak, ancak aramıza provokatörlerin katılmasından endişe duyuyoruz. Bu kaygımızda haklı çıkarsak, eylem amacı dışına taşar. Bu nedenle üreticilerimizden gelen eylem taleplerini frenlemeye çalışıyoruz'' dedi. 
     Yöre milletvekillerinin mısır fiyatı açıklandıktan sonra sorunları, sıkıntıları ve tepkileri yerinde gördüklerine dikkati çeken Özkan, ''TMO, ürünün durumuna göre fiyatı 18 YKr'ye kadar çekebiliyor. Bu durumda, üreticinin bırakın karı maliyetini kurtarması imkansız. Üreticinin en azından zarardan kurtulması için mısır fiyatının 28 YKr, primin ise 6-7 YKr'ye çıkarılmasını bekliyoruz'' diye konuştu. 
     Özkan, mevcut fiyatlarla TMO'ya ürün vermenin hiçbir cazibesinin olmadığını, bu nedenle üreticilerin, fiyatlar yeniden düzenlenir umuduyla bekleyişe girdiklerini bildirdi. 
     
     ''GEÇEN YILDAN BUGÜNE NE DEĞİŞTİ '' 
     Adana Çiftçiler Birliği Başkanı Cumali Doğru ise Türkiye'nin toplam mısır üretiminin yaklaşık yüzde 50'sinin karşılandığı Adana'da, üreticilerin büyük hayal kırıklığı yaşadıklarını belirterek, ''Hükümet tepkiyi gördü, fiyatlarda iyileştirme yapılacağını ümit ediyoruz'' dedi. 
     Doğru, geçen yıl 3 milyon 300 bin ton olan mısır üretiminin bu yıl 4 milyon tona yaklaştığını, ancak hayvancılıktaki gelişmenin, yeme, dolayısıyla da mısıra olan talebi artıracağı için üretim artışının kendilerini rahatsız etmediğini vurguladı. 
     Geçen yıl, TMO'nun mısırın kilosuna 33 YKr fiyat verdiğini, primin ise 25 YKr olduğunu anımsatan Doğru, ''Bu yıl 26 YKr fiyat, 4 YKr de prim verdiler. Geçen yıldan bugüne üretici lehine ne değişti. Girdiler mi ucuzladı '' diye sordu. 
     Tek sıkıntının TMO'nun açıkladığı müdahale fiyatı olduğuna dikkati çeken Doğru, ''TMO fiyat açıklayıncaya kadar mısırın kilosu serbest piyasada 27 YKr'den işlem görüyordu. Fiyat açıklanınca 25 YKr'ye düştü. Bunun da 20 YKr'si masraflara gidiyor'' dedi. 
     Doğru, bakanlık ve milletvekilleriyle sürekli görüşme halinde olduklarını, hükümetin açıklanan fiyatta iyileştirme yapması gerektiğini vurgularken, ''biz TMO'ya güvenip, üreticilerimize mısırı satmayın, tüccara teslim olmayın. Mısıra devlet iyi fiyat verecek, prim de yükselecek dedik. Ancak tam tersi oldu. Ne prim ne fiyat yüzümüzü güldürmedi, hayal kırıklığı yaşadık'' şeklinde konuştu. 
     
</TEXT>
</DOC>
