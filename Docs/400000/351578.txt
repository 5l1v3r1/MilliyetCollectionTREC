<DOC>
<DOCNO> 351578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonspo35.html </URL>
<DATE> 2005/06/13/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Üzerinde İsrail bayrağı olduğu için sertifikaları kabul etmediler... 
</HEADLINE>
<TEXT>

     Mersin’de, Yıldızlar Spor Kulübü’nün 11. yıldönümü etkinlikleri kapsamında düzenlenen Uluslararası Muay Thai Şampiyonlar Turnuvası’nda, üzerinde İsrail Bayrağı olduğu gerekçesiyle verilen sertifikaları kabul etmeyen Suriyeli sporculara, yeni sertifika verildi. 
     Muay Thai Spor Kulüpleri Federasyonu Başkanı Hasan Yıldız, Yıldızlar Spor Kulübü’nde düzenlenen törende yaptığı konuşmada, Suriyeli yetkililerin, üzerinde İsrail Bayrağı bulunan sertifikaları kabul etmediklerini belirterek, "Kriz yaşanmaması için üzerinde Türkiye ve Suriye Bayrağı olan yeni sertifika verdik" dedi. 
     Suriye Milli Takım Kafile Başkanı Semir Abo Darha da "Filistin, Suriye ve Lübnan kanunlarında kesinlikle İsrail’in katıldığı müsabakalara girmemiz yasaktır. Üzerinde İsrail Bayrağı’nın bulunduğu belgeleri kabul etmememiz, bu üç ülkenin aldığı ortak bir karardır" diye konuştu. 
     Darha ayrıca, Suriye Muay Thai Federasyon Başkanı’nın 2 ülke arasındaki ilişkileri geliştirmek için bu tür organizasyonları sürekli hale getirmek istediğini sözlerine ekledi. 
     Daha sonra, turnuvaya katılan Suriyeli sporculara, üzerinde Türkiye ve Suriye Bayrağı’nın olduğu yeniden düzenlenen sertifikalar dağıtıldı. 
     
</TEXT>
</DOC>
