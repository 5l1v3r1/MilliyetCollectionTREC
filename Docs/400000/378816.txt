<DOC>
<DOCNO> 378816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/guncel/gun09.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul için 'güvenlik' zirvesi 
</HEADLINE>
<TEXT>


ERDAL KILINÇ İstanbul 

İlk kez bir ordu komutanının katıldığı İl Güvenlik Komisyonu toplantısı, dün Vatan Caddesi'ndeki Emniyet Müdürlüğü binasında gerçekleşti. 1. Ordu Komutanı Orgeneral İlker Başbuğ'un katıldığı toplantıda, PKK'nın eylemsizlik kararının sona ermesiyle yaşanabilecek olaylarla ilgili alınacak önlemler görüşüldü. İstanbul Valisi Muammer Güler, Cumhuriyet Başsavcısı Aykut Cengiz Engin, Emniyet Müdürü Celalettin Cerrah ile üst düzey jandarma ve emniyet yetkililerinin de katıldığı toplantı yaklaşık 5 saat sürdü. Başbuğ toplantı sonrasında, "İstanbul'un güvenliği hepimizin sorunu. Bu konuya çok önem veriyoruz. Gerek olursa güvenlik toplantılarına yine katılacağım" açıklamasını yaptı. Toplantı sonrasında Mobil Elektronik Sistem Entegrasyonu'nu MOBESE da inceleyen Başbuğ, MOBESE için, "Mükemmel. Bu merkezle iftihar ettim" yorumunda bulundu. 


</TEXT>
</DOC>
