<DOC>
<DOCNO> 367607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/soneko05.html </URL>
<DATE> 2005/08/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
KKTC ile ek protokol onaylandı... 
</HEADLINE>
<TEXT>

     Lefkoşa'da Haziran ayında imzalanan, Ek Protokol onaylandı. Buna göre, Türkiye, 450 milyon dolarlık finansman desteğinin bakiyesinin transferine ve teknik yardıma devam edecek. 
     Türkiye Cumhuriyeti Hükümeti ile Kuzey Kıbrıs Türk Cumhuriyeti Hükümeti Arasında Ekonomik ve Mali İşbirliği Protokolüne Ek Protokol Resmi Gazete'nin bugünkü sayısında yayımlandı. 
     Ek Protokol ile, KKTC ekonomisinin güçlendirilmesi, sürdürülebilir kalkınma hızına kavuşturulması, üretim ve refah seviyesinin yükseltilmesi, kamunun tümüyle yeniden yapılandırılması ve bu suretle kamu kesiminin ekonomi içindeki payının küçültülmesi ve sağlanacak kaynakların öncelikle reel sektörün desteklenmesi ve sorunlarının çözülmesi amaçlanıyor. 
     Buna göre, Protokolün ekinde yer alan Yeniden Yapılandırma ve Ekonomik Kalkınma Programı'nın uygulanması taahhüt ediliyor. 
     
     TEKNİK YARDIM SÜRECEK 
     Bu çerçevede, 18 Nisan 2003 tarihli protokolün süresi 2006 yılına kadar uzatılırken, Protokol ile taahhüt edilen 450 milyon dolarlık finansman desteğinin bakiyesinin transferine ve teknik yardıma devam edilecek. 
     Ayrıca bu miktarın transferinden sonra Türkiye, 2005 yılı bütçesinin ilgili tertibinde yer alan ödenekten kalan miktar çerçevesinde, ilave 100 milyon dolara kadar bir miktar daha 2005 ve 2006 yıllarında kredi yardımında bulunacak. Bu yardım da iki ülke arasında kredi anlaşmaları imzalanarak yapılacak. 
     Taahhüt edilen finansman destekleri, programda öngörülen yükümlülüklerin KKTC tarafından yerine getirilmesine paralel olarak, Teknik Heyeti Kararı ve Kıbrıs İşlerinden Sorumlu Bakanın onayı ile dilimler halinde aktarılacak. 
     
</TEXT>
</DOC>
