<DOC>
<DOCNO> 375321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sondun12.html </URL>
<DATE> 2005/09/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Çok sayıda Türk'ü dolandıran bir Alman, Brezilya'da yakalandı... 
</HEADLINE>
<TEXT>

     Brezilya'da federal polis, çok sayıda Türk'ü dolandırdığı belirlenen bir Alman'ı yakaladı. 
     Brezilya polisinin açıklamasında, İnterpol ile işbirliği yapılan operasyonda, 59 yaşındaki Roland Alfred Palme'nin, Rio De Janeiro yakınlarındaki dağlık bölgede yakalandığı belirtildi. Palme'nin, Almanya'da 10 yıl hapis cezasına çarptırıldığı kaydedildi. 
     Palme'nin 2002'nin mayıs ayında Almanya'daki cep telefonu şirketi Telecenter Berg Gessellschaft'ın müdürü olduğu ve aynı yılın mayıs-haziran aylarında aralarında 157 Türk de bulunan çok sayıda kişinin bu firmadan telefon alma başvurusunda bulunduğu belirtildi. 
     Palme'nin satmak için söz verdiği cep telefonlarını karaborsada yarı fiyatına kimliği belirlenemeyen başka Türk vatandaşlarına sattığı belirlenmişti. Dolandırıcılığı bir meslektaşıyla birlikte planlayan ve bu sayede yaklaşık 700 bin avro kazandığı belirtilen Palme, geçen nisan ayında Brezilya'ya sığınmıştı. 
     
</TEXT>
</DOC>
