<DOC>
<DOCNO> 373249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/ekonomi/eko10.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçbank'a 500 milyon dolar kredi 
</HEADLINE>
<TEXT>



Koçbank, 500 milyon dolarlık sendikasyon kredisi aldı. Koçbank'tan yapılan açıklamaya göre, dünyanın önde gelen 55 finans kuruluşunun katılımıyla sağlanan ve ihracatın finansmanında kullandırılacak kredinin vadesi 1 yıl, maliyeti ise libor artı 0.85 oldu. İmza töreninde konuşan Koç Finansal Hizmetler Üst Yöneticisi CEO ve Koçbank Genel Müdürü Kemal Kaya, 500 milyon dolarlık sendikasyon kredisinin, uluslararası piyasalarda Koçbank'a duyulan güvenin bir göstergesi olduğunu söyledi. 
Koçbank'ın temin ettiği bu kredi ile birlikte Türk bankalarının 2005 yılının ilk 8 aylık döneminde sağladıkları sendikasyon kredilerinin toplamının 5 milyar doları aştığı bildirilen açıklamada, "Bu rakamın önümüzdeki kasım ve aralık aylarında temin edilecek yeni sendikasyon kredileri ile birlikte artarak 2005'i, Türk bankalarının en fazla sendikasyon kredisi sağladıkları yıl olarak zirveye taşıması bekleniyor" denildi. 




</TEXT>
</DOC>
