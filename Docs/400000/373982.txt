<DOC>
<DOCNO> 373982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/siyaset/axsiy02.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer, ordu-ulus, doğulu batılı birlikte kazanıldı 
</HEADLINE>
<TEXT>


Zafer Bayramı mesajında Sezer, "Ordu - ulus bütünleşmesiyle yürütülen Kurtuluş Savaşı'nda doğulusu batılısı, kuzeylisi güneylisiyle Türk ulusu tek vücuttu" dedi 

ANKARA Milliyet 


30 Ağustos Zafer Bayramı'nın 83. yıldönümü, bugün tüm yurtta, dış temsilciliklerde ve KKTC'de törenlerle kutlanacak. 
Anıtkabir'deki ilk törende Genelkurmay Başkanı Orgeneral Hilmi Özkök, Atatürk'ün kabrine çelenk koyarak saygı duruşunda bulunacak. Törene Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri, Genelkurmay 2. Başkanı Orgeneral Işık Koşaner'in yanı sıra diğer üst düzey komutanlar katılacak. Ardından Özkök ve kuvvet komutanları, Genelkurmay Kararg hı'nda tebrikleri kabul edecek. 

Birlikte direndik 
Cumhurbaşkanı Ahmet Necdet Sezer, TBMM Başkanı Bülent Arınç, Başbakan Recep Tayyip Erdoğan ile Özkök, Atatürk Kültür Merkezi'nde AKM düzenlenecek kutlamaları izleyecek. Vatandaşların da katılabilecekleri tören, saat 11.00'de başlayacak. Özkök, komutanlarla birlikte Devlet Mezarlığı'nı ziyaret edecek. Kara Harp Okulu'nda yapılacak diploma törenine Sezer ile devlet protokolü katılacak. 
Cumhurbaşkanı Sezer de dün bayram nedeniyle yayımladığı mesajda, Türkiye Cumhuriyeti'nin anayasada çizilen tekil yapısı, ülkesi ve ulusuyla bölünmez tümlüğünün korunacağını, Atatürk ilke ve devrimlerinin yaşatılmasında herkesin üzerine düşen sorumlulukları eksiksiz yerine getireceğini kaydetti. 
Sezer, Ordu - Ulus bütünleşmesiyle yürütülen Kurtuluş Savaşı'nda doğulusu batılısı, kuzeylisi güneylisiyle Türk Ulusu'nun tek vücut olarak eşine az rastlanır bir direniş gösterdiğini de vurguladı. 
TBMM Başkanı Bülent Arınç, Başbakan Recep Tayyip Erdoğan, CHP Genel Başkanı Deniz Baykal ve muhalefet liderleri de birer mesaj yayımlayarak Zafer Bayramı'nı kutladı. 




</TEXT>
</DOC>
