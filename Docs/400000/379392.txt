<DOC>
<DOCNO> 379392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun08.html </URL>
<DATE> 2005/09/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Buckingham Sarayı'na giren davetsiz misafir yakalandı 
</HEADLINE>
<TEXT>

     İngiltere Kraliçesi II. Elizabeth'in Londra'daki ikametgahı Buckingham Sarayı'nın avlusunda yakalanan kişi, polis tarafından gözaltına alındı. 
     Dün akşam yaşanan olay sonrasında, sık sık güvenliğin çiğnendiği Buckingham Sarayı'nın korunmasıyla ilgili tartışmalar yine gündeme oturdu. 
     Polis yakalanan kişinin kimliğini açıklamazken, sadece bu kişinin yasadışı bir göçmen olabileceğinden kuşkulanıldığı kaydedildi. 
     30 yaşlarındaki kişinin saray avlusunda yürürken polis tarafından durdurulduğu, olayın meydana geldiği saatlerde Kraliçe Elizabeth'in ise sarayda bulunmadığı bildirildi. 
     Buckingham Sarayı'nın son davetsiz misafiri, eşlerinden ayrıldıktan sonra çocuklarını göremedikleri için bir dernek kuran ''Babalara Adalet'' derneğinin bir üyesi olmuştu. Bu kişi, sarayın balkonuna kadar tırmanıp, çocukları anneleri tarafından kendilerine gösterilmeyen babalar adına bir pankart asmıştı. 
     
</TEXT>
</DOC>
