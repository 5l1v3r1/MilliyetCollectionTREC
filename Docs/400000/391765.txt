<DOC>
<DOCNO> 391765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonspo20.html </URL>
<DATE> 2005/11/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Halilhodziç Gençlerbirliği maçı dönüm maçımız olacak 
</HEADLINE>
<TEXT>

     Trabzonspor Teknik Direktörü Vahid Halilhodziç, bordo-mavili takımın şimdiki görüntüsüyle ligde elde edeceği konumun dördüncülük ve altıncılık arası olduğunu söyledi. 
     Halilhodziç, Mehmet Ali Yılmaz Tesisleri'nde düzenlediği basın toplantısında, Fenerbahçe'nin rakipsiz ve ligin en iyi takımı olduğunu belirterek, ''İkincilik ve üçüncülük için Galatasaray ve Beşiktaş daha şanslı. Şampiyonluğu en çok ben isterim ama bu 3 takım Trabzonspor'dan daha iyi durumda. Bu gerçeği kabul etmek gerek. Trabzonspor'un şimdiki görüntüsüyle elde edeceği konum dördüncülük ve altıncılık arası'' dedi. 
     Bordo-mavili takımın kadrosunda büyük ihtimalle bazı değişiklikler olacağını ifade eden Halilhodziç, şunları söyledi 
     ''Ama kimlerin gidip geleceğini bilmiyorum. Kendi fikirlerim var ve kimseyle konuşmuyorum. Zamanı gelince başkana söyleyeceğim. Bazı değişiklikler de kulübün maddi durumuna göre olacak. Hergün takımı daha iyi tanıyorum. Her geçen gün takımım iyi bir konuma geliyor. Gençlerbirliği maçı dönüm maçı olacak. Krizden tamamıyla kurtulmak için galibiyet elde etmemiz gerekiyor. Galibiyet, krizden yavaş yavaş sıyrılmamız demektir. Tersi olursa takımı etkili bir biçimde sarsar. Sürekli gülmek için galibiyetlere devam etmek gerek. Fatih, Szymkowiak ve Gökdeniz'in dönmesiyle çok daha iyi, çok daha güneşli günlerin olacağını düşünüyorum.'' Bordo-mavili takımın 6 yabancı kontenjanının dolu olduğunu da vurgulayan Halilhodziç, ''Gitmek istemezlerse ne olacak. Zorla kovamazsınız. Bu konuda net birşey söyleyemeyiz. Trabzonspor'un en büyük takviyesi Fatih, Szymkowiak ve Gökdeniz'in dönüşüyle olacak. Onlar döndükten sonra da eksikliklerimizi belirleyeceğiz. Devre arasında transfer yapmak güç. Çünkü hiç kimse iyi oyuncusunu satmak istemez'' diye konuştu. 
     
     FATİH'İN DURUMU 
     Trabzonspor'da sakatlığı nedeniyle son 3 lig maçında forma giyemeyen Fatih'in çok çalıştığını ve Gençlerbirliği maçında oynamaya çok istekli olduğunu kaydeden Halilhodziç, şöyle devam etti 
     ''Ama onun sakatlığı çok çabuk iyileşecek durumda değil. 10 günlük çalışmayla da tam hazır hale gelecek durumda değil. Cumartesi günü bize yardımcı olur mu olmaz mı, bu konuda iyimserim. Büyük ihtimalle kadroda olacaktır. Hiç olmazsa bir devre oynamasını ümit ediyoruz. Oynaması ufak bir risk olacaktır. Çünkü tam anlamıyla hazır ve iyileşmiş değil. Büyük ihtimalle biraz riske gireceğiz. Çünkü takımın Fatih'e lider ve golcü olarak ihtiyacı var. Onun katkısıyla artık sahamızda galibiyet serisine başlamak istiyoruz.'' Halilhodziç, son günlerde büyük eleştiriler alan Tomas Jun'u, oyun sistemindeki değişiklik nedeniyle Denizlispor maçında oynatmadığını belirterek, ''Jun, uyum süreci geçiriyor. Onun için şu anki durumu zor bir durum. İdmanda maçlara oranla daha iyi. İyi oynamaya başlayıp goller atması için biraz sabırlı olması gerekiyor'' dedi. 
     
     ''1-2 TAKIM TOLERANSLI'' 
     Halilhodziç, hakemler üzerinde büyük bir baskı olduğunu ifade ederek, sözlerini şöyle tamamladı 
     ''Ben de 1-2 maçta hakemlere yüklenebilirdim. Çünkü bize zarar verdiler. Bunu özellikle yapmadım. Nedeni ise hakemle değil, asıl sorunun içeride olduğunu söylemek için. Hakemlerin çoğu kez saha içinde agresif ve hırçın davrandıklarını görüyorum. Bu kabul edilmez birşey. 1-2 takımın hakemler söz konusu olduğu zaman toleranslı olduklarını görüyoruz. Ama polemiğe girmek de istemiyorum. Yeterince işim var. Trabzonspor ile uğraşmam gerekiyor. Kendi işimi doğru ve düzgün yapmak istiyorum. Hakemlerden istediğim, saygı göstermeleri ve doğru karar vermeleri. Türk futbolunu yönetenlerin bu konularla ilgilenmeleri gerekiyor. Sahada oluşan negatif şeylerin çözülmesi lazım.'' 
     
</TEXT>
</DOC>
