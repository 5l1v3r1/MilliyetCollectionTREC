<DOC>
<DOCNO> 392578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonspo01.html </URL>
<DATE> 2005/11/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Halilhodzic Berabere kaldığımız için üzgünüz 
</HEADLINE>
<TEXT>

     Trabzonspor Teknik Direktörü Vahid Halilhodziç, Gençlerbirliği ile berabere kaldıkları için üzgün olduklarını söyledi. 
     Halilhodziç, 1-1 biten maçın ardından yaptığı açıklamada, maça galibiyet için çıktıklarını belirterek, "Bu maçı kazanma umudumuz vardı. Takım iyi mücadele etti, ancak istediğimiz sonucu alamadık. 
     Üstün götürdüğümüz karşılaşmada rakibin tek uygun pozisyonunda gol yedik. Berabere kaldığımız için üzgünüz" dedi. 
     Karşılaşmada 1-0’lık skoru yakaladıktan sonra ikinci golü bulamamanın sıkıntısını yaşadıklarını ifade eden Halilhodziç, "İkinci golü bulsaydık, oyuncular üzerindeki baskıdan sıyrılmış ve daha rahat olurlardı" diye konuştu. 
     Fatih’in takıma dönüşünden mutlu olduğunu da kaydeden Halilhodziç, şöyle devam etti 
     "Fatih, bir oyuncunun takıma ne kadar katkısı olduğunu gösterdi. 
     Biz onu 45 dakika oynatmayı düşünüyorduk. Devre arasında ondan maçta biraz daha oynamasını istedim. Fiziki olarak maçı bitirebilecek durumda değildi. Onun için de 65. dakikada elimizde uygun bir sonuç varken onu oyundan aldım." 
     
     BAKKAL "MUTLUYUZ" 
     Gençlerbirliği Teknik Direktörü Mesut Bakkal ise Trabzonspor karşısında 1 puan aldıkları için mutlu olduklarını söyledi. 
     Trabzonspor gibi bir takım karşısında alınan 1 puanın iyi bir sonuç olduğunu belirten Bakkal, "İkinci yarı cesaretli bir oyun oynadık. Galibiyet de olabilirdi. Oyuncularımı kutluyorum" dedi. 
     Son haftalarda çıkış yakaladıklarını ifade eden Bakkal, "Gençlerbirliği’nin hedefi daha üst sıralar. Takım olduğumuza inanıyorum. Çünkü takım olma kriterlerini yerine getiriyoruz. Genç oyuncuların da katılımıyla daha iyi duruma geleceğimizi düşünüyorum" diye konuştu. 
     
     FATİH, 55 GÜN SONRA 
     Trabzonspor’un golünü kaydeden Fatih Tekke, 55 gün sonra bordo- mavili takımın forması altında gol attı. 
     En son 11 Eylül’de 2-0’lık Gaziantepspor karşılaşmasında bir gol atan Fatih Tekke, ligdeki gol sayısını 5’e yükseltti. 
     Trabzonspor Teknik Direktörü Halilhodziç’in, Brezilyalı oyuncu Fabiano Eller’i 11 kişilik maç kadrosuna almaması dikkat çekti. 
     
</TEXT>
</DOC>
