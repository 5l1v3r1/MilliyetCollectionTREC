<DOC>
<DOCNO> 398117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/spor/spo03.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu fırsat kaçmaz 
</HEADLINE>
<TEXT>


Galatasaray, Fenerbahçe karşısında 3 büyük hedefe ulaşmaya çalışacak. Ali Sami Yen'deki son 3 maçı gol yemeden kazanan Cim Bom, 4'te 4 yaparsa liderlik koltuğunu ele geçirerek, ezeli rakibinin kendi galibiyet rekorunu kırmasını engelleyecek 

ERHAN TELLİ 


Galatasaray ile Fenerbahçe arasında yarın akşam Ali Sami Yen Stadı'nda oynanacak derbi, sarı - kırmızılı takım için 3 kritik hedefe ulaşma açısından çok büyük önem taşıyor. Cim Bom sahadan zaferle ayrılarak hedeflerini 12'den vurmanın planlarını yapıyor. 
Ali Sami Yen'de oynanan son 3 derbiyi de kazanarak ezeli rakibine puan yüzü göstermeyen Aslan bu maçlarda gol yemedi. Sarı - lacivertli takım, deplasmanda son olarak 26 Kasım 2000'de oynanan karşılaşmadan golsüz beraberlikle ayrılarak 1 puan almayı başarmıştı. Ali Sami Yen'deki son golünü 26 Mart 2000'de 1-0 kazandığı maçta Samuel Johnson'ın ayağından bulan Fenerbahçe o tarihten sonra yapılan 4 karşılaşmada gol sevinci yaşayamadı. 

Liderlik fırsatı 
Cim Bom, ezeli rakibini mağlup ederse son yıllardaki başarılı çizgisini korumanın yanı sıra iki hedefe daha ulaşacak. Ligin 10. haftasında Ali Sami Yen'de Denizlispor'la 1-1 berabere kalarak liderliği Fenerbahçe'ye kaptıran sarı - kırmızılı takım, ezeli rakibini yenerse averajla yeniden ligin zirvesine çıkacak. Galatasaray derbi maçı kazanır veya 1 puanla kapatırsa, ligdeki son 11 maçından zaferle ayrılan Fenerbahçe'nin galibiyet rekoru kırmasını da engelleyecek. 90 dakika sonunda zafer konuk ekibin olursa sarı - lacivertli takım, üst üste 12. galibiyetini alarak kendi kazanma rekorunu kıracak. 

Sami Yen'de son 10 maç Tarih Türü Sonuç GS-FB 11.04.1996 Türkiye Kupası 1 - 0 08.09.1996 Lig 0 - 4 20.07.1997 TSYD Kupası 4 - 2 15.02.1998 Lig 2 - 2 07.03.1999 Lig 2 - 0 26.03.2000 Lig 0 - 1 26.11.2000 Lig 0 - 0 22.09.2001 Lig 2 - 0 08.03.2003 Lig 2 - 0 12.12.2004 Lig 1 - 0 

Golcülerle çok özel 

Teknik Direktör Gerets Hakan, Necati ve Ümit'le toplantı yaptı, "İlk 11'de sahaya çıkacak gibi hazır olun. Üçünüze de ihtiyacım var" ifadesini kullandı 

Galatasaray'ın hocası Eric Gerets, futbolcularını derbiye motive etmek için büyük çaba harcıyor. Belçikalı hoca, golcüleri Hakan Şükür, Necati Ateş ve Ümit Karan'la özel bir toplantı yaparak, karşılaşmaya en iyi şekilde hazırlanmaları talimatını verdi. 
Gerets'in, "Sizler benim en önemli silahlarımsınız. İlk 11'de sahaya çıkacak gibi maça hazırlanmanızı istiyorum. Fenerbahçe karşısında üçünüze de ihtiyacım var" dediği ifade edildi. 
Tecrübeli teknik adamın, basında yer alan, Galatasaray'ın derbide iki forvetle sahaya çıkacağı şeklindeki haberlerden rahatsızlık duyduğu için üç golcüyle toplantı yaparak ilk 11 için yeşil ışık yaktığı vurgulandı. Bu arada sarı - kırmızılı takım dün yaptığı idmanla derbi hazırlıklarını sürdürdü. Gerets, bütün futbolcuların katıldığı antrenmanda takımına maçın taktiğini çalıştırdı. 

Prim 8 bin dolar 

Sarı - kırmızılı yönetim, primlere yüzde yüz zam yaparak derbiyi kazanmaları halinde oyunculara 8'er bin dolar dağıtma kararı aldı 

Galatasaray Yönetimi, Fenerbahçe derbisi için futbolculara dağıtılacak primi belirledi. Sarı - kırmızılı idareciler, dev maçın kazanılması halinde ligdeki galibiyetler için daha önce belirlenen primi ikiye katlayacak. Buna göre her galibiyet için 4'er bin dolar olarak dağıtılan prim, 8'er bin dolara yükseltildi. Yönetimin bu sezon ligde oynanacak olan diğer derbi maçlarda da aynı miktarda prim dağıtacağı öğrenildi. 
Bu arada bahis şirketleri dev karşılaşma öncesi saha ve seyirci avantajına sahip olan Galatasaray'ı favori gösteriyor. Cim Bom'un galibiyetine 1'e 2.30 ve 2.45 veren bahis şirketleri, Fenerbahçe'ye 1'e 2.55 ve 2.75 katı prim veriyor. Beraberlik için verilen prim ise 3.10 ile 3.20 arasında değişiyor. 

Aman dikkat 

A Milli Takımımız'ın, İsviçre ile Şükrü Saracoğlu Stadı'nda oynadığı 2006 Dünya Kupası baraj turu rövanş maçından sonra Türkiye'yi takibe alan FIFA ve UEFA'nın, Galatasaray - Fenerbahçe derbisine gözlemciler göndereceği bildirildi. İsviçre ile oynanan mücadelede çıkan olaylar nedeniyle düğmeye basan FIFA ve UEFA'nın derbi maçı gizlice izleteceği vurgulandı. 

Canaydın kararsız 

NECMİ KEPÇETUTAN 

Kulüpler Birliği Vakfı'nın 30 Aralık'da yapılacak genel kurulunda başkan adaylığı için Galatasaray Kulübü Başkanı Özhan Canaydın ve Malatyaspor Başkanı Hikmet Tanrıverdi'nin isimleri ön plana çıkarken, halen bu görevi sürdüren Gençlerbirliği Kulübü Başkanı İlhan Cavcav'ın da "Bir yıl daha devam etme" isteğinde olduğu bildirildi. 
Anadolu kulüplerinin önemli bir bölümünün Özhan Canaydın ismine sıcak baktığı bildirilirken, deneyimli başkanın böyle bir görev üstlenme konusunda henüz net bir karar vermediği belirtildi. Malatyaspor Kulübü Başkanı Tanrıverdi'nin de yeni dönemde aday olmak istediği, Cavcav'ın ise genel kurulda göreve bir dönem daha devam etme talebini gündeme getireceği kaydedildi. Bu arada Futbol Federasyonu'nun Özhan Canaydın'ın adaylığını desteklediği iddia edildi. 

Taraftarlar zaferden emin 

Galatasaraylılar'ın derbi zaferine olan inancı internet sitelerindeki anketlere de yansıdı. "gshaber.net" sitesindeki ankete katılanların yüzde 94'ü derbiyi Aslan'ın kazanacağı yönünde oy kullanırken, Fenerbahçe'nin oranı yüzde 5'te kaldı. "fenerhaber.net" sitesinde, "Fenerbahçe kazanır" diyenlerin oranı yüzde 76 olurken, Galatasaray'ın galibiyeti için yüzde 15 oy kullanıldı. "ajansspor.com"da düzenlenen ankette ise Galatasaray'ın 1 veya 2 farkla kazanacağı seçeneği yüzde 41 ile en fazla oyu aldı. 


</TEXT>
</DOC>
