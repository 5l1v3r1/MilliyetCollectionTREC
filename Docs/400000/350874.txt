<DOC>
<DOCNO> 350874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/ekonomi/aeko.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı 2.9 milyar dolara TAV'ın 
</HEADLINE>
<TEXT>


Atatürk Havalimanı AHL İç ve Dış Hatlar Terminali'nin, 15.5 yıllık işletmesi için yapılan ihaleye 3 şirket katıldı. İhaleyi 2 milyar 950 milyon dolar teklif veren Tepe - Akfen - Ventures TAV konsorsiyumu kazandı 

EKONOMİ SERVİSİ 

Atatürk Havalimanı İç ve Dış Hatlar Terminali'nin 15.5 yıllığına işletilmesi için çıkılan ihaleyi Tepe - Akfen - Ventures TAV Konsorsiyumu kazandı. Devlet Hava Meydanları İşletmesi DHMİ Genel Müdürlüğü'nde yapılan ihaleye, şartname alan yedi gruptan dördü katıldı. İhalede ulaşılan 2 milyar 500 milyon dolarlık fiyat KDV dahil 2 milyar 950 milyon dolar 25 milyon dolar eksiğiyle bugüne kadar Cumhuriyet tarihinin en büyük özelleştirmesi olan 2000 yılındaki GSM lisans satış fiyatını yakaladı. Cep telefonu operatörü Aria'yı doğuran GSM lisans satışında İş Bankası - Telekom İtalia ortaklığı KDV hariç 2 milyar 525 milyon dolarlık dolar ödenmiş ve bu para o dönem IMF'yle yeni uygulanmaya başlanan stand by'ın hediyesi olarak değerlendirilmişti. Atatürk Havalimanı'nın 15.5 yıl süreyle kiralanması ihalesinde ise TAV'ın 2.5 milyar dolarlık teklifi haziran ayında uygulanmaya başlanan yeni stand by'ın ardından geldi. 
Dün sabah 10.00'da başlayan ihale 16.30 civarında sonuçlandı. Fransız şirketi Aeroports de Paris ADP grubu 'teşekkür' mektubu sunarak ihaleden çekildi. Talipli Türk şirketlerden Çelebi Grubu teklif vermedi. 

Alarko giremedi 
İhaleye Arjantinli ortakla katılan Alarko Alsim - Corporacion America SA konsorsiyumu, ihaleye 'tüzel kişilik' olarak değil, işletmeci olarak katıldığı ve bunun da şartnameye uygun olmadığı gerekçesi ile elendi. Alarko'nun 2 milyar dolar teklif ettiği öğrenildi. İhale TAV ile Malezyalı Kuala Lumpur International'ın teklifleri arasında geçti. İhale 2 milyar 950 milyon dolar teklif veren TAV Konsorsiyumu'na kaldı. 

Yüzde 23'ünü peşin ödeyecek TAV Murahhas Azası ve Genel Müdürü Sani Şener, TAV'ın bu rakamı yüzde 23'ü peşin kalanı da daha sonra her işletme döneminin başında olmak üzere taksitler halinde ödeneceğini açıkladı. Şener, "İhaleyi aldık. Bu zor ve riskli bir iştir. Havacılıkta ufacık krizler büyük sorunlara yol açabiliyor. 15.5 yılda 5.6 milyar dolar ciro bekliyoruz" dedi. 
Edinilen bilgilere göre toplam bedelin yüzde 2.5'i sözleşme anında, yüzde 5'i bir ay sonra, yüzde 15.5'i altı ay sonra ödenecek. Böylece yüzde 23'lük peşinat tamamlanacak. Kalan 14 işletme yılının her birinde, yüzde 5.5 ödeme yapılacak. 
TAV, Dış Hatlar Terminali'nin işletme hakkını 10 Ocak 2000'de almıştı. Süresi 3 Temmuz 2005'te doluyor. İhaleyi kazanmasıyla birlikte TAV, Dış Hatlar Terminali yanında, İç Hatlar Terminali'nin de işletmecisi oldu. 
Şartname İç Hatlar'ın yenilenmesi inşaatını da içeriyor. AHL İç Hatlar Terminali yılda 7.5 milyon yolcu, Dış Hatlar Terminali ise yılda 20 milyon yolcu kapasitesine sahip. 


</TEXT>
</DOC>
