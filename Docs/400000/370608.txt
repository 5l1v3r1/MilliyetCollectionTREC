<DOC>
<DOCNO> 370608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy11.html </URL>
<DATE> 2005/08/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erdoğan, İsrail ve Filistin'e 'çekilme'den duyduğu memnuniyeti iletti 
</HEADLINE>
<TEXT>

     Başbakan Recep Tayyip Erdoğan’ın, İsrail ve Filistin’e, Gazze Şeridi’nden çekilme planının uygulanmaya başlamasından duyduğu memnuniyeti ilettiği bildirildi. 
     Dışişleri Bakanlığı Sözcüsü Namık Tan, haftalık basın toplantısında, Erdoğan’ın, İsrail’in Gazze Şeridi’nin tamamından ve Batı Şeria’nın bir kısmından tek taraflı çekilme planını uygulamaya başladığı 15 Ağustos’ta, İsrail Başbakanı Ariel Şaron ve Filistin Ulusal Yönetimi Başkanı Mahmud Abbas’a birer mesaj gönderdiğini açıkladı. 
     Tan, Erdoğan’ın, mesajlarında, "planın başarıyla uygulanmasının barış sürecinin yeniden canlandırılmasını temin edecek yeni bir barış dinamiği yaratması temennisini" dile getirdiğini bildirdi. 
     Mesajlarında Şaron’u, planın uygulanması için sergilediği kararlı tutum, Abbas’ı da yapıcı yaklaşımından ötürü takdirle karşıladığını ifade eden Erdoğan, Türkiye’nin planın uygulanması sırasında ve ertesinde oluşacak yeni dönemde taraflara barış yolunda destek sağlama ve yardımcı olma kararlılığını da vurguladı. 
     
</TEXT>
</DOC>
