<DOC>
<DOCNO> 368782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/dunya/dun02.html </URL>
<DATE> 2005/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtleştirme barışa tehdit' 
</HEADLINE>
<TEXT>


ABD Ulusal Savunma Üniversitesi'nden Judith Yaphe K. Irak'ta 'iç barış' için, Kerkük'te Kürtleştirme yapılmamalı 

YASEMİN ÇONGAR Washington 


Irak'ta Kürtler, Araplar ve Türkmenler arasında potansiyel çatışma nedeni oluşturan Kerkük'ün geleceği, Washington'da tartışıldı. 
ABD Barış Enstitüsü USIP adlı kuruluşun düzenlediği konferansta konuşan ABD Ulusal Savunma Üniversitesi'nden NDU Judith Yaphe, Kuzey Irak'ta iç barışın korunması için, Saddam dönemindeki ayrımcılık politikalarının yerini şimdi yeni tür bir ayrımcılığa bırakmaması gerektiğini vurguladı. 
Yaphe, "Kerkük'te, Araplaştırmanın yerini Kürtleştirme almamalı. Kürtler, Araplar ve Türkmenler, Kerkük'te birlikte hareket etmenin yolunu bulmazlarsa, bölünme tehlikesi doğar" dedi. 

Nüfus rakamları 
Yaphe, ABD askeri sayım rakamlarına göre Kerkük'te nüfusun son 2 yılda 95 bin arttığına dikkat çekti ve "Bu insanlar nereden geldi " diye sordu. Saddam döneminde Kerkük'ten uzaklaştırılan Kürtlerin geri dönmesi sonucu, 150 bin Arap'ın evlerinden çıkarıldığı yolundaki haberlere de değinen Yaphe, "Kerkük tarih boyunca sadece Kürt kenti değil, aynı zamanda Arap ve Türkmen kenti de olmuştur" dedi. Yaphe, ABD rakamlarına göre, Kerkük nüfusunun yüzde 35'ten fazlasının Kürt, yüzde 35'ten azının Arap ve yüzde 26'sının Türkmen olduğunu söyledi. 

Laiklik kalıcı 
Kerkük Yönetim Konseyi üyesi, Irak Hür Subaylar Hareketi Başkanı Ali Namık Salhi ise, Kerkük'te "iç savaş" bekleyenlerin yanıldığını ve kentin "Irak'taki en güvenli yerlerden biri olduğunu" savundu. Kerkük'teki Arap nüfus içinde Şiilerin yüzde 3'ü aşmayan küçük bir azınlık oluşturmasının "şans" olduğunu belirten Salhi, "Bu nedenle, Kerkük'te Şeriat tehlikesi yok" diye konuştu. 

Türkiye'nin tavrı 
Yaphe, bir soru üzerine Türkiye, İran ve Suriye'nin, Kerkük'teki gelişmeleri yakından izlediğini ve bu ülkelerin, Irak Kürtlerinin daha özgür bir hayata kavuşmasının, kendi topraklarındaki Kürtleri etkilemesinden çekindiğini belirtti. Türkiye'nin Kerkük'ün Kürt denetimine verilmesini ve Türkmenlerin haklarının çiğnenmesini uzun süre "kırmızı çizgi" saydığını da hatırlatan Yaphe, "Ancak son dönemde Türkiye'den bu tarzda bir yaklaşımı daha az görüyoruz. Türk politikası artık Bağdat'a daha fazla odaklandı" şeklinde konuştu. 


</TEXT>
</DOC>
