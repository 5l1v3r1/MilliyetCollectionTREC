<DOC>
<DOCNO> 356924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun17.html </URL>
<DATE> 2005/06/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türkiye Avrupa'da manşetlerde Açıklama 'dil cambazlığı' 
</HEADLINE>
<TEXT>

     BBC ve Ajanslar 

Avrupa basınında bugün hangi gazeteyi açsanız bulacağınız ilk konu Türkiye ile Avrupa Birliği müzakereleri için sunulan çerçeve belgesi. Dün Avrupa Komisyonu'nca açıklanan çerçeve belgesinin içeriğini gazeteler farklı şekilde yorumlarken, hemen hepsi Türkiye'yi zor bir sürecin beklediği konusunda hemfikir. 
     
     Daily Telegraph 

     İngiliz Daily Telegraph Komisyon'da yaşanan tartışmalara dikkat çekerek "Türkiye Avrupa'yı böldü" diyor. 
     
     Le Monde 

     Fransız Le Monde gazetesi ise, Müzakere Çerçevesi’ndeki koşulların hiç birinin yeni olmadığını vurguladı, Komisyon’un AB’nin taahhütlerinden vazgeçmeyeceği yolunda Türkiye’ye güvence vermek istediğini savundu. Komisyon’un aynı zamanda AB ülkelerindeki kamuoyunu kaygılandırmak istemediğini belirten gazete, müzakerelerin sonucunda üyeliğin garantili olmadığını bildirdiğine dikkat çekti. 
     
     The Times 

     İngiliz The Times gazetesi ise, "Türkiye, engebeli AB yolunda yeni bir engel ile karşı karşıya" başlıklı haberinde konuya değindi. 
     Times Avrupa Komisyonu’nun müzakerelerde AB’nin büyük bir Müslüman ülkesini mali ve siyasi açıdan sindirme kapasitesinin kilit bir faktör olacağını belirterek yeni bir engel koyduğu yorumunu yaptı. 
     
     The Guardian 

     İngiltere’nin önde gelen gazetelerinden The Guardian da Türkiye’nin 40 yıllık AB üyeliği çabasını sona erdirme girişimin Brüksel’de AB Komisyon üyeleri arasında yapılan uzun ve tartışmalı toplantı sırasında yenilgiye uğradığını yazdı. Buna karşı gazete, Brüksel’de Türkiye’nin üyelik şansı konusunda giderek artan bir karamsarlık olduğunu öne sürdü. 
     
     Independent 

     Independent "AB Türkiye için kapıyı açık tuttu ama zorlu görüşmeler öngörüsünde bulundu" diye yazdı. 
     
     Die Welt 

     Almanya'dan Die Welt, Avrupa Komisyonu'nun açıkladığı çerçevenin tam üyeliktense, imtiyazlı ortaklık önerdiğini savunuyor. Gazete, belgede "şüphecilik ve müsamahasızlık" gördüğünü belirtiyor. 
     "Belgenin ilk cümlesinde bu süreçte başarı veya başarısızlıkta tüm sorumluluğun Türkiye'ye ait olduğunun belirtilmesi kazara olmuş bir şey değil. Aslında bu, imtiyazlı ortaklığa giden bir yol. Şimdi bunu müzakere belgelerine de bir alternatif olarak yerleştirmek 25 üye ülkeye kaldı." 
     
     Berliner Zeitung 

     Diğer Alman gazetesi Berliner Zeitung da, "Türkiye’nin üyeliği konusunda biraz heyecan var olsa bile, bu son haftalarda tamamen buharlaştı" ifadesini kullandı. Gazete, AB’de bir anayasa ve işler bir bütçe olmadan bu kadar ciddi bir genişleme düşünülmemesi gerektiğini öne sürdü. "Bir anayasa ve işler bir bütçe olmadan bu kadar ciddi bir genişleme düşünülmemeli" görüşünü savunan gazete, "Birlik ikinci adımı ilkinden önce atmamalı, bu süreci sonra frenleyeceğine bunu şimdiden yapmalı" ifadelerini kullanıyor. 
     
     Der Standard 

     Türkiye'nin üyeliğine en çok eleştirinin geldiği ülkelerden Avusturya'da, Der Standard, Birliğe Türkiye'ye karşı dürüst olma çağrısı yapıyor. 
     "Türkiye'yi üye olarak kabul etmek istenmiyorsa bu şimdi, görüşmeler başlamadan söylenmeli. Hem Türkiye'ye hem de üye ülkelerin halklarına karşı dürüst olmak için bu durum bir an önce açıklığa kavuşturulmalı." 
     
     Die Presse 

     Avusturya'dan Die Presse, Komisyon'un açıklamasını bir "dil cambazlığı" olarak ifade ediyor, müstakbel bir ortağa böyle davranılamayacağını söylüyor. 
     
     The Times En ağır koşullar 

     Times'a göre belgede birliğin Türkiye'yi sindirebilme kapasitesinden söz edilmesi, Türkiye önünde "yeni bir engel" 
     
     Dagens Nyheter 

     İsveç'ten Dagens Nyheter de, Türkiye'ye direnmek için Fransa ve Holanda'daki referandumları öne sürmenin pek çok Avrupa liderinin işine geldiğini savunuyor. 
     "Anlaşılan bu yazın modası günah keçisi avına çıkmak. Türkiye ile müzakerelerden vazgeçmek Avrupa'yı zayıflatır. Çünkü öncelikle, bu üye ülkelerin yeniden ulus-devlet egoizmine çekildiğini gösterir. İkinci olarak da Avrupa liderlerinin bir seçim sonrasını göremeyen, borsadaki üç aylık simsarlar gibi olduğunu savunanları güçlendirmiş olur." 
     
     La Vanguardia 

     "Türkiye konusunda sert tartışma" başlığı ile Avrupa Komisyonu’nun kararını değerlendiren diğer İspanyol gazetesi La Vanguardia ise, Komisyon’daki tartışmalara dikkat çekti. Gazete, "Dün Brüksel’de iki fırtına yaşandı. Biri, gerçek şimşekler ve gök gürültüsüydü. Diğeri ise bir çatı altında oldu" ifadesini kullandı. 
     
     ABC 

     İspanyol ABC gazetesi, Brüksel’in AB’deki krize karşın Türkiye ile ilgili takvimi koruduğunu ancak koşulları sertleştirdiğini belirtti. " AB şimdilik taahhütlerinden vazgeçemiyor" diyen gazete, "Belgenin en anlamlı yönü müzakerelerin amacının üyelik olduğunu belirtmesi" saptamasını yaptı. 
     
</TEXT>
</DOC>
