<DOC>
<DOCNO> 396621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/spor/spo04.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç'i ağlattılar 
</HEADLINE>
<TEXT>


İdman öncesi yaptığı toplantıda, "Türkiye'yi bu takıma güler hale getirdiniz. Buna ne hakkınız var" diyerek oyuncularına bağıran Boşnak hocanın gözlerinin yaşardığı gözlendi 

ÖMÜR AVCI DHA 


Diyarbakır deplasmanından 3-0'lık hezimetle dönen Trabzonspor'un dün sabah yaptığı antrenmanda ilginç görüntüler ortaya çıktı. İdmanda kullanılacak malzemeleri sahada göremeyince adeta çılgına dönen Teknik Direktör Vahid Halilhodziç, yardımcıları ve malzemecileri sert bir dille uyardı. Daha sonra bütün futbolcular, kulüp doktorları, futbol şubesi sorumlusu ve malzemecileri saha ortasında toplayan Boşnak teknik adam 20 dakika süren bir toplantı yaptı. 
Son derece sinirli olduğu gözlenen Halilhodziç, "Türkiye'nin en büyük takımlarından biriyiz fakat siz Türkiye'yi bu takıma güler hale getirdiniz. Buna ne hakkınız var Diyarbakır maçındaki futboldan utanıyorum. Takımı sabote eden oyuncular var" diyerek futbolcularını azarladı. Konuşması sırasında duygulanan Boşnak antrenörün, gözlerinin yaşardığı gözlendi. Halilhodziç bunun üzerine malzemecilerin getirdiği suyla gözlerini sildi. 

Seçim tarihi 17-18 Aralık 

Trabzonspor Yönetimi dün yaptığı olağanüstü toplantıda, mali genel kurulun gündemine seçim maddesi koyulması kararını netleştirdi. Buna göre genel kurulun çoğunluk aranan ilk oturumu 10-11 Aralık'ta Mehmet Ali Yılmaz Tesisleri'nde yapılacak. Çoğunluk aranmayan ikinci toplantı ise 17-18 Aralık'ta 19 Mayıs Spor Salonu'nda düzenlenecek. 

Szymkowiak isyan etti 

Çaykur Rize maçı hazırlıklarına başlayan Trabzonspor'da sakatlıktan yeni çıkan Szymkowiak pas çalışması sırasında bir anda yerde kaldı. Sağ arka adalesinde çekme belirlenen Polonyalı yıldız, elindeki bandajı öfkeyle yere fırlatarak soyunma odasının yolunu tuttu. Szymkowiak'ın durumu bugün belli olacak. Bu arada Diyarbakır'da ayak bileğinden sakatlanan Jefferson'un Rize maçında oynayamayacağı açıklandı. 


</TEXT>
</DOC>
