<DOC>
<DOCNO> 388477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/yazar/asik.html </URL>
<DATE> 2005/10/21/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Rektör ve iktidar 
</HEADLINE>
<TEXT>


Rektörler bildirisinin dikkat çeken bölümlerinden birisi şu cümleydi 
"Prof. Yücel Aşkın, medreseleştirilmek istenen üniversitenin laik ve çağdaş yapısını korumak için bedel ödemek zorunda kalmıştır." 
Milli Eğitim Bakanı Hüseyin Çelik, bu tür vurgulara karşı bakınız Saygı Öztürk arkadaşımıza ne diyor 
- Rektörün yargılanmasının Atatürkçülük, laiklik, gericilere karşı mücadele gibi duruma getirilmesi iddia sahiplerini gülünç duruma düşürüyor... 
Kimin haklı olduğunu tartışmayalım... Ancak soralım Bakan Çelik neden bu olayın başından beri Rektör'e uygulanan hukuk dışılıklardan bir tanesine olsun karşı çıkmadı... 
Örneğin Rektör Aşkın'ın 3 ay önce lojmanı arandı. Evindeki kayıtlı tarihi eserler kolilere doldurulup emniyete taşındı. Rektör hakkında tarihi eser kaçakçısı söylentisi çıkarıldı. Savcı basın toplantısı yaparak onu kamuoyu önünde suçladı. Ancak Aşkın, hakkında açılan 7 davanın 6'sından beraat etti. Tarihi eser kaçakçısı suçlaması bir ağır iftira olarak tarihe geçti. Neden bu haksız ve hukuksuz aşamalarda hükümet, Rektör'e sahip çıkan bir küçük uyarıda dahi bulunmadı 
Eğer o incelik gösterilse bugünkü hukuk süreci bir siyasi intikam olarak nitelenir miydi 

AKP'nin içi, için için kaynıyormuş. 
Demek ki memleketin pazarlanmasından rahatsız olan AKP'liler de var... 
Haldun Ertem 

"Hortum ilkokulu" Adı hortumcuya çıkmış... Ya da mafya kokan kimi işadamları kendilerini gizlemek için geçmişte okul yaptırmış... Adları okula verilmiş. Mezunların diplomasında bir kara leke olarak duruyor... Avukat Ahmet Karavelioğlu, Milli Eğitim ad verme yönetmeliğindeki "Öğretim kurumları bina ve tesislerine adları verilecek kişilerin çevrede olumlu izlenimler bırakmış olması gerekir..." koşulunu anımsatıyor. Okul tabelalarındaki kirli isimlerin değiştirilmesini istiyor. İsteği yerindedir... Bu, MEB'nin görevidir... 

Başbakan Erdoğan'a rica 
Avrupalı liderlerle konuştuğunuz zaman, "Siz parklara ve hastanelere kilise yapıyor musunuz " diye sorar mısınız lütfen... 

Şoförün tespiti... İSKİ skandalının kahramanı Ergun Göknel 5 yıl hapis yatmıştı. Hapisten çıktıktan sonra bir taksiye binmiş. Şoför onu tanımış. Hoşbeş ederlerken 
- Sen çok namuslu adamsın Ergun Bey, demiş. 
Göknel şaşırmış. Hani kendisine haksızlık yapıldığını falan söyleyenler olmuş ama "çok namuslu adamsın" sözüne ilk kez rastlıyor. Nedenini sormuş. Şoför şöyle demiş 
- Abi namussuz olsan o kadar hapis yatar mıydın 
Bu olay nereden hatırımıza geldiyse 

İntihal suçu YÖK Denetleme Kurulu, Başbakanlık Müsteşarı Ömer Dinçer'in "intihal" aşırma yaptığını kesinleştirdi. Ömer Dinçer'in profesör unvanı geri alınacak, öğretim üyeliğine de son verilecek. 
Van Üniversitesi Rektörü Prof. Yücel Aşkın'ın, YÖK kararının Dinçer'e ulaşmasından bir gün sonra tutuklanması ilginç bir gelişme olarak dikkati çekiyor... 
Profesör Tamer Koçel dün konuğumuzdu... Kimdir Sayın Koçel Kültür Üniversitesi Rektörü.. Ve Başbakanlık Müsteşarı Prof. Ömer Dinçer'in kitabından intihal yaptığı hoca... Ziyaretin amacı başkaydı ama güncel gelişmeler bizi intihalle ilgili sohbete götürdü... Profesör Koçel 
- Ömer Dinçer'in profesörlük jürisinde bulunmuştum, diye söze başladı, onun "İşletme Yönetimi" adlı kitabını da bana matbaacı gösterdi. Kitabı karıştırırken kimi bölümlerin benim "İşletme Yöneticiliği" kitabımla tıpatıp aynı oluşu dikkatimi çekti... İmla hataları bile aynıydı. Ne var ki benim adıma ve kitabıma hiç referans yapmıyordu. Ömer Dinçer'e telefon açarak durumu garipsediğimi anlattım. Haberi olmadığını, kitabı ortaklaşa yazdığı arkadaşının Doçent Yahya Fidan bunu yapmış olabileceğini söyledi. Ben şik yetçi olmadım. 2 yıl sonra Hürriyet konuyu manşet yaptı. Birkaç yıl önce de Sivas Cumhuriyet Üniversitesi kitapları inceleyerek "intihal" kararına vardı... 
Bu olayın en ilginç yanlarından biri de, intihal olayının Ömer Dinçer'in Başbakanlık Müsteşarı konumunu hiç ama hiç etkilemiyor oluşu .. 



</TEXT>
</DOC>
