<DOC>
<DOCNO> 381498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/yazar/tamer.html </URL>
<DATE> 2005/09/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Eczacıbaşı dünya markası yaratmaya soyundu 
</HEADLINE>
<TEXT>


LONDRA 

Klasik müzikten sinemaya, cazdan plastik sanatlara bienaller dünya klasmanında en tepedeki sanatçıları ve eserleri İstanbul Kültür ve Sanat Vakfı aracılığıyla ayağımıza kadar getiren Eczacıbaşı Topluluğu, şimdi de sağlık gereçleri üreten firması Vitra ile uzun soluklu, iddialı bir dünya yolculuğuna çıkıyor. Nihai hedef Apple gibi, Braun gibi adı tasarımla anılan bir dünya markası olabilmek. 
Eczacıbaşı Topluluğu Yönetim Kurulu Başkanı Bülent Eczacıbaşı, "Vitra bugün dünyanın 6. büyük üreticisi aşamasına geldi. Rakiplerimiz nisbi olarak küçüldü, biz ise büyüyebildik. Türkiye'den çıkan dünya markalarından biri olma şansına sahibiz" diyor. 

Tasarımla anılmak 
Tasarım dünyasında tanınmanın, tasarımla anılan bir dünya markası olabilmenin yolu Wallpaper ya da Domus gibi bu alanda dünyaya yön veren dergilerde yer bulabilmekten geçiyor. Dünyanın en parlak 4 - 5 tasarımcısından biri kabul edilen Ross Lovegrove, tasarım dünyasının kapılarını Vitra'ya açabilecek bir anahtar, hatta belki de maymuncuk... 
Lovegrove'un Vitra için tasarladığı banyo, hafta sonu Londra'daki tasarım fuarı çerçevesinde tasarım dünyasının önde gelen isimlerine görücüye çıktı. Türkiye'den bir grup gazeteci arkadaşımla birlikte "kız tarafı" olarak bu olaya bizler de tanıklık ettik. 

Türk Hamamı'ndan... 
Lovegrove'un Türk Hamamı'ndan esinlenerek sanki uzay çağının banyosunu ıslak yaşam mekanı deniyor yaratmış ve İstanbul adını vermiş. Bizim kurnayı çağrıştıran yuvarlak banyo küveti, üzerinde haremin kafeslerini andıran bugüne kadar hiç görülmemiş duş armatürü ve hamam tası Su damlacıklarının birbirine geçen harelerinin kendiliğinden oluşturduğu kabartma fayans desenleri... Musluklar, bideler, banyo dolapları... Damlaların sudaki doğal yolculuğunu ıslak mekan kavramıyla bütünleştiren enfes tasarımlar. 
Ve bunların tümü, bembeyaz strafordan yapılmış bir kafesin hatta türbe bile denebilir ardından ancak kısmen görülebiliyor... Müthiş gizemli bir sunuşun kendisi de başlı başına bir tasarım. 

Kaça satılır 
Pekiyi bunları kim alır Kaça satılır Fiyatları Vitra'nın diğer ürünlerinden yüzde kaç pahalı olur Bu tasarımın Vitra'ya yaratacağı katma değer nedir 
Hürriyet'in Ekonomi Müdürü Vahap Munyar'ın bu yöndeki ısrarlı sorularına Eczacıbaşı'nın verdiği yanıt ilginç "Bu tasarımlar ürüne dönüştüğünde ne kadar satacak Tüketici ne kadar kabul edecek Mutlaka ticari başarı olacak diye bir garanti yok. Ama dünya seramik - sağlık gereçleri ve banyo üreticileri piyasasına damgasını vuranlar arasında çok büyük bir olay yaratacağı kesin. Vitra ve Lovegrove müthiş yeni bir şey yarattı diyecekler. Onu ticari başarıya çevirmek bize kalıyor. İnşallah başarırız." 

5 milyon dolar 
Lovegrove Vitra için armatürden yer karosuna, klozetten küvete 115 ürün tasarlıyor. Dünya piyasasında 6 büyük oyuncu haline gelen Vitra'nın bu tasarım hamlesi için bu yıl ayırdığı bütçe 5 milyon dolar. 
Çok ünlü tasarımcıların bir marka için yarattığı tasarımların, markanın önüne geçme riski de var tabii. Aynı sektörden en yakın örnek, Alman Duravit firması. Duravit Philip Starck'la bir anlaşma yaptı, ama şimdi Starck isminin altında eziliyor. Umarız Lovegrove adı, Vitra markasını gölgede bırakmaz. 
Türk Hamamı, bütün dünyada konuyu incelemiş olanların çok ilginç buldukları, ileri bir konsept olarak gördükleri, mimarisiyle farklı bir ıslak yaşama mekanı. Bu konsepti sahiplenmek, güncel çağdaş yaşam açısından yeniden yorumlamak, teknoloji ve tasarımla yoğurmak, Türk Hamamı'ndan esinlenen bir modern yaşam alanı yaratmak... 
Eczacıbaşı, "Hedefimiz tasarım dünyasında tanınmak, tasarımımızla dünya tüketicilerinin aklını çelmek, 'Vitra'nın tasarımları çok iyi' diye dünyada söyletebilmek," diyor. Yolları açık olsun. 



</TEXT>
</DOC>
