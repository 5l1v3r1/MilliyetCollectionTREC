<DOC>
<DOCNO> 392031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur18.html </URL>
<DATE> 2005/11/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Emniyet, bayram için ek tedbirler aldı 
</HEADLINE>
<TEXT>

     Emniyet Genel Müdürlüğü, Ramazan Bayramı’nda yaşanması muhtemel trafik ve asayiş olaylarına karşı ek tedbirler aldı. Tedbirler çerçevesinde denetimler arttırıldı. Suriye ve Türkiye sınırında yaşayan akrabaların görüşlerinin idari mektupla 48 saat süresince yapabilecekler. 
     Emniyet Genel Müdürlüğü Basın Sözcülüğü’nün haftalık bilgilendirme toplantısı bayram nedeniyle bu hafta yapılmazken, yerine yazılı açıklama yapıldı. 
     Açıklamada, Ramazan Bayramı’nı vatandaşların huzur ve güven içerisinde geçirmelerini sağlamak amacıyla güvenlik kuvvetlerinin aldığı tedbirlere ilave olarak ek önlemler alındığı duyuruldu. 
     Buna göre, hava ve deniz limanları, gar, terminal gibi ulaşım yerlerinde yolcu kapasitesi artacağından, bu yerlerde asayiş ve trafik ekipleri arttırılacak. Şehirlerarası yollarda gerekli güvenlik ve trafik tedbirleri alınacak. 
     Seyahat eden yolcuların güvenliği için bagaj ve eşya denetimleri artırılacak. Özellikle otobüs ve tren yolcularının bagaj ve eşyalarının bizzat yolcu tarafından seyahat bileti gösterilmek sureti ile teslim edilmesi konusunda görevliler uyarılacak. 
     Halkın yoğun olarak bulunduğu iş merkezleri, alış-veriş ve pazar yerleri ile ana alterler civarında kapkaç ve yankesicilik konularında duyarlı bulunularak, yaya ve motorlu devriyeler artırılacak, denetim ve kontroller sıklaştırılacak. 
     Mezarlıkların bayram öncesi ve süresince yoğun olarak ziyaret edileceği göz önünde bulundurularak mezarlıklar civarında gerekli güvenlik önlemleri alınacak, özellikle "değnekçi" diye tabir edilen ve vatandaşlardan haksız otopark ücreti talep eden kişiler engellenerek haklarında yasal işlem yapılacak. 
     Bayram süresince umuma açık istirahat ve eğlence yerlerinde meydana gelebilecek taşkınlıklar önlenecek. 
     Belediye otobüsü, minibüs durakları, banliyö treni, metro istasyonlarında bayram ziyaretleri nedeniyle meydana gelecek yoğunluk nedeniyle bu yerlerde kontroller sıklaştırılacak. 
     
     SINIRDA BAYRAMLAŞMA... 
     Açıklamada, Türkiye-Suriye sınır boyunda her iki tarafta yaşayan akraba vatandaşların 1999 yılına kadar dini bayramlarda tel örgülerin arkasında bayramlaştıkları belirtilerek, bu uygulamanın 2000 yılından itibaren varılan mutabakatla 48 saat süreyle karşılıklı ziyarete dönüştürüldüğü hatırlatıldı. 
     Bu çerçevede, Suriye Halep’teki Suriye vatandaşları Gaziantep ve Kilis’te oturanlar akrabalarını 4-5-6 Kasım tarihleri arasında ziyaret edebilecekler. 
     Ayrıca, Mardin ve Şanlıurfa ili Ceylanpınar ilçesinde oturan vatandaşlar Suriye Haseki’deki akrabaları ile 5-6 Kasım’da görüşebilecekler. 
     Suriye Halep’teki vatandaşlar, Şanlıurfa’nın Akçakale ilçesindeki akrabalarını, Suriye Lazkiye, İdlip ve Halep ilindeki Suriyeliler Hatay’ın Reyhanlı ve Yayladağı ilçelerinde oturan akrabalarını 4-5 Kasım tarihlerinde mektup ile 48 saat süreyle ziyaret edip, yatılı kalabilecekler. 
     İdari mektup sisteminden yararlanan Türk ve Suriyeli vatandaşlar, birbirlerini ziyaretlerini esnasında her iki ülkenin gümrük mevzuatı çerçevesinde, suç teşkil etmeyen çeşit ve miktarda birbirlerine hediye götürebilecekler. 
     
</TEXT>
</DOC>
