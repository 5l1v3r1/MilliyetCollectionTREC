<DOC>
<DOCNO> 377835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonspo43.html </URL>
<DATE> 2005/09/12/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Daum "Ofansif futbol anlayışımızı sahaya yansıtmayı başarmalıyız" 
</HEADLINE>
<TEXT>

     Avrupa Şampiyonlar Ligi E Grubu’ndaki ilk maçında AC Milan ile yapacağı maç için Milano’da bulunan Fenerbahçe’nin Teknik Direktörü Chiristoph Daum, Milano’da defansif bir oyun sergilemeyip, ofansif yönlerini de sahaya yansıtmak için çalışacaklarını söyledi. 
     Daum, Grand Visconti Palace otelinde düzenlediği basın toplantısında, "Yarınki karşılaşmada, gol pozisyonları da yakalamak için oynamamız gerekecek. Sadece defansif değil, ofansif oyun anlayışımızı da dengeli biçimde sahaya yansıtmayı başarmalıyız" dedi. 
     Daum, AC Milan’ın güçlü bir takım olmakla birlikte, futbolda her şeyin mümkün olduğuna işaret ederek şöyle konuştu 
     "Yarınki maç bizim için bir giriş niteliğinde olacaktır. Bu tür karşılaşmalarla, uluslararası bağlamda hangi seviyede olduğumuzu da göreceğiz. Milan’ın geçtiğimiz yıllarda Şampiyonlar Ligi’nde aldığı sonuçlar ile bizim aldığımız sonuçlar birbiriyle karşılaştırıldığında, ev sahibi takımın bizi küçümsemesi gibi bir durum yaşanabilir. Böyle bir durumda bize düşen de kendimizi aşan iyi bir mücadele sergilemek olacaktır". 
     
     "BİZİM GURUBUMUZDA FAVORİ TAKIM AC MİLAN" 
     Daum, E Grubu’ndaki favori takımın AC Milan olduğuna değinerek, "Kolay grup yok. Bizim grubumuzda favori takımın AC Milan olduğu net. 
     Gruptaki diğer üç takımın da ikincilik için mücadele edeceğine inanıyorum" dedi. 
     Alman teknik adam AC Milan’ın geçmiş yıllardaki deneyimlerinin, mükemmel bir takım olmasının yanı sıra yenilmez olmadığını da kanıtladığını belirterek şunları söyledi 
     "Bizim E grubundaki gerçek rakiplerimiz, PSV Eindoven ve Schalke’dir. Dolayısıyla Milan’dan alınacak puan ya da puanlar, bizim için iki kat daha değerlidir. Bu maça iyi hazırlandık. Önemli olan sadece Milan’ı kesmeye çalışmakla yetinmeyip, kendi oyun anlayışımızı ve güçlü yönlerimizi de sahaya yansıtmaktır". 
     Daum, Ancelotti’nin bugünkü basın toplantısında, "Oyuncuların bireysel değerleri bağlamında, Fenerbahçe’nin PSV Einhoven ve Schalke’den daha iyi olduğunu düşünüyorum" dediğinin hatırlatılmasına karşılık olarak ise şöyle konuştu 
     "Oyuncularımın bireysel kaliteleri bağlamında, diğer iki takımdan daha iyi olduğumuz konusunda Ancelotti ile hemfikirim. Ama bizim için önemli olan, bu bireysel kaliteyi sahaya yansıtabilmektir. Takım halinde hareket etmeyi yarınki maçta da başarmak durumundayız". 
     Daum, yarın sahaya süreceği ilk 11 konusunda ise açıklama yapmamayı yeğleyerek, "İlk 11 kafamda. Geçen yıl olduğu gibi bu gruptaki mücadele neticesinde 9 puan toplamayı başarırsak, turu geçeriz" demekle yetindi. Daum, Tuncay’ın oynayıp oynamayacağına ilişkin bir soruya, "Tuncay’ın da diğer oyuncular kadar oynama şansı var" yanıtını verdi. 
     Daum, kalede Volkan’ın yerine Rüştü’nün görev yapma ihtimaline ilişkin bir soruya ise "Cevap vermeme hakkımı kullanıyorum" karşılığını verdi. Daum, gazetecilerin olası 11 konusundaki ısrarlı soruları karşısında ise "Kadroyu oyuncularıma bile açıklamamışken size niye açıklayayım. Dediğim gibi kadro benim kafamda" dedi. 
     
     APPİAH "FENERBAHÇE MİLAN’DAN KORKMUYOR" 
     Öte yandan Daum ile birlikte basının huzuruna çıkan Stephen Appiah ise "İtalya’da 8 yıl oynadım. AC Milan’ın büyük bir takım olduğunu dünyada herkes biliyor. Ama bu Fenerbahçe’nin Milan’dan korktuğu anlamına gelmez" dedi. 
     Appiah, İtalya’dan Fenerbahçe’ye transfer olmasının ardından Şampiyonlar Ligi’nde AC Milan’la oynayacak olmanın kendisini nasıl bir duygu yarattığına ilişkin bir soruyu ise, "Heyecanlanmıyorum. Bir İtalyan takımına karşı oynayacak olmaktan dolayı da mutluyum. 
     Şampiyonlar Ligi’nde daha önce top koşturduğunuz bir ülkenin takımlarına karşı oynamak her zaman heyecan vericidir" şeklinde yanıtladı. 
     Fenerbahçe, bu akşam TSİ 21.00’de Milano’nun San Siro semtindeki Giuseppe Meazza Stadı’nda maç öncesindeki son idmanını yapacak. 
     
</TEXT>
</DOC>
