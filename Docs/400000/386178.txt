<DOC>
<DOCNO> 386178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur40.html </URL>
<DATE> 2005/10/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
115 litre sahte içkiyi kendi içecekmiş 
</HEADLINE>
<TEXT>

     
     Turaç TOP- Taylan YILDIRIM İZMİR, DHA 
     
İZMİR'in Buca İlçesi'ndeki deposunda varil içinde 85 litre sahte rakı, 30 litre sahte viski ve 2 ton etil alkol bulunan 46 yaşındaki Rüstem Yakışıklı, Bu içkileri kendim içecektim'' dedi. 
     Bir ihbarı değerlendiren İl Jandarma Komutanlığı Mali Büro ekipleri, elindeki sahte rakıyı piyasaya süreceği öne sürülen R.Y.'nin Buca İlçesi 270 3'üncü Sokak 31 A adresindeki deposuna baskın yaptı. 
     Tarım İl Müdürlüğü ekiplerinin de katıldığı operasyonda, varillerde saklanan 85 litre sahte rakı, 30 litre sahte viski, 2 ton etil alkol ile çok sayıda kaçak kozmetik malzemesi ele geçirildi. Yapılan araştırmada, R.Y.'nin, Torbalı İlçesi'nde kozmetik fabrikası bulunan ağabeyi R.Y.'nin Gaziemir Serbest Bölge'deki deposuna yurtdışından gelen etil alkolün bir kısmını alıp kendi deposunda sakladığı anlaşıldı. R.Y.'nin ağabeyine ait fabrika ve depoda yapılan aramada ise herhangi bir suç unsuru bulunmadı. 
     El koydukları malzemeleri tahlil için laboratuvara gönderen ekipler, R.Y.'nin etil alkolü sahte rakı ve viski üretiminde kullandığını belirledi, ancak üretim yeri tespit edilemedi. 
     Jandarma tarafından gözaltına alınan R.Y. Ağabeyime gelen etil alkolün bir kısmını kimseye farkettirmeden kendi depoma getiriyordum. Amacım, sahte rakı yapmak değil. Çünkü onu yapmak çok zor ve gerekli tertibatım yok. Asla böyle birşey düşünmedim. Bu alkolü sadece kolonya imalatı yapmak için sakladım'' dedi. 
     R.Y., ele geçirilen sahte rakıyı ve viskiyi ise İstanbul'da tanımadığı bir kişiden ucuza aldığını iddia ederek, Şişelemek yerine varilde tutarak tasarruf yapmış oldum. Çünkü dışarıda içki çok pahalı. Bu içkileri kendim içecektim'' diyerek kendini savundu. 
     R.Y.'nin sorgusunun sürdüğü, sahte rakının imal edildiği yerin araştırıldığı belirtildi. 
     
</TEXT>
</DOC>
