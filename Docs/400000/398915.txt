<DOC>
<DOCNO> 398915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun37.html </URL>
<DATE> 2005/11/29/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül Türkiye Avrupa standartlarını çok önceden yakaladı... 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times'a konuşan Dışişleri Bakanı ve Başbakan Yardımcısı Abdullah Gül, Türkiye'nin Avrupa standartlarını AB ile üyelik müzakerelerine başlamadan çok önce yakaladığını belirtti. 
     Gül, Financial Times'ın bugün gazeteyle birlikte dağıtılan 6 sayfalık Türkiye ekinde yer alan röportajında, Türkiye'nin 1950'lerde NATO'ya, daha sonra da sırasıyla Avrupa Konseyi, Avrupa İnsan Hakları Mahkemesi ve Gümrük Birliği gibi Batılı kurumlara katıldığını, bütün bu ortak projelerde başarısını kanıtladığını kaydetti. 
     ''Bütün bu sınavları başarıyla geçip, liderliğimizi kanıtladık'' diyen Gül, Türkiye'nin AB ile üyelik müzakerelerine başlamasıyla Müslüman bir toplumun dışındaki dünyayla uyumlu bir ortaklık kurabileceğinin kanıtlandığını ifade etti. Türkiye'nin AB ile üyelik müzakerelerine başlamasıyla Müslüman milletlere güçlü mesajlar gönderildiğini belirten Gül, Türkiye ile müzakerelere başlanmasının Müslüman ülkelerin medyalarına ne kadar olumlu haberlerle yansıdığına dikkati çekti. 
     Kıbrıs sorunuyla ilgili bir soruya, ''Eğer bu konuya adil ve objektif bir yaklaşım sağlanabilirse, mesele kalmaz'' diye yanıt veren Gül, AB'yi de 2004 yılında Ada'da yapılan referandumun ardından Kıbrıslı Türklere karşı doğan sorumluluklarını yerine getirmeye çağırdı. Bu sorumlulukların Kıbrıslı Türklerle ticari ilişkiler kurulması ve mali yardımlar yapılması konularını içerdiğini hatırlatan Gül, ''AB Kıbrıslı Türklerin çıkarları konusunda kör bir tutum izleyemez'' dedi. 
     Orhan Pamuk davası ve ifade özgürlüğüyle ilgili bir soru üzerine, yapılan liberal reformların özünün bir anda Türk yargı sistemi tarafından özümsenmesinin zaman alacağını ifade eden Gül, ''Yargı sistemi tutucu, savcılar ondan daha tutucu'' dedi. 
     Gül, reformların süreceğini vurgulayarak, ''Mükemmel değiliz, ancak yaptıklarımıza dikkatle bakarsanız, bunun sessiz bir devrim niteliğinde olduğunu görürsünüz. Zaman zaman savcılar bazı davalar açıyor ve bunlar mahkemeler tarafından reddediliyor. Eminim Sayın Pamuk'un davasına bakan mahkeme de doğru kararı verecektir. Benzeri davalar hep reddedilmiştir'' diye konuştu. 
     Orhan Pamuk'un hapse girmeyeceğinden emin olduğunu belirten Gül, sonuç ne olursa olsun Türkiye'de yargının bağımsız olduğunu ve hükümetin de bu konuda hiçbir müdahalesi olamayacağını kaydetti. 
     Dış dünyayı Türkiye'deki diğer pek çok önemli ve olumlu gelişmeye bakmaya davet eden Gül, ''Bu, bir değişim süreci. Bizim asıl hedefimiz de Türkiye'de başarılı bir transformasyon sağlamaktır'' dedi. 
     
     TÜRKİYE EKİ 
     Financial Times'ın 6 sayfalık Türkiye ekinde ekonomiden politikaya, pek çok konuda makalelere yer veren gazete, ekin ilk sayfasının manşetinde, ''Kendi Başına Çok Daha Rahat Bir Ülke'' ifadesine yer verdi. 
     Giderek artan refahın, başta batıdaki büyük şehirlere olmak üzere akmaya başlayan yabancı yatırımların ve ucuz kredinin Türkiye'yi cazip hale getirdiği yorumuna yer veren gazete, bir başka yazısında da enflasyonun kontrol altına alınmasıyla birlikte istikrarın sağlandığına dikkati çekti. 
     Gazete, Merkez Bankası'nın özerkliğini kazanması, faizlerdeki düşüş, güçlü ihracat ve üretimdeki artışın bu istikrarda önemli rol oynadığını, ekonomik alanda sorunların çözülmesiyle birlikte yabancı yatırımcıların da dikkatlerini Türkiye'ye çevirdiklerini kaydetti Devletin belli sektörlerden elini çekmesiyle birlikte yabancı yatırımların giderek artacağını belirten gazete, Avrupa Yatırım Bankası'nın Türkiye'ye verdiği borcun miktarını artırdığını, yakında İstanbul'da bir büro açmaya hazırlandığını yazdı. Gazete, Türkiye'de konut alanındaki hızlı atılımlara ve emlak piyasasındaki hareketliliğe de dikkati çekti. 
     Financial Times'ın Türkiye ekinde, Dışişleri Bakanı Gül ile yapılan röportajın altında, AB Komisyonu'nun genişlemeden sorumlu üyesi Olli Rehn ile yapılan bir söyleşiye de yer verildi. 
     Söyleşide Rehn'in ''Türkiye'de reformların biraz yavaşladığına'' dair sözleri ve ''ifade özgürlüğünün önündeki engellerin bir an önce kaldırılmasına'' ilişkin çağrısı ön plana çıkarıldı. 
     
</TEXT>
</DOC>
