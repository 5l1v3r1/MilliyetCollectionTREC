<DOC>
<DOCNO> 381752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/guncel/gun02.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin öğrenci okula gidemedi 
</HEADLINE>
<TEXT>


Şanlıurfa'nın Siverek ilçesinde yeni eğitim - öğretim yılının 3. haftasına girilmesine rağmen yaklaşık 4 bin öğrenci okula başlayamadı. Nedeni de çocukların, tek geçim kaynağı olan ırgatlıkta ailelerine yardım etmesi 


Yeni eğitim-öğretim yılı başlayalı 3 hafta oldu. Ancak Şanlıurfa'nın Siverek ilçesinde, 4 bin öğrenci okula başlayamadı. Çoğunluğu ilköğretim çağında bulunan öğrenciler, aileleriyle birlikte pamuk toplamak için farklı il ve ilçelere gittikleri için ders başı yapamadı. 

Nereye bırakalım 
Velilerden Mustafa Tüm, "Tek geçim kaynağımız ırgatlık" diyor. Çocuklarından ikisinin ilköğretime devam ettiğini söyleyen Tüm, ancak ailece ilçe dışında çalıştıkları için okula göndermediğini belirtiyor. 
Çocuklarını hem bırakacak yer olmadığı, hem de tarlada kendilerine yardım ettikleri için şimdilik okula gönderemediğini aktaran Tüm, "Çocuklarım işimizi bitirdikten, yani 2 ay sonra okula başlayabilecek. Arkadaşlarından geride kalıyorlar, bunu biliyoruz. Ancak başka çaremiz yok" diyor. 
Siverek Kaymakamı Seddar Yavuz ise tarımda çalışan ailelerin çocuklarına yönelik bir çalışma gerçekleştirdiklerini ve söz konusu öğrenciler için geçici pansiyonlar oluşturacaklarını bildirdi. 


</TEXT>
</DOC>
