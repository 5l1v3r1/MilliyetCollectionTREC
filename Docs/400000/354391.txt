<DOC>
<DOCNO> 354391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko38.html </URL>
<DATE> 2005/06/22/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Merkez Bankası Beklenti Anketi'nde enflasyon tahminleri değişmedi 
</HEADLINE>
<TEXT>

     Merkez Bankası tarafından her ay iki kez düzenlenen beklenti anketine göre, yıl sonu enflasyon beklentisinde bir değişiklik olmadı. 
     Yıl sonu enflasyon beklentisi, tüketici fiyatları endeksi TÜFE bazında, öncekinde olduğu gibi yüzde 7.5 olarak belirlendi. 
     Merkez Bankası, Haziran ayının ikinci dönemine ilişkin beklenti anketi sonuçlarını açıkladı. 
     Buna göre Haziran ayının ilk anket sonuçlarında yüzde 7.5 olan TÜFE bazında yıl sonu enflasyon beklentisi, Haziran ayının ikinci anketinde de değişmeyerek aynı düzeyde kaldı. 
     
     CARİ AÇIK 

     Merkez Bankası'nın Beklenti Anketi'ne göre cari açık beklentisi, yıl sonu itibarıyla 16 milyar 481.6 milyon dolara yükseldi. 
     Haziran ayının ilk anketinde, yıl sonu cari açık beklentisi 16 milyar 319 milyon dolar olmuştu. 
     Haziran ayının ikinci anketinde yıl sonu TÜFE'de yüzde 7.5, cari ay TÜFE'de yüzde 0.2, iki ay sonrası TÜFE'de yüzde 0.4, gelecek 12 aylık dönem TÜFE'de yüzde 6.9 olan beklentiler, Haziran ayının son anketinde değişmedi. 
     Cari ay sonu bileşik faiz oranı beklentisi yüzde 14.7'den yüzde 14.8'e çıkarken, yıl sonu bileşik faiz oranı beklentisi uygun ortalamada Haziran ayının ilk anketinde olduğu gibi yüzde 13.5 olarak belirlendi. 
     Haziran ayının ikinci anketinde, cari ay sonu uygun ortalama dolar kuru beklentisi ilk ankette olduğu gibi 1.3657 YTL olurken, yıl sonu dolar kuru beklentisi de 1.4424 YTL'den 1.4423 YTL'e indi. 
     Haziran ayının ilk anketinde yüzde 5.6 olan cari yıl sonu GSMH büyüme beklentisi ise Haziran ayının ikinci anketinde de değişmedi. 
     
</TEXT>
</DOC>
