<DOC>
<DOCNO> 356620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko39.html </URL>
<DATE> 2005/06/29/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Denizbank'a 300 milyon dolarlık kredi... 
</HEADLINE>
<TEXT>

     DenizBank, yurtdışından gelecek müşteri havalelerinin satışı karşılığında, uluslararası piyasalardan 220 milyon doları 5 yıl vadeli, 80 milyon doları 7 yıl vadeli olmak üzere toplam 300 milyon tutarında seküritizasyon varlığa dayalı menkul kıymet ihracı kredisi aldı. 
     DenizBank'tan yapılan açıklamada, başlangıçta 200 milyon dolar olarak hedeflenen kredinin ABD, Avrupa ve Körfez ülkeleri kökenli kurumsal yatırımcıların yoğun ilgisi sonucu 300 milyon dolar olarak tamamlandığı bildirildi. 
     Açıklamaya göre, Merrill Lynch'in aracılık ettiği seküritizasyon kredisine Moodys' ve Fitch tarafından ülke notunun üzerinde yatırım derecesi verildi. 
     DenizBank Genel Müdürü Hakan Ateş, kredinin teminine ilişkin olarak, ''DenizBank'ın bu piyasalardan sağladığı ilk seküritizasyon kredisi olmasına rağmen kredinin 5 ve 7 yıl vadeler ile temin edilmesi, bankanın uluslararası sermaye piyasalarındaki itibarının bir kanıtıdır'' açıklaması yaptı. 
     Ateş, seküritizasyon kredisinin, ülkenin öncelikli alanlarında, uzun vadeli mortgage, turizm ve özelleştirme projelerinin finansmanına yönelik olarak müşterilere kullandırılacağını kaydetti. 
     
</TEXT>
</DOC>
