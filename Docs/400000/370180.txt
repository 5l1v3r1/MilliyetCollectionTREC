<DOC>
<DOCNO> 370180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yasam/yas02.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yollar sanki savaş alanı 
</HEADLINE>
<TEXT>


Her gün bomba ve çatışmalarla sarsılan Irak'ta son 6 ayda 3.687 kişi can verdi. Türkiye'de aynı dönemde kazalarda kaybettiğimiz can sayısı ise 1.302 

ANKARA Milliyet 

ABD'nin işgalinin ardından adeta iç savaş ortamını yaşayan Irak'ta bu yılın ilk yarısında asker ve sivil 3.687 kişi yaşamını yitirirken, Türkiye, aynı dönemde sadece trafiğe 1.302 kurban verdi. 
Emniyet Genel Müdürlüğü'nün 2005'in ilk 6 aylık dönemine ait verileri, trafik kazalarının geçen yıla göre yüzde 17, ölümlerin yüzde 15, yaralanmaların ise yüzde 14 arttığını gösterdi. Emniyet Genel Müdürlüğü verilerine göre, ilk 6 ayda, 261.886 kazada 1.302 kişi can verirken, 52.627 kişi yaralandı. 

İstanbul kazalarda da 'lider' 
Yaklaşık 375 milyon YTL maddi hasarın meydana geldiği kazaların en önemli nedenleri aşırı hız, uykusuzluk ve dikkatsiz araç kullanımı olarak sıralandı. Emniyet verileri, trafik kazalarının yüzde 50'ye yakınının yaz aylarında meydana geldiğini ortaya çıkarırken, en çok kazanın da İstanbul'da meydana geldiği anlaşıldı. İstanbul'da 87.773 kazada 139 kişi öldü, 5.319 kişi yaralandı. 
Ankara'da ise 37.786 kazada ise 76 kişi öldü, 5.355 kişi yaralandı. 
Veriler, karayolu ulaşımının demiryolu ulaşımına göre 18 kat, havayoluna göreyse 27 kat daha tehlikeli olduğunu da ortaya koydu. 
Kazaların yüzde 98'inin sürücü hatası, yüzde 1.71'inin yaya ve olumsuz yol koşulları nedeniyle meydana geldiği ifade edildi. 

Son 10 gün bilançosu 238 ölü, 404 yaralı 

TOLGA ŞARDAN Ankara 
SKY Türk spikeri Mehmet Tacettinoğlu'nun yaşamını yitirmesiyle yeniden tartışılmaya başlanan trafik kazalarının son 10 günlük bilançosu da, konunun Türkiye'nin en önemli sorunlarından biri olduğunu gözler önüne serdi. Son 10 günde yurt genelinde 185 kazada 238 kişi yaşamını yitirdi, 404 kişi yaralandı. İç turizmdeki yoğunluk nedeniyle trafik kazalarında büyük artış yaşandı. Şehirlerarası yollarda yaşanan kazalar, şehir içindeki kazalardan daha fazla oldu. Son 10 gün içinde ikişer günlük hafta sonu tatillerinde toplam 85 kaza meydana geldi. Trafik canavarı, dün de hız kesmedi. Trafik canavarı, dün de hız kesmedi. Yurdun çeşitli bölgelerinde 18.00'e kadar meydana gelen kazalarda 18 kişi öldü, 47 kişi de yaralandı. 


</TEXT>
</DOC>
