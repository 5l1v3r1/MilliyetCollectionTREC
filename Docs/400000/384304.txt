<DOC>
<DOCNO> 384304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur29.html </URL>
<DATE> 2005/10/05/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Adana'da 30 metrelik iftar kebabı... 
</HEADLINE>
<TEXT>

     Adana'da, yetiştirme yurdundaki çocuklar, huzurevi yaşlıları ve sokak çocukları için 30 metrelik iftar kebabı pişirildi. 
     Hasan Usta Kebap Salonu'nda pişirilen ve 50 kilo kıymanın kullanıldığı kebabı şişlere saplamak ve pişirmek için 5 usta ile 15 çırak çalıştı. 50 kilo kömürün kullanıldığı iftar kebabı daha sonra yetiştirme yurdundaki çocuklar, huzurevi yaşlıları ve sokak çocuklarına dağıtıldı. 
     Restoran sahibi Hasan Oral, pişirdiği kebabın servisini yaparken, ''Son günlerde Adana'da en uzun kebap rekorunun kırılması için çalışmalar yapılıyor ancak, bizim buradaki amacımız rekor kırmak değil, yoksulu, yaşlıyı, kimsesizi bir gece de olsa ağırlayarak onları mutlu etmek'' dedi. 
     Sosyal Hizmetler ve Çocuk Esirgeme Kurumu Müdürü Muzaffer Aygün ise yaşlıya, kimsesize ve çocuklara sahip çıkmanın önemine dikkati çekerek, ''Yaşlılarımız bizim başımızın tacı, çocuklarımız ise geleceğimizin teminatıdır. Ramazanın ilk günüde yapılan bu etkinliğe katkı sağlayanlara teşekkür ederiz'' dedi. 
     Restoranın bahçesinde kurulan masalarda, hemen yanlarında hazırlanan 30 metrelik kebabın pişmesini bekleyen çocukların sabırsız davrandıkları gözlendi. Kebap gelinceye kadar masadaki içecek, salata ve ekmekleri bitiren çocuklar, kebap gelince de dürüm yaparak yedi. 
     
</TEXT>
</DOC>
