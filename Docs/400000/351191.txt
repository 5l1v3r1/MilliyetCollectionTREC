<DOC>
<DOCNO> 351191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/siyaset/siy07.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB verdiği sözü tutsun 
</HEADLINE>
<TEXT>



ABD Dışişleri Bakanı Condoleezza Rice, AB'nin, Türkiye ile tam üyelik müzakerelerini 3 Ekim'de başlatmak için verdiği sözü tutacağını umduğunu söyledi. 
ABD televizyonu PBS'e demeç veren Rice, Fransa ve Hollanda referandumlarındaki sonuçların Türkiye'nin üyelik şansını azaltıp azaltmadığı yönündeki soruyu yanıtlarken, "Avrupalılar, Türkiye ile üyelik müzakerelerini başlatmak için söz verdi. Bu sözün yerinde durduğunu umuyorum. Çünkü Türkiye'nin Avrupa'yla bütünleştiği gün, Avrupa'nın Yahudi Hıristiyan kısmı ve Müslüman kısmı arasında bir bölünme meydana gelebileceği yolundaki duyguların aşılması için çok iyi bir gün olacak" dedi. 
Başkan George W. Bush'un, şubatta Brüksel'i ziyaret ederken ortak olarak güçlü bir Avrupa'ya duyulan ihtiyacı dile getirdiğini anlatan Rice, "Gelişmeler ne olursa olsun, Avrupa'nın içe değil, dışa bakmaya devam edeceğini umuyoruz. Avrupalı ortaklarımıza ihtiyacımız var" dedi. 


</TEXT>
</DOC>
