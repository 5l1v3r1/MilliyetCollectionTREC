<DOC>
<DOCNO> 376010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun19.html </URL>
<DATE> 2005/09/06/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Amerikan uçakları, köprüleri havaya uçurdu 
</HEADLINE>
<TEXT>

     Amerikan jetlerinin, yabancı savaşçıların girişini ve cephane sevkıyatını önlemek için, Suriye sınırı yakınındaki 2 köprüyü bombaladığı bildirildi. 
     Amerikan ordusundan yapılan açıklamada, F A-18 jetlerinin Bağdat'ın 300 kilometre kadar batısındaki Karabile yakınlarında, Fırat üzerindeki 2 köprüyü gece yarısından sonra bombaladığı belirtildi. 
     Açıklamada, amacın, teröristlerin, Bağdat ve diğer büyük kentlere yabancı savaşçı ve cephane sevkıyatını önlemek olduğu ifade edildi. 
     Köprülerin kullanılmaz hale geldiği, ancak tamamen yıkılmadığı kaydedildi. 
     Suriye sınırı yakınındaki Karabile, Bağdat ve diğer büyük kentlere giden yabancı savaşçıların Irak'a sızdığı ana güzergahlardan biri durumunda bulunuyor. 
     Iraklı yetkililer, Ebu Musab Zerkavi liderliğindeki Irak El Kaidesi'nin, bölge halkının direnişçilere karşı olan ve direnişçileri destekleyen aşiretler arasındaki çatışmalardan kaçmasından sonra, bölgenin bir kısmını ele geçirdiğini bildiriyor. 
     Öte yandan dün El Anbar valisinin oğullarından birinin kaçırıldığı belirtildi. 
     Adını açıklamayan yetkililer, El Anbar Valisi Memun Sami Raşid Elvani'nin oğullarından birinin Ramadi'de kaçırıldığını söyledi. 
     
</TEXT>
</DOC>
