<DOC>
<DOCNO> 381717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonyas05.html </URL>
<DATE> 2005/09/26/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Michael Madson, Altın Portakal törenini terk etti 
</HEADLINE>
<TEXT>

     42. Antalya Altın Portakal Film Festivali'nin galasında, ''Yaşam Boyu Onur Ödülleri'' ile ''Yıldırım Önal Anı Ödülü'', düzenlenen törenle sahiplerine verildi. 
     Sunuculuğunu Korhan Abay ve Şebnem Dönmez'in üstlendiği açılış galası ve ödül töreni, Konyaaltı Açıkhava Tiyatrosu'nda yapıldı. 
     Törende konuşan Antalya Valisi Alaaddin Yüksel, sinemanın bir ulus için geçmiş, yaşanılan zaman ve gelecek olduğunu belirtti. 42. Antalya Altın Portakal Film Festivali'nde emeği geçenlere teşekkür eden Yüksel, açıkhava tiyatrosunu dolduran sinemaseverlerden, ''Cumhuriyete karşı 80 yıldır görevini layıkıyla yapan Türk sinemasının emekçilerine'' alkış istedi. 
     Antalya Altın Portakal Film Festivali Onursal Başkanı ve Büyükşehir Belediye Başkanı Menderes Türel de festivalin bu yıl uluslararası bir nitelik kazandığını söyledi. 
     Festivalde verilen ödül heykelciğinin de 9 esin perisinden yararlanılarak değiştirildiğini bildiren Türel, festivalin yerli ve yabancı konuklarına katılımları için teşekkür etti. 
     Konuşmaların ardından ''Yaşam Boyu Onur Ödülleri'', David Carradine, Nebahat Çehre, Efkan Efekan ve Seyfi Havaeri'ne verildi. 
     Ödülünü Menderes Türel'in elinden alan Carradine, ''Bu ödülü hak etmiyorum ama alıyorum'' dedi. 
     Ödülü, Zuhal Olcay tarafından sunulan Nebahat Çehre de ''Benimle bir kez gurur duyan bu ülkenin eşsiz insanlarıyla ben bin kez gurur duyuyorum'' diye konuştu. 
     Törende, geçen hafta ölen Efkan Efekan'ın ödülünü, oğlu Umut ve Alihan Efekan aldı. Umut Efekan, babasının 52 yıllık meslek hayatında onurlu yaşam süren çok usta bir aktör olduğunu söyledi. 
     Seyfi Havaeri, ''Bu ödüllere layık çok arkadaşım vardı. 86 yaşına geldiğim bu günlerde onların zamansız ölümünün acısını yaşıyorum. Bu ödül onların hakkıydı. Onların aziz hatıralarının hürmetine bu ödülü kabul ediyorum'' dedi. 
     Törende Türk milletinin bir yüzünü doğuya bir yüzünü de batıya çevirmiş çok yüce bir millet olduğunu söyleyen Havaeri'nin sözleri, David Carradine ve Woody Harrelson tarafından ayakta alkışlandı. 
     Yaşam boyu onur ödüllerini kazananlara, Burçak Evren tarafından, kendi meslek hayatlarını anlatan kitaplar da sunuldu. 
     Törende her yıl bir sanatçıya emanet edilen ''Yıldırım Önal Anı Ödülü'', bu yıl Tuncer Necmioğlu'na verildi. 
     Ödülü almanın onur verici olduğunu vurgulayan Necmioğlu, şunları söyledi 
     ''Umarım bu ödülü almamda kanser oluşum etkili olmamıştır. Hani bizde derler ya 'Giderken hatırlanır', umarım böyle bir şey olmamıştır. Üstelik bir yere gitmeye niyetim yok. Çünkü ödenecek borçlarım ve 8 yıldır hazırladığım bir senaryo çalışmam var. Yılmaz Güney kardeşimize verilmiş bir sözümüz var. 2010 yılından önce 'Boynu Bükükler' film olarak hayata geçirilecek.'' 
     
     MICHAEL MADSON TÖRENİ TERK ETTİ 

     Bu arada, çok sayıda yabancı konuğun katıldığı törene, Quentin Tarantino'nun yönettiği Rezervuar Köpekleri ve Kill Bill filmlerinin aktörü Michael Madson da katıldı. Ancak Madson'ın, bir süre sonra, söylenerek Konyaaltı Açık Hava Tiyatrosu'nu terk ettiği görüldü. Madson, töreni terk etme nedeniyle ilgili sorulara cevap vermeden açıkhava tiyatrosundan ayrıldı. 
     Yapılan konuşmaların ardından ses sanatçısı Sezen Aksu, konuklara sinema müziklerinden oluşan özel bir konser verdi. 
     
</TEXT>
</DOC>
