<DOC>
<DOCNO> 397183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/asiy.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan çıkarması 
</HEADLINE>
<TEXT>


İtalya Başbakanı Berlusconi'nin Samsun'da Mavi Akım Doğalgaz Boru Hattı açılış törenine katılmasının ardından İtalya Cumhurbaşkanı Carlo Azeglio Ciampi de 4 günlük resmi ziyaret için Türkiye'ye geldi 

ANKARA Milliyet 


Resmi bir ziyaret için Türkiye'ye gelen İtalya Cumhurbaşkanı Carlo Azeglio Ciampi, AB sürecine güçlü desteklerinin devam edeceğini söyledi. Ciampi, "AB'nin işleyebilme kapasitesinin güçlendirilmemesi halinde üyelerin yanı sıra aday ülkelerin beklentileri de boşa çıkabilir" dedi. 
İtalya'dan son bir yıl içinde Ankara'ya yapılan başbakan seviyesinde üç, bakan seviyesinde 16 ziyaretin ardından Ciampi de 10 yıl aradan sonra devlet başkanı seviyesinde ilk ziyareti gerçekleştirdi. Ciampi'nin ziyaretiyle eşzamanlı olarak İtalya'dan 2 önemli işadamları heyeti de yatırım olanaklarını araştırmak için Türkiye'ye geldi. 
Önceki gece Esenboğa Havalimanı'nda Devlet Bakanı Kürşad Tüzmen tarafından karşılanan İtalya Cumhurbaşkanı Ciampi ve eşi Franca Ciampi, dün ilk olarak Anıtkabir'e giderek Atatürk'e saygı duruşunda bulundu. Cumhurbaşkanı Ahmet Necdet Sezer ve eşi Semra Sezer, Ciampi çiftini Çankaya Köşkü'nde resmi devlet töreniyle karşıladı. 

Güçlü desteğe devam 
Ciampi ortak basın toplantısında "demokrasi, insan hakları ve temel özgürlüklere saygı ile hukukun üstünlüğü ilkelerinin h kim olduğu" AB'ye Türkiye'nin üyeliğini İtalya olarak kuvvetli şekilde desteklediklerini kaydetti. 
Konuk Cumhurbaşkanı Ciampi, sözlerini şöyle sürdürdü "Avrupa Birliği siyasi, ekonomik ve kültürel bir birlik olarak algılanmalıdır. Genişleyen birliğin idare edilebilmesi ve sınırları içinde ve dışında etkili olabilmesi için kurumsal birliği sağlanmalıdır. AB'nin kurumsal yapısı ve artan üye sayısına paralel olarak işleyebilme kapasitesinin kuvvetlendirilmemesi halinde eski ve yeni üyeleirin yanı sıra aday ülkelerin de genişlemiş birlikten beklentilerinin boşa çıkması söz konusu olabilir." 

Sezer Kusursuz ilişki 
Cumhurbaşkanı Sezer de, Türkiye ile İtalya arasındaki ilişkilerin "kusursuz" sayılabilecek düzeyde olduğunu belirterek, her alandaki işbirliğinin daha ileri bir aşamaya ulaştırılmasını istediklerini kaydetti. Sezer, Ciampi'ye İtalya'nın Avrupa Birliği sürecine desteği için de teşekkür etti. 
Yurtdışına yaptığı resmi ziyaretlere prensip olarak işadamlarını götürmeyen Sezer, Ciampi'nin 600 işadamı ile yaptığı çıkarmayı ise, "Ekonomik ilişkilerin daha da geliştirilmesi yönündeki güçlü istencinizi gösteriyor" sözleriyle övdü. 

'Yatırımı artırın' 
Başbakan Recep Tayyip Erdoğan da görüştüğü Ciampi'ye, ziyarete işadamlarının katılmasının memnuniyet verici olduğunu, Türkiye'deki İtalyan yatırımcıların sayısının artmasını istediklerini ifade etti. 
İtalya Cumhurbaşkanı Ciampi de, "İşadamlarının benimle birlikte gelmeleri ülkenizi yatırım ve iş imkanları açısından ilgi çekici bulmalarından kaynaklanmaktadır" diye konuştu. 

Kibele heykeline bayıldılar 

Ciampi çiftinin, Anıtkabir ziyaretinin ardından Ankara'daki ikinci durağı Anadolu Medeniyetleri Müzesi oldu. 
Yaklaşık 45 dakika müzeyi gezen İtalyan Cumhurbaşkanı, Anadolu'da tarih boyunca yaşayan medeniyetler ve sergilenen eserler konusunda detaylı bilgi aldı. Müzede aralarında Hitit Güneşi'nin de yer aldığı eserler hakkında verilen bilgileri dikatle dinleyen Ciampi çifti, bereket ve doğurganlığı simgeleyen Kibele heykeline hayran kaldı. 

'Tabletler muhteşem' 
Katolik dini gereği boşanmanın imk nsız olduğu İtalya'dan gelen konuk Cumhurbaşkanı'nın eşi Franca Ciampi, Hititler döneminde boşanma işleminin gerçekleşmesi için yeterli olan tabletleri görünce "splendido muhteşem " yorumunu yaptı. 


</TEXT>
</DOC>
