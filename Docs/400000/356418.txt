<DOC>
<DOCNO> 356418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonyas14.html </URL>
<DATE> 2005/06/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Derin Darbe' için geri sayım 
</HEADLINE>
<TEXT>

     AP - LOS ANGELES 

ABD'liler bu yıl 4 Temmuz'daki Bağımsızlık Bayramı'nı kuyrukluyıldız patlatarak kutlayacak. Ocak ayında Florida'daki Cape Caneveral Üssü'nden fırlatılan 'Deep Impact' Derin Darbe , 128 milyon kilometrelik yolculuğun sonuna yaklaştı. 
     Şarap fıçısı büyüklüğündeki uzay aracı, 4 Temmuz günü Tempel-1 kuyrukluyıldızına doğru intihar dalışına geçecek. 'Bir merminin diğer mermiye çarpması' olarak nitelendirilen bu çarpışma sonrasında kuyrukluyıldızın yüzeyinde, futbol sahası büyüklüğünde, 14 katlı bina derinliğinde bir krater açılacak. 
     NASA uzmanları bu sayede, yeryüzünün oluşması konusunda önemli bilgilere ulaşacak. Buz, kaya ve tozdan oluşan kuyrukluyıldızlar dünyanın 4.5 milyar yıl önceki haline benziyor. 
     1867'de keşfedilen 'Tempel-1' kuyrukluyıldızı Güneş'in etrafında, Mars ve Jüpiter'in arasından geçen eliptik bir yörüngede dolaşıyor, geçişi altı yılda bir dünyadan da görülebiliyor. NASA uzmanları, çarpışmanın kuyrukluyıldızın yörüngesini değiştirmeyeceğini garanti ediyor. 
     
     'Çıplak gözle görülebilir' 

     Çarpışmanın astronom olmayan 'fani' dünyalılar için önemi ise dünyanın belki de en pahalı havaifişek gösterisi olması. 330 milyon dolarlık 'çarpışma', eğer her şey yolunda giderse batı yarıkürenin bazı bölgelerinde, teleskopla hatta çıplak gözle bile görülebilecek. Ancak eldeki verilere göre Türkiye, bu ülkeler arasında yer almıyor. 

     
</TEXT>
</DOC>
