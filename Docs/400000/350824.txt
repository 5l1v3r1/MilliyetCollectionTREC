<DOC>
<DOCNO> 350824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur41.html </URL>
<DATE> 2005/06/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Garipoğlu'nun avukatı yakalama emrine itiraz etti 
</HEADLINE>
<TEXT>

     El konulan Sümerbank’ın zarara uğratılmasına ilişkin davada 27 yıl 3 ay 15 gün ağır hapis ve 107 trilyon lira para cezasına çarptırılan Hayyam Garipoğlu’nun avukatı Hamdi Say, müvekkili hakkında ayrıca verilen yakalama emrine itiraz etti. 
     Sümerbank’ın eski sahibi Hayyam Garipoğlu’nun avukatı Say, bir üst mahkemeye verdiği dilekçede, hapis kararını veren İstanbul 8. Ağır Ceza Mahkemesi’nin "yakalama emri" kararının kaldırılması talebinde bulundu. Avukat Say, dilekçesinde, "müvekkiline verilen toplam 27 yıl 3 ay 15 gün ağır hapis cezasının yakalama sebebi olamayacağını" iddia ederek, "Kanunda böyle bir yakalama sebebi yoktur. Bu nedenle yakalama kararı CMK’ya aykırıdır. Müvekkilim duruşmalara katılmıştır. Bu yüzden CMK’nın 247 1 uyarınca kaçak olarak nitelendirilmesi mümkün değildir" dedi. 
     Müvekkilinin 20 Ağustos 2004 tarihinde TMSF ile düzenlediği borç tasfiye protokolünün sorunsuz devamı açısından işlerinin başında olması gerektiğinin de dikkate alınmasını isteyen Say, dilekçesine ekli olarak Ankara Üniversitesi Hukuk Fakültesi Ceza ve Ceza Usul Hukuku Anabilim Dalı Başkanı Doç. Dr. Metin Feyzioğlu’nun raporunu bir üst mahkemeye sundu. 
     Raporda, "Garipoğlu için verilen yakalama emrinin CMK’da belirtilen şartlar yönünden aykırılık teşkil ettiği" kaydediliyor. 
     Bu arada söz konusu itirazın, önümüzdeki hafta başında bir üst mahkeme olan İstanbul 1. Ağır Ceza Mahkemesi’nde görüşüleceği bildirildi. 
     İstanbul 8. Ağır Ceza Mahkemesi’nde 1 Haziran 2005 tarihinde görülen davada Hayyam Garipoğlu’na, "nitelikli dolandırıcılık ve zimmet" suçundan 27 yıl 3 ay 15 gün ağır hapis ve 107 trilyon lira para cezası verilmişti. Karar duruşmasında Garipoğlu için yakalama emri de çıkarılmıştı. 
     
</TEXT>
</DOC>
