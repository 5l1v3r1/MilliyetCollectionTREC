<DOC>
<DOCNO> 390870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonsiy08.html </URL>
<DATE> 2005/10/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bakan Çubukçu Bir çocuğun gözyaşına bütün makamları feda ederim 
</HEADLINE>
<TEXT>

     ANKA 

Çocuk ve Kadından Sorumlu Devlet Bakanı Nimet Çubukçu, Malatya’daki çocuk yuvasını olayın patlak vermesinden 5 gün sonra ziyaret ederek, izlenimlerini aktardı. 
     Devlet Bakanı Nimet Çubukçu Malatya’da çocuk yuvasının ziyaret ederek, basın mensuplarının sorularını yanıtladı. 
     Olayı ilk duyduğu zaman öncelikle "anne" olarak etkilendiğini kaydeden Çubukçu, olayın yıkıcı değil, yapıcı bir hoşnutsuzluğa dönüşmesini umut ettiğini açıkladı. 
     "Ne SHÇEK tamamen sevgisiz, şiddet uygulayan insanlardan ibaret ne de yurt ve yuvalar kaderlerine terkedilmiş durumda" diyen Çubukçu, buna karşın dayağın Türkiye’de en yaygın işkence biçimlerinden biri olduğunu söyledi. 
     
     ÇOCUKLARIMIZIN ÖNÜNDE DİZ ÇÖKTÜM 

     Bakan Çubukçu, yaşanan olayın bir fırsata dönüştürülmesi gerektiğini kaydetti. Öncelikle bunun çocuklara bir borç olduğunu vurgulayan Çubukçu, "vicdanımızın sesini bir şeyler yaparak susturmalıyız" dedi. 
     Çubukçu, olayda bir günah keçisi aranmaması gerektiğini hatırlatarak, şiddetten uzak durulması tavsiyesinde bulundu. 
     Göreve geldiği günden itibaren 150’ye yakın kuruluşu habersiz ziyaret ettiğini söyleyen Çubukçu, "Çocuklarımızın tamamına yakının boylarında diz çökmeye özen gösterdim" dedi. 
     
     FİZİKİ ŞARTLARIN YETERSİZLİĞİ BİR GERÇEK 

     Çubukçu, bir soru üzerine gördüğü manzara karşısında şaşırmadığını şu sözlerle aktardı 
     "Buraları ilk kez görmüyorum. Bazıları şaşırmış olabilir. Fiziki şartların yetersizliği bir gerçek. 
     Koşulları iyi olmayan yuvalarımızdan birisiyle karşılaştım. 
     " Siyasi olarak bulunduğu makamın gereğini yerine getirdiğini söyleyen Çubukçu, olayın en hızlı şekilde adli makamlara iletildiğini belirtti. "Bir tek çocuğun gözyaşına bütün makamları terk edebilecek bir yapıya sahibim" diyen Çubukçu, yuva ve yurtların düzelmesi için çalışmaların sürdüğünü de sözlerine ekledi. 
     
     ŞİRKET YETKİLİSİ CHP’Lİ OLDUĞUNU AÇIKLADI 

     Olayı incelemesi için görevlendirilen müfettişin SHÇEK’de 15 yıllık görevli olduğunu ifade eden Çubukçu, AKP’nin de olayda bir etkisi olmadığını dile getirdi. 
     Çubukçu, "Partizanlığı menfaat doğrultusunda algılamadığı için, bizim partililerimiz bu hizmetlerin nasıl daha iyi sürdürülebileceği konusunda son derece fedakar" diye konuştu. 
     İlgili şirket yetkilisinin CHP’li olduğunu açıklamasına rağmen "partizan" lafının bitmediğini kaydeden Çubukçu, olayın cadı avcılığına dönmemesi gerektiğini sözlerine ekledi. 
     
     ŞİRKET SORUSU ÖFKELENDİRDİ 

     Makamına geldiği günden itibaren kendisine iletilen her konuyla ilgilendiğini açıklayan Çubukçu, kendisine gelen hiç bir raporun sümen altı edilmediğinin altını çizdi. 
     Çubukçu, Başbakan Erdoğan’ın olayın ortaya çıkmasından kaynaklı bir rahatsızlık yaşamadığını bildirdi. 
     Bakan Çubukçu, bir gazetecinin şirketin eleman alımlarında SHÇEK’nunda görüşünün alındığı açıklamasını anımsatması üzerine soruyu "O kimi alıp almayacağına karar veremiyor mu, şirket sahibi olmuş Bu soruya yanıt vermek istemiyorum" şeklinde cevapladı. 
     
     YUVADA YARIM SAAT KALDI 

     Malatya Çocuk Yuvası'nda yaklaşık yarım saat kalan Çubukçu, çocuklarla yakından ilgilendi. 
     Çocukları seven, okşayan ve öpen Bakan Çubukçu, bazılarının da üstlerini örterek, ateşlerini ölçtü. Yuva görevlililerinden bilgi alan Çubukçu'nun, çocukları da yanına alarak akşam saatlerinde uçakla Malatya'dan ayrılacağı öğrenildi. 
     
     40 ÇOCUK İSTANBUL'A GETİRİLECEK 

     Öte yandan Malatya Çocuk Yuvası’nda şiddete maruz kalan ve "ciddi psikolojik travma içinde oldukları" belirtilen 40 çocuk için, İstanbul’da hazırlanan Sosyal Hizmetler ve Çocuk Esirgeme Kurumu’na SHÇEK bağlı bir yuvaya getirilecek. 
     İstanbul İl Sosyal Hizmetler Müdürlüğü yetkililerinden alınan bilgiye göre, SHÇEK Genel Müdürü İsmail Barış’ın talimatı üzerine, çocuklara psikolojik destek ve terapi için İstanbul Anadolu Yakası’ndaki bir yuvada hazırlıklar yapılıyor. Çocukların henüz bugün uçakla İstanbul’a getirilmesi bekleniyor. 

     
</TEXT>
</DOC>
