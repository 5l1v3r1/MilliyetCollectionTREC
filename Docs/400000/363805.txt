<DOC>
<DOCNO> 363805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/ysenay.html </URL>
<DATE> 2005/07/24/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
İM - PA - RA - TOR 
</HEADLINE>
<TEXT>



30 yaşüstü yabancı kalabalığının futbolumuzda cirit attığı bir ortamda Fatih Terim hocamız, Türk futbolunda EKOL yaratmalıyız diyor... Der ya. Ne de olsa imparatorumuz... Evet, futbol dünyamızı morallendirme adına da olsa kendisine biz de katılalım haydi. 
Ancak bu ülkede yabancı oyuncu sayısı bir takımda "yüzde 51'i aşmış" ise teknik kavramda EKOL yaratma hayallerine nasıl kolayca yelken açabiliriz ki sevgili hocam... Son yıllarda bir Brezilyalı furyası başladı Türkiyemizde... Yaşlı olmalarına rağmen vücutlarının her zerresi ile top kontrolü yapan, ayağındaki topu cetvel gibi düzgün paslarla arkadaşlarına çabucak kullanan bu teknik düzeyleri yüksek futbolcuların hemen arkalarında kütük gibi vücutlarıyla ve top kontrolleri zaman zaman tribünleri dahi güldüren "bizimkilerin" arasından hangi doğruları çekip alacak o EKOL denilen saygın kelimenin alt yapısını kurabileceğiz allah aşkına... Hangi takımdan oldukları ve de milli formayı giydikleri de iyi bilinen o oyuncuların kimler olduklarını sen iyi bilirsin sayın hocam. 
Transfer ayı boyunca medyada çıkan sayısız millete ait yalan yanlış transfer haberleri furyasından çıkacak kaç tane doğru dürüst yabancı ayaklara methiyeler dizeceğiz bakalım gelecek sezon boyunca... Böylesine bir curcuna içinden EKOL kavramına hangi sağlıklı gözlüklerle bakabiliriz ki... Bizlerin hizmet yıllarından kalma "Gençler Ligi" üvey bir evlat gibi son yıllarda itilip kakıldı bu ülkede. Bakalım sizin patronluğunuzdaki teknik ekip nasıl ele alıp nerelere yönlendirecek bu çok önemli özümüzden üretim konusunu... Kulüpler kolayını bulmuş 30 - 40 bin dolara aldıkları Afrikalılar'a devamlı forma vererek canına okuyorlar bu alt yapı meselesine kafa yoranların... Gurbetçilerden gelen kaynaklar da olmasa kendi şehrinin formasını gururla giyecek tek futbolcu çıkmayacak neredeyse Türkiyemizde. 
Milli formaya giden yollar öylesine manilerle doluyken sen gel bırak hocam şu "kısa ve uzun vadeli" yolculuğu. Acil olanlara ver ağırlığı. 2006 Almanya mücadelesinde geçirilen ağır enfarktüslerin by - pas edilmesi olsun bütün çalışma yoğunluğunuz. Uzun vadeli çalışmalar için genç yardımcılarınızın idealleri yeşerip büyüsün gelecek zamanlar adına... Hem neleri görmezlikten gelerek ekol arayışına çıkacağız bu ülkede.. Bırakın bilinenleri daha bıyıkları yeni terleyen en şöhretli millimiz bile, taa Amerikalar'a uçarak icazet istiyor birilerinden Avrupa'nın hangi ülkesinde veya Türkiye'de mi oynayayım diyerekten... 
Terim kardeş uzun lafa gerek yok. Biz sütunumuz elverdiği sürece açabiliyoruz içimizi saygın okurlara ve sizlere... Kimbilir hangi değişik teknik konularda da siz görüyorsunuz önümüzdeki meseleler yığınlarının çözülmezliğini... Onun için şu Almanya kördüğümünü siz yine İM - PA - RA - TOR apoletleri ile çözerseniz, çözersiniz. Gerisinin hepsi hayallerle harmanlanmış bir bilinmezliktir maalesef hocam. 


</TEXT>
</DOC>
