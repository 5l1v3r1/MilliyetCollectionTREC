<DOC>
<DOCNO> 357997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun17.html </URL>
<DATE> 2005/07/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
5. Afrika Birliği zirvesi başladı 
</HEADLINE>
<TEXT>

     Afrikalı 40 kadar lideri bir araya getiren 5. Afrika Birliği zirvesi, Libya'nın Sirte kentinde başladı. 
     Zirveye BM Genel Sekreteri Kofi Annan ve Arap Birliği Genel Sekreteri Amr Musa da katılıyor. 
     Annan, açılışta yaptığı konuşmada, soykırım, etnik temizlik ve savaş suçlarına karşı sorumluluk çağrısında bulundu. 
     Musa da, Afrika ülkeleri için öngörülen yardımlara değindi. Öncelikle bütün borçların silinmesini istediklerini belirten Musa, ardından sosyal politikalar ve kalkınmaya yönelik projelerin finansmanını ve yatırımı içeren zengin bir paket talep ettiklerini bildirdi. 
     Rock yıldızlarının Afrika için düzenlediği ''Live 8'' konserlerinin hemen ardından ve G-8 zirvesinden birkaç gün önce düzenlenen Afrika Birliği zirvesinde, Afrika'ya yardım konusu öne çıktı. 
     Zirve alanında, İngiltere'nin G-8 ülkelerine Afrika'ya yardım etmeleri yönünde baskı yapmasıyla ilgili olarak, ''Sadakaya hayır Yabancı yardıma hayır '' afişleri dikkati çekti. 
     İki günlük zirvede, Afrika'nın G-8 ile ilişkileri, Afrika'nın BM Güvenlik Konseyi'nde temsil edilmesi ve bölgesel konuların ele alınması bekleniyor. 
     üyeli Afrika Birliği, Afrika Birliği Örgütü'nün yerine 2002 yılında kuruldu. 
     Merkezi Addis Ababa'da olan ve Avrupa Birliği'ni model alan örgütün bir icra komitesi, parlamentosu ve mahkemesi bulunuyor. Örgüt, Afrika kıtasında demokrasi ve insan hakları ile ekonomik kalkınma gibi konulara öncelik veriyor. 
     
     KADDAFİ DİLENMEYE SON VERİN 

     Libya lideri Muammer Kaddafi, Afrika ülkelerine "dilenmeye son vermeleri" çağrısında bulundu. 
     Kaddafi, Libya'nın Sirte kentinde düzenlenen ve Afrikalı 40 kadar lideri bir araya getiren 5. Afrika Birliği zirvesinde yaptığı ve yarım saat süren konuşmasında, Afrika ülkelerinin geçmiş hataların üstesinden gelmeleri gerektiğini belirterek, G-8 ülkelerine borçların silinmesi için yalvarmanın, kıtaya bir gelecek sağlamayacağını söyledi. 
     Kaddafi, geleneksel kıyafetleri içinde yaptığı konuşmada, Afrika'nın kaynakları ve hazinelerini överek, "Dünyadaki büyük ve küçük ülkelerle işbirliği yapmalıyız. Dilenmek, Afrika'ya gelecek sağlamayacak" dedi. 
     Zirveye katılan BM Genel Sekreteri Kofi Annan, açılış konuşmasında, soykırım, etnik temizlik ve savaş suçlarına karşı sorumluluk çağrısında bulunmuştu. 
     Arap Birliği Genel Sekreteri Amr Musa da Afrika ülkeleri için öngörülen yardımlara değinerek, öncelikle bütün borçların silinmesini, ardından sosyal politikalar ve kalkınmaya yönelik projelerin finansmanını ve yatırımı içeren zengin bir paket talep ettiklerini söylemişti. 
     
</TEXT>
</DOC>
