<DOC>
<DOCNO> 353169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo08.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
En Kral Malatyalı 
</HEADLINE>
<TEXT>


Sarı - Kırmızılı takım, Süper Lig'de 2 kez Gol Kralı olan Bursasporlu Okan Yılmaz'ı renklerine bağladı. İki yıllık sözleşme imzalayan tecrübeli forvet, "40. kuruluş yılında Malatyaspor'a faydalı olacağıma inanıyorum" dedi 


Yeni sezonda Süper Lig'in üst sıralarını hedefleyen Malatyaspor daha önce anlaşmaya vardığı Okan Yılmaz'ı resmen kadrosuna kattı. Bursaspor'la yollarını ayıran tecrübeli golcü, Ceylan Otel'de düzenlenen törende 2 yıllık sözleşme imzaladı. Süper Lig'de daha önce 2 kez Gol Kralı olan Okan İkinci Başkan Celal Birsen, yönetici Ergun Besli ve menajeri Ali Güven'in de katıldığı törende Malatya'nın plaka numarası olan 44 numaralı formayla basına poz verdi. Tecrübeli futbolcu, Bursaspor'daki başarısını yeni takımında da sürdüreceğini belirterek, "40. kuruluş yılında Malatyaspor'a güzel şeyler vermek istiyorum. Türkiye'den 11-12 kulüple görüştüm. Avrupa'dan ise 2 takımdan teklif aldım. Son olarak İtalya'dan Empoli takımıyla görüştüm. Onların sunduğu şartlarla, Malatyaspor'un gösterdiği maddi ve manevi desteği kıyaslayarak tercihimi yaptım" dedi. 
İkinci Başkan Birsen ise Okan'la anlaştıkları için mutlu olduklarını söyledi. Güçlü bir kadro kuracaklarını belirten Birsen, "Okan da golleriyle hedeflerimize ulaşmamızda pay sahibi olacak" ifadesini kullandı. 

Adanaspor kiralık 

İkinci Lig B Kategorisi'ne düşen Turuncu - Beyazlı kulüp 1.5 milyon YTL karşılığında bir sezon için kiraya çıkarıldı 

Mali kriz yüzünden zor günler geçiren ve borçları nedeniyle tüm gelirlerine haciz konulan Adanaspor A.Ş'nin yönetimi, ağır sorunları çözemeyince Turuncu - Beyazlı kulübü sponsor kuruluş veya işadamlarına bir yıllığına kiralama kararı aldı. İkinci Lig B Kategorisi'ne düşen Adanaspor'un Başkanı Çağdaş Ergin lige devam edebilmeleri için SSK ve Maliye'ye sundukları ödeme planının yanında futbolcu alacakları ile birlikte 1.5 milyon YTL'ye ihtiyaçları olduğunu açıkladı. Bu parayı bulmalarının mümkün olmadığını belirten Başkan Ergin, "Yönetim kurulu olarak, kulübü, 1 yıllığına parayı verecek olan sponsor kuruluş veya işadamlarına kiralama kararı aldık. Kentin mülki amirleri ve işadamlarından kulübü yaşatmak için gerekli desteği bulamadık. Yönetim olarak kulübün varlığını kendi imkanlarımızla sürdürmemiz mümkün değil. Biz de Adanaspor'u kiraya vermeyi kararlaştırdık. Sponsor kuruluşların veya işadamlarından destek göreceğimizi umuyorum. Kulübü kapatmaktan yana olmadığımız için bu yola başvurduk. Bundan başka şansımız da yoktu" açıklamasını yaptı. 

Rizespor, Ziani'yi bitiriyor 

Çaykur Rizespor, Fransa'nın Troyes Kulübü'nde forma giyen Cezayirli milli futbolcu Karim Ziani ile anlaşmaya vardı. Yönetici Orhan İstif, yıldız futbolcuyla el sıkıştıklarını belirterek, "Bonservisi için de kulübü ile görüşmelere devam ediyoruz. Bize faydalı olacak bir oyuncu. Gerekli fedak rlığı yapacağız" dedi. Asbaşkan Erol Yıldırım ise geçen sezon Beşiktaş maçına gelerek Mısırlı Bashir'i izleyen Liverpool'un menajeri John İnglis ile pazarlık masasına oturduklarını açıkladı. Yıldırım, İngiliz kulübü ile bir kez daha görüşeceklerini söyledi. 

Erciyes'te işlem tamam 

Süper Lig'in yeni takımı Kayseri Erciyesspor kadrosunu iki tecrübeli oyuncuyla takviye etti. Denizlisporlu Timuçin ve Gaziantep'ten Devran 2'şer yıllık imza attı 

DEMET ÖZTÜRK DHA 

Kayseri Erciyesspor, Timuçin ve Devran'ın işini resmen bitirdi. Mavi - Siyahlılar, daha önce her konuda anlaşmaya varılan Denizlispor'un tecrübeli futbolcusu Timuçin ve Gaziantep'in orta sahadaki çalışkan ismi Devran'ı kadrosuna kattı. 

'Ses getireceğiz' 
İki oyuncu, Melikgazi Belediye Başkanı Memduh Büyükkılıç, Başkanı Enver Kemaloğlu ve Transfer Komitesi Başkanı Erol Bedir'in de katıldığı törende 2'şer yıllık resmi sözleşmeye imza attı. 33 yaşındaki Timuçin ve 26 yaşında olan Devran'ın transferiyle daha da güçlendiklerini belirten Erol Bedir, "Erciyesspor, Süper Lig'de ses getirecek. Bizi izlemeye devam edin" diye konuştu. Bu arada Kayseri Erciyesspor'da Genel Menajerlik görevine getirilen Ali Reşat Çağan da törende basına tanıtıldı. 

Sivas'ın seçimi Olimpiyat Stadı 

Kırmızı - Beyazlılar stat konusunda rotayı İstanbul'a çevirdi. Yönetim kurulu, yenileme çalışmaları başlatılan 4 Eylül Stadı hazır duruma getirilene kadar maçlarını Atatürk Olimpiyat Stadı'nda oynama kararı aldı. Konuyla ilgili olarak Futbol Federasyonu'na başvuran Sivasspor'un cevap beklediği vurgulandı. 

B.B.ANKARASPOR 

Kingston imzaladı 
Büyükşehir Belediyesi Ankaraspor, Galatasaray'dan kaleci Kingston'ı kadrosuna kattı. Tecrübeli file bekçisi dün kulüp binasında düzenlenen törende 2 yıllık sözleşmeye imza attı. Başkan Hilmi Gökçınar, bir forvet ve bir de stoper olmak üzere iki oyuncu daha alarak transferi kapatacaklarını belirtip, teknik heyetten bir kişinin Brezilya'da, Teknik Direktör Samet Aybaba'nın da Avrupa'da oyuncu izlediğini açıkladı. 

DİYARBAKIRSPOR 

Çifte transfer 
Kırmızı - Yeşilliler, Arnavut kaleci İlion Lika ve Beşiktaşlı Ali Cansun ile ikişer yıllığına el sıkıştı. Asbaşkan Aziz Gölcük, Arnavutluk Milli Takımı'nın da kalesini koruyan Lika ile her konuda anlaşmaya vardıklarını belirterek, kendisiyle pazartesi günü resmi sözleşme imzalayacaklarını açıkladı. Ali Cansun ile yapılan görüşmeler de olumlu sonuçlandı ve iş imzaya kaldı. 

AKÇAABAT SEBAT 

İfade verdiler 
Akçaabat Sebatspor kalecisi Hakan Olgun'a, Kayserispor maçı öncesi şike teklif edildiği iddiasıyla ilgili soruşturmaya İstanbul'da devam edildi. Futbol Federasonu'nun Levent'teki binasına davet edilen Teknik Direktörü Güvenç Kurtar, Genel Menajer İlter Kasapoğlu, futbolcular Hakan Olgun, Orhan Kaynak, Serdal Boyraz, Bayram Toysal ve Hamza Gezmiş, Sarıyer ilçesinden gelen bir savcıya ifade verdi. 

VESTEL MANİSA 

Zafer imzaladı Guorte sırada 
Süper Lig'in yeni ekibi Vestel Manisaspor, Çaykur Rizesporlu Zafer Demiray ile bir yıllık sözleşme yaptı. Kulüp Başkanı Haluk Çubukçu, Zafer'in kaliteli bir oyuncu olduğunu, kendilerine güç katacağını belirtti. Siyah - Beyazlılar'ın Brezilya'dan getirdiği Fabio De Guorte'nin de bugün sözleşme imzalayacağı bildirildi. Prensip anlaşması yapılan oyuncular Fabio ve Macaristan'dan Zoltan sağlık kontrolünden geçirildi. 


</TEXT>
</DOC>
