<DOC>
<DOCNO> 357226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/spo07.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Sivas'ın 
</HEADLINE>
<TEXT>


Trabzonspor'un kalecisi Petkoviç için Sivas ile Samsunspor kapıştı. Bordo - Mavililer, Karadeniz ekibini tercih etmesine rağmen, futbolcu Sivas'ı seçti 


Kaleci Petkoviç, tercihini Sivasspor'dan yana kullandı. Trabzonspor'un file bekçisini alabilmek için Samsunspor ile Sivasspor kapıştı, ancak futbolcunun istediği oldu. 
Samsunspor Genel Menajeri Yücel Uyar, "Trabzonspor, Petkoviç'i bize verdi. Ancak o, bize gelmek istemiyor. Birkaç gün içinde mali sıkıntıları aşmamız gerekir. Çünkü her şey parada tıkanıyor" ifadesini kullandı. 
Sivasspor'un Transfer Komitesi Üyesi Ahmet Çelebi ise, Petkoviç ile de prensipte anlaştıklarını belirtti, "Salı günü Petkoviç'in resmi imzayı atmasını bekliyoruz. Çarşamba günü o da Gerede'deki kampa katılacak" dedi. 

Sergio geldi 
Çelebi, prensipte anlaştıkları 25 yaşındaki Brezilyalı Fran Sergio'yu Türkiye'ye getirdiklerini belirtti. Bu oyuncunun da takımla birlikte çalışmalara başlayacağını ifade etti. 
İngiliz golcü Hamilton ve Danimarkalı orta alan oyuncusu Ulric ile de görüşmelerinin sürdüğünü, bu futbolcuları da gelecek hafta Türkiye'ye getireceklerini belirten Çelebi, "Tunuslu bir forvet, Cezayirli stoperler Zafer İbrahim ve Smoine ile Hırvat bir stoper de denenmek üzere Gerede kampına katılacak" diye konuştu. 

Inter rötarı 

İtalyan ekiplerinden Inter'i 31 Temmuz'da Kayseri'de ağırlamaya hazırlanan Erciyesspor'a Çizme'den üzücü haber geldi. Yönetici Şükrü Canıtez, davette bulundukları Inter'in yoğun maç programı nedeniyle eylül ayında kente gelebileceğini bildirdiğini vurguladı. Bu nedenle Kayseri ekibi, İstanbul'da düzenlenecek Cumhuriyet Kupası'na katılacak, Orduspor, Diyarbakırspor ve Sivasspor ile karşılaşacak. 

Malatyaspor'un nefesi kesildi 

Abant'taki çalışmalarda tempo artıran Sarı-Kırmızılı ekibin dünkü idmanında futbolcular yorgun düştü 

ERSİN ERCAN DHA 

Bolu'daki yeni sezon hazırlıklarını devam ettiren Malatyaspor tempoyu artırdı. Teknik Direktör Feyyaz Uçar, dün sabah yapılan antrenmanda futbolcularını adeta nefessiz bıraktı. 
Abant yakınlarındaki Petro Club Tesisleri'nde kampa giren Sarı - Kırmızılılar'a yeni transferler İbrahim Kargo ile izinli olan Toth da katıldı. 
Futbolcuların özellikle istasyon çalışması sırasında çok yorgun düşmeleri dikkati çekti. İstasyon hareketleri sırasında Mustafa Özkan ile Bülent Akın'ın esprileri bütün yorgunluğu unutturdu. 
Uçar kamp ortamıyla ilgili olarak şunları söyledi 
"Çalışma şartlarımız çok iyi. Her şey yolunda gidiyor. Futbolcularımın istekli ve arzulu oluşu da beni memnun ediyor. İlk 4 günümüz çok iyi geçti. Kamp boyunca daha da iyi olacağımızı düşünüyorum." 
Sportif Direktör Selami Özdemir, anlaşma sağlanan 3 Brezilyalı futbolcunun Almanya kampına katılacağını söyledi. 

Cavcav morali 

Yeni sezon hazırlıklarını Kızılcahamam'da sürdüren Gençlerbirliği'nde Başkan İlhan Cavcav futbolcuları yakın takibe aldı. Cavcav dün kampı ziyaret ederek teknik heyet ve futbolcularla bir araya geldi. Cavcav'a Muammer Akyüz ve yönetici Abdülkadir Aksoy da eşlik etti. 
Bu arada antrenman sırasında Baki'nin sakatlanması moralleri bozdu. Kulüp doktoru Savaş Kudaş, bileği burkulan yıldız futbolcunun bir hafta dinlendirileceğini açıkladı. 

Program belirlendi 
Gençlerbirliği'nin Belçika'da yapacağı hazırlık maçlarının programı da belli oldu. 12 Temmuz'da Belçika'ya gidecek olan Kırmızı - Siyahlılar, ilk maçını 15 Temmuz'da Belçika Birinci Ligi takımlarından Waragen ile yapacak. 
16 Temmuz'da yine Birinci Lig takımlarından FC Brussels ile karşılaşacak Gençlerbirliği, 17 Temmuz'da ise teknik direktörlüğünü Fuat Çapa'nın yaptığı İkinci Lig ekibi Hensden Zolder ile mücadele edecek. Başkent ekibi, 19 Temmuz'da Lierse, 21 Temmuz'da S.Rotterdam ve 23 Temmuz'da da Truiden ile kozlarını paylaşacak. 

Gençlik aşısı 

Konyaspor, tecrübeli isimlerin ardından Muğlaspor'dan Ozan'ı renklerine bağladı 

MEHMET ALİ SABUNCU 

Sezona iddialı başlamak isteyen Konyaspor, Süper Lig'in tecrübeli isimlerinden Ümit Bozkurt, El Saka, Vasilj, Erman Ergin ve Murat Hacıoğlu'nu kadrosuna kattıktan sonra şimdi de gençlere yöneldi. 
Yeşil - Beyazlılar, Muğlaspor'un 20 yaşındaki sağ kanat oyuncusu Ozan'ı 4 yıllığına kadrosuna dahil etti. Konyaspor ayrıca kamp süresince deneyeceği bazı genç oyuncularla da anlaşma zemini arayacak. 
Yeşil - Beyazlılar, dün 19 Mayıs Stadı'nda kondisyon ağırlıklı bir antrenman yaptı. Teknik Direktör Aykut Kocaman yönetiminde gerçekleştirilen idmana, sakatlığı devam eden Zafer Biryol'un dışında tüm futbolcular katıldı. 

Yılmaz Vural Antalya'da 

Antalyaspor'un yeni Teknik Direktörü Yılmaz Vural oldu. Vural, "Büyükşehir Belediye Başkanı Menderes Türel'i kıramayarak görevi kabul ettim. 17 yıl önce de burada çalışmıştım" dedi. Menderes Türel, kongreye kadar yönetici Sedat Peker'in geçici başkan olarak görev yapacağını açıkladı. 

Ziani Rize'de 

Ç.Rizespor, Fransa'nın Troyes takımında forma giyen Karim Ziani ile anlaştı. Asbaşkan Erol Yıldırım, bonservis sorununu giderdiklerini belirterek, futbolcunun bugün İstanbul'da olabileceğini, daha sonra imza atacaklarını söyledi. 

Vestel gidiyor 

Vestel Manisa, yeni sezon hazırlıkları için yarın Avusturya'ya gidecek. Program ise şöyle 5 Temmuz FC Ritzing, 7 Temmuz ESV Pardort, 9 Temmuz Legia Warshan, 11 Temmuz Roter Stern, 13 Temmuz KS Amica Wronki, 15 Temmuz Strum Graz. 


</TEXT>
</DOC>
