<DOC>
<DOCNO> 379536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/siyaset/siy01.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan uçakta siyah terliklerini giyince... 
</HEADLINE>
<TEXT>


New York Kulisi 


Yolculuk uzundu. Başbakan Recep Tayyip Erdoğan'ı ABD'ye götürecek olan, gövdesi Türk bayrağının kırmızı-beyaz renkleriyle kaplı Airbus ACJ-319 tipi "ANA" uçağı 6 saati aşkın bir uçuştan sonra İzlanda'nın başkenti Reykjavik'e inecekti. Yakıt ikmalinin ardından 5 saatlik ikinci uçuşu müteakip heyet New York'a varacaktı. 
Başbakan Recep Tayyip Erdoğan, belli ki çok yorgundu. Yolculuğun büyük bir bölümünü uçağın ön tarafında kendisi için yapılan özel bölmede uyuyarak geçirdi. Gazetecileri yanına çağırdığında uçak New York'a doğru alçalmaya başlamıştı bile. 
Uçağın özel bölümüne girdiklerinde Başbakan'ın kendilerini ayağında terliklerle karşılaması, gazeteciler açısından hoş bir sürpriz oldu. 
Terlikli sohbet, gazeteciler arasında iki tür yoruma yol açtı. Birinci yoruma göre, bu kadar uzun bir yolculukta Başbakan'ın rahat edebilmesi için terlikle oturmasından daha doğal bir şey olamazdı. 
İkinci görüşe göre, Başbakan, kendisine tahsis edilen ANA uçağını evi gibi hissediyor ve uzun yolculuklar söz konusu olduğunda ilk fırsatta ayakkabıları atıp siyah terliklerini giyiveriyordu. 
Hani şu TV reklamına Seda Sayan'ın çıktığı marka terliklerini... 

Erdoğan Ailesi'nin Central Park Zirvesi 

Başbakan Erdoğan'ın New York gezisi cuma günü öğleden sonra düzenlediği basın toplantısıyla son buldu. Cuma öğleden sonrası ve akşamı resmi programda boş gözüküyordu. 
Erdoğan, cuma akşamının büyük bir bölümünü, zaten ABD'de yaşamakta olan ailesini bir araya getirmek için değerlendirdi. 
Dünya Bankası'nda çalışan oğlu Bilal ile gelini Reyyan Washington'dan geldiler, büyük kızı Esra ve damat Berat Albayrak ise Indiana'dan. Ve California'da doktora yapan küçük kızı Sümeyye de New York buluşması için Amerika kıtasının Batı sahilinden geldi. 
Büyük oğlu Ahmet Burak Erdoğan da eşi Sema Hanımı alıp gelmiş olsaydı, ailenin tümü Manhattan'da toplanmış olacaktı. 
Erdoğan Ailesi, cuma akşamı Central Park'ın içindeki Tavern on the Green adlı New York klasiklerinden biri olan lokantada topluca yemek yedi. 
Bu arada, bazı aile mensupları Central Park'ta faytona binmeyi de ihmal etmediler. 

Bakan Gül, doğum gününde Loğoğlu'nun gönlünü aldı 

Dışişleri Bakanlığındaki büyükelçi kararnamesinin imzadan çıkmasıyla birlikte Washington Büyükelçisi Faruk Loğoğlu ile ilgili aylardır süren belirsizlik de aşılmış oldu. 
AKP hükümeti, emekliliğine bir yıl kalan eski müsteşar Loğoğlu'nun görev süresini bir jest yaparak uzatabilirdi. Ancak, Loğoğlu yurtdışında 4 yılını doldurduğu gerekçesiyle merkeze alındı. 
Loğoğlu'na bu konudaki bildirim, Başbakan Recep Tayyip Erdoğan'ın gelişinden kısa bir süre önce Dışişleri Bakanı Abdullah Gül tarafından New York'ta yapıldı. 
Böylece Erdoğan'ın geçen haftaki New York gezisi, Loğoğlu'nun Washington Büyükelçisi olarak görev yaptığı son Başbakan gezisi oldu. 
Bu son gezi, bir önceki gezi sırasında Başbakan Erdoğan ile Büyükelçi Loğoğlu arasında herkesin önünde teati edilen gerilimli diyalogların bir kez daha hatırlanmasına da vesile oluşturdu. 
Buna karşılık, geçen hafta New York'ta Başbakan Erdoğan ile Büyükelçi Loğoğlu yakın bir mesai içinde gözüktüler. 
Bu arada, Dışişleri Bakanı Gül de Loğoğlu için verilen sürpriz yaşgünü partisine katıldı, yaptığı konuşmada Washington Büyükelçiliğindeki mesaisini överek kendisinin gönlünü aldı. 
Yaş günü partisinde konuşulanlara bakılırsa, Gül, Loğoğlu'na emeklilik sonrasında önemli bir görev vermeyi tasarlıyor. 
Loğoğlu'nun Princeton Üniversitesi'nden doktoralı eski bir öğretim üyesi olduğu dikkate alınırsa, bu, diplomasi ile akademisyenliğin iç içe geçtiği bir görev olabilir. 


</TEXT>
</DOC>
