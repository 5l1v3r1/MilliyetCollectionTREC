<DOC>
<DOCNO> 382352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur13.html </URL>
<DATE> 2005/09/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Edirne'de bu kez Kazıklı Voyvoda’nın hazinesi aranıyor 
</HEADLINE>
<TEXT>

     Kemal ÖZGÜLER DHA 

      EDİRNE'de geçen haziran ayında Osmanlı Darphanesi'nin bastığı altınları bulmak amacıyla yapılan kazılardan sonuç alamayan define avcıları bu kez aynı bölgede Eflak Prensi Kazıklı Voyvoda’nın hazinesini bulmak için kazı çalışması başlattı. 
     Balkanlarda 15'inci yüzyılda ele geçirdiği Türk esirleri kazıklara oturtarak öldürdüğü için Kazıklı Voyvoda’ adıyla tanınan Dördüncü Vlad’ın hazinesinin Edirne’de olduğu iddia edildi. 
     Edirne Belediye Başkanı Hamdi Sedefçi'nin oğlu Hakan Sedefçi ile Meriç İlçesi Belediye Başkanı CHP’li Erol Dübek, yaklaşık 3.5 ay önce Osmanlı altınlarını bulmak için yaptıkları kazılardan sonuç almamalarına rağmen yılmadı. Sedefçi ve Dübek bu kez de Kazıklı Voyvoda'nın hazinesinin peşine düştü. 
     Yetkili makamlardan alınan izinle Sarayiçi’nde bulunan Edirne Belediye Başkanlığı’na ait Temizlik İşleri Müdürlüğü sahasında kazı çalışmaları gözlemciler denetiminde bugün başlatıldı. Dozerle yapılan kazılarda 17 metre derinliğe kadar inilecek. Çalışmalarla ilgili açıklama yapan Meriç Belediye Başkanı Erol Dübek, Resmi makamlara yaptığımız başvuru sonucunda kazı izni aldık. Tahminlerimize göre 13 ile 17 metre arasında aradığımız altını bulacağız. Altının Kazıklı Voyvoda’ya ait olduğunu sanıyoruz'' dedi. Başkan Dübek, hazinede ne kadar altın bulacakları konusunda bir tahminleri olmadığını söyledi. 
     Aynı yerde 8 Haziran’da da Osmanlı Darphanesi tarafından bastırıldığı iddia edilen altınların bulunması için bir kazı çalışması başlatılmış, ancak bir sonuç alınamamıştı. 
     
</TEXT>
</DOC>
