<DOC>
<DOCNO> 361754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/dunya/adun.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikal imam sınır dışı edilecek 
</HEADLINE>
<TEXT>


Fransa İçişleri Bakanı Sarkozy, 'Cinayete teşvik eden konuşmalar, ibadet yerlerinde yapıldığı gerekçesiyle kabul edilemez' dedi 

DIŞ HABERLER SERVİSİ 


İngiltere'nin başkenti Londra'da Pakistan kökenli intihar eylemcileri tarafından düzenlenen bombalı saldırıların ardından, Avrupa ülkeleri İslamcı terörizme karşı sert önlemler almaya yöneliyor. Bu çerçevede Fransa İçişleri Bakanı Nicolas Sarkozy, vaazlarında şiddet eylemlerini öven imamların sınır dışı edileceğini açıkladı. 

Ortak kararlar 
Aynı zamanda Fransa'da iktidardaki Halk Hareketi Birliği'nin UMP lideri olan Sarkozy, önceki gün Madrid'de İspanya İçişleri Bakanı Jose Antonio Alonso ile İslamcı teröre karşı ortak önlemler alınması konusunda bir görüşme yaptı. Toplantı sonrası ortak basın toplantısı düzenleyen iki bakan, terörizme karşı ortak kararlar aldıklarını açıkladılar. Fransa İçişleri Bakanı Nicolas Sarkozy, "Fransa Cumhuriyeti zayıf bir rejim değildir, nefret ve cinayete çağrı yapan konuşmaları, ibadet yerlerinde yapıldığı gerekçesiyle kabul edemez" dedi. Sarkozy, "Bu yolda ısrar edenler sistematik şekilde sınırdışı işlemlerine maruz kalacaktır" diye konuştu. 
"Bu insanlara karşı tek bir siyaset biliyorum kararlılık. Madrid, Londra, New York veya her yerde, onları tutuklamak, cezalandırmak... Bizi bölme zevkini onlara tattırmamalıyız" diyen Sarkozy, tüm Batılı devletleri El Kaide'ye karşı savaşta birleşmeye çağırdı. 
İspanya İçişleri Bakanı Alonso ise, "Biz terörizme karşı mücadele ediyoruz ve dini olayları kontrol etmiyoruz ama terörizme yönelten konuşmalara karşı toleranslı olamayız. Bu konuşmaları yapanları kontrol altına alacağız" şeklinde konuştu. Alonso, "Terörizm üretildiği yerde kontrol altına alınmalı" ifadesini kullandı. 

Üçlü görüşme 
Sarkozy, Madrid'de aynı zamanda Başbakan Jose Luis Rodiriguez Zapatero ile de görüşürken, Fransa ve İspanya'nın terörizme karşı mücadelede Fas'ı teşvik etmek için girişimde bulunacaklarını açıkladı. Bu bağlamda önümüzdeki haftalarda İspanya, Fransa ve Fas arasında üçlü toplantı yapılacağı duyuruldu. 


</TEXT>
</DOC>
