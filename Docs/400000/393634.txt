<DOC>
<DOCNO> 393634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/spor/axspo02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
K bus Souness 
</HEADLINE>
<TEXT>


Fenerbahçe'nin istediği Emre'yi Newcastle United'a transfer ettirip, Anelka hedefine ulaşamayan İskoç teknik adam şimdi de Tuncay Şanlı'ya kanca taktı 

MURAT AĞCA 


Newcastle United Teknik Direktörü Graeme Souness, Fenerbahçe'nin k busu olmaya devam ediyor. Bundan 10 sene önce Galatasaray'ı çalıştırdığı dönemde, Fenerbahçe Stadı'na diktiği sarı - kırmızılı bayrakla hafızalara kazınan İskoç hoca, Newcastle'daki transfer hareketleriyle sarı - lacivertli yönetimin dengesini bozuyor. 
Önce sarı - lacivertlilerin "açık çek" verdiği Emre Belözoğlu'nun aklını çelerek daha az ücretle İngiliz ekibine transferini sağlayan Souness, ardından Nicolas Anelka'ya kancayı takmış ve uzun süre Fransız yıldızı Fenerbahçe'den koparmak için uğraşmıştı. İngiliz ekibinin, Anelka için yaptığı transfer teklifini 11 milyon pounda kadar çıkartan İskoç teknik adam, Başkan Aziz Yıldırım'ın kararlı tutumu sonucu Anelka hedefine ulaşamadı. 
Fakat Souness yine yılmadı. Şimdi de, geçen yazdan bu yana yakın takibe aldığı Tuncay Şanlı'yı alabilmek için büyük çaba harcıyor. Genç golcüyü gözüne kestiren ve transfer dedikodularını sürekli canlı tutan Souness, Fenerbahçe yönetimini bu yolla yine zor durumda bırakıyor. İngiliz The Star gazetesi, dün yayınladığı haberde Souness'ın Tuncay için girişimlerini sürdürdüğünü yazdı. Haberde, tecrübeli teknik adamın, Tuncay'ı canlı izlemek amacıyla milli takımımızın cumartesi günü İsviçre ile oynayacağı maçı tribünden takip edeceği belirtildi. 

Anelka golle döndü 3-2 

Teknik Direktör Domenech tarafından 3.5 yıl sonra Fransa Milli Takımı'na alınan Fenerbahçe'nin yıldızı Nicolas Anelka golle döndü. Fransa, Martinique'deki özel maçta Kosta Rika'yı 3-2 yenerken Anelka takımının ilk golünü attı, ilk yarıda ise bir vuruşu direkte patladı. Karşılaşmanın ilk 45 dakikasını Kosta Rika 14'te Saboiro, 41'de Fonseca'nın golleri ile 2-0 önde kapadı. İkinci yarıda Fransa üstünlüğü ele aldı. 49'da Anelka'nın vuruşu skoru 2-1'e taşıdı. 70. dakikada Anelka'nın yerine oyuna giren Cisse 80'de rakip fileleri havandırarak eşitliği sağladı.87'de sahneye çıkan Henry maçın skorunu belirledi. 

2 saatte 2500 kart satıldı 

Sarı - lacivertli yönetimin önceki akşam Faruk Ilgaz Sosyal Tesisleri'nde düzenlenen görkemli organizasyonla tanıtımını yaptığı, "Fenerbahçe Kart" taraftarlardan büyük ilgi gördü. Kulübün resmi internet sitesinden yapılan açıklamada 2 saat içinde 2500 adet kart satışı yapıldığı bildirildi. Taraftarların özellikle 1907 nolu kartı almak için büyük uğraş verdikleri açıklandı. Kartların satışına, Biletix ve fenerium.com.tr sitesinden devam ediliyor. Öte yandan Fenerbahçe'de 3 günlük tatil bugün sona erecek. Samandıra Tesisleri'nde toplanacak olan sarı - lacivertli takım, Vestel Manisa maçı hazırlıklarına başlayacak. 


</TEXT>
</DOC>
