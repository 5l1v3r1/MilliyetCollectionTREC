<DOC>
<DOCNO> 380489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yazar/sazak.html </URL>
<DATE> 2005/09/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ofer skandalı 
</HEADLINE>
<TEXT>


CHP'nin 'Ofer Komisyonu', Tüpraş ve Galataport ihalelerinde Global Menkul Değerler'in Sahibi Mehmet Kutman ile birlikte alımlar yapan İsrailli işadamı Sami Ofer'in Maliye Bakanı Kemal Unakıtan ile ilişkilerini araştırıyor. Dünkü gazetelerde Başbakanlık'ta ihaleden bir yıl önce Başbakan Erdoğan'ın da katıldığı bir toplantıda Ofer'e avantaj kılmak üzere 'Kıyı Kanunu'nda değişikliğe gidildiği haberlerinin yer alması üzerine CHP hedef büyüttü. 
CHP Grup Başkan Vekili Kemal Anadol, "Bu iddialar doğruysa Ofer skandalının şu anda Yüce Divan'da yargılanmakta olan eski Başbakan Mesut Yılmaz'ın Türkbank ihalesine müdahalesinden ne farkı var O zamanki başbakan da ihale pazarlığına girişmişti. Yargılanmak için eski başbakan mı olmak gerekiyor ' diye tepki gösterdi. 
Anadol, Ofer'le ilgili hazırlıklar tamamlandıktan sonra önergenin niteliğine karar vereceklerini belirterek, "Meclis araştırması mı, yoksa soruşturması mı isteyeceğimiz henüz belli değil. Başbakan hakkında gensoru da verebiliriz. Çünkü, Galata rıhtımında imar yoğunluğu isteyen Ofer'in talebi doğrultusunda Kıyı Kanunu değiştirildiyse, bu bağlantı Başbakan'ı Yüce Divan'a götürür" şeklinde konuştu. 
CHP Meclis Grup Başkan Vekili, 'yeşil kart' sahteciliği yapan 'küçük hortumcular'a kızan ve tilkilik yapanlarla uğraşan Erdoğan'ı, asıl 'yangından mal kaçırırcasına' bir gecede Meclis'ten çıkarılan 'Torba Kanun'la Ofer'e tanınan imtiyazları açıklamaya çağırdı. 
Bu konudaki ilk önerge CHP'li Mehmet Sevigen tarafından Tüpraş'ın 14.76'lık hissesinin Sami Ofer'e satışı nedeniyle Meclis'e verilmişti. Tüpraş'ın rekor fiyatla özelleştirilmesi üzerine 'kapalı kapılar ardında' yapılan satıştan 400 milyon doların üzerinde kazanç sağlayan İsrailli şirketin siyasi bağlantıları gündeme gelmişti. 
Ofer-Global ortak girişimi Galataport ihalesiyle yeniden gündeme geldi. 
Ödeme planıyla Rahmi Koç'u bile hayrete düşüren Galataport asıl İstanbul'a getireceği yük ve doğal çevreye vereceği zarar nedeniyle mimarlarca eleştiriliyor. 
Uluslararası piyasalarda 'hükümetleri maymuna çevirmekle' ünlenen Ofer'in Türkiye'de piyasaya girmeden önce asıl yatırımını 'siyasi alan'da yaptığı anlaşılıyor. 
Global üzerinden Tüpraş hisselerinin toplanmasında Kemal Unakıtan'ın rolü ortada. 
Muhalefet de Maliye Bakanı'nı hedef alıyor. 
CHP Meclis Grup Başkan Vekili Kemal Anadol dünkü söyleşimizde Başbakan Erdoğan'ı hedef alıyor. Türkbank örneğini vererek Yüce Divan uyarısı yapıyor. 
İhale pazarlıkları AKP'yi aşındırıyor. 



</TEXT>
</DOC>
