<DOC>
<DOCNO> 363518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonyas02.html </URL>
<DATE> 2005/07/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mars'ta çok uzun süreden beri sıvı yok .. 
</HEADLINE>
<TEXT>

     Mars meteorlarının incelenmesi sonucu, Kızıl Gezegen'de çok uzun süreden beri sıvı olmadığı teorisi ileri sürüldü. 
     ABD'de yapılan araştırmada, Mars'ın bazı bölgelerinde sıcaklığın milyarlarca yıl sıfır dereceye yakın olduğu belirlenirken, bu sıcaklığın sıvı haldeki suyun uzun süre kalmasına izin vermeyeceği görüşü dile getirildi. 
     California Institute of Technology ve Massachusetts Institute of Technology üniversitelerince yapılan araştırmada, meteorlar üzerinde yapılan sıcaklığa hassas argon gazı ölçümlerinde, meteorların, ''nahlit'' adı verilen kayalarının kristalize hale geldiği 2 ila 4 milyar yıldan bu yana sıfır derecenin üzerinde sıcaklığa maruz kalmadıkları tespit edildi. 
     Araştırmalarındaki bulguları Science dergisinin bugün yayımlanan sayısında da dile getiren bilim insanları, son 2 ila 4 milyar yılda Mars gezegeninin yüzeyinde sıvı halde suyun muhtemelen bulunmadığını belirttiler. 
     Bilim adamlarının Mars'ta uzun süre suyun bulunduğu şeklindeki yaygın görüşlerine karşı gelen bu yeni teoride, meteorların kayalıklarına verilen ''nahlit'' adı, meteorların bulunduğu Mısır'daki El Nahlaa'dan geliyor. 
     
</TEXT>
</DOC>
