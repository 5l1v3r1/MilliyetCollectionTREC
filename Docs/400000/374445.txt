<DOC>
<DOCNO> 374445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo24.html </URL>
<DATE> 2005/08/31/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fenerbahçe Kaptanımızı bırakmak niyetinde değiliz... 
</HEADLINE>
<TEXT>

     Fenerbahçe Kulübü, takım kaptanı Ümit Özat'a, Hollanda Ligi takımlarından PSV Eindhoven'dan gelen transfer önerisiyle ilgili açıklama yaptı. 
     Sarı-lacivertli kulübün resmi internet sitesinde yapılan açıklamada, PSV Eindhoven'dan kulübe ulaşan resmi öneriden hemen sonra yöneticilerin kaptan Ümit Özat ile görüşüp düşüncelerini öğrendiği vurgulanarak, şu ifadelere yer verildi 
     ''Profesyonel futbol takımımızın bugüne kadar aldığı başarılarda önemli görevler üstlenen kaptanımız Ümit Özat, PSV Eindhoven'ın teklifinin Fenerbahçeli bir oyuncu için gurur verici olduğunu, ancak Fenerbahçe'den ayrılmayı düşünmediğini ve daha büyük başarılar yaşamak için Fenerbahçe'de bulunduğunu ifade etmiştir. Yönetim kurulumuz, PSV Eindhoven'ın kulubümüze gönderdiği transfer teklifine cevap olarak kaptanımızı bırakmak niyetinde bulunmadığımızı ve oyuncumuzun da tercihini Fenerbahçe'den yana kullandığı bildirir bir teşekkür mektubu göndermiştir.'' 

     
</TEXT>
</DOC>
