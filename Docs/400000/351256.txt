<DOC>
<DOCNO> 351256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sondun01.html </URL>
<DATE> 2005/06/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Rusya Acil Durumlar Bakanlığı Patlama yok, tren raydan çıktı 
</HEADLINE>
<TEXT>

     Rusya Acil Durumlar Bakanlığı, bu sabah Çeçenistan'dan Moskova'ya gitmekte olan bir trenin raydan çıktığını, olayda yaklaşık 10 kişinin yaralandığını açıkladı. 
     Rus haber ajansları ITAR-Tass ve Interfax, olayın meydana geldiği Moskova bölgesindeki yetkililere dayanarak, bugün, Rus Ulusal Günü'nde trende bir patlama olduğunu duyurmuşlardı. Çeçenlerin düzenlediği birçok saldırı Rusların önemli günlerine denk geliyor. 
     Ajans haberlerinden sonra Rusya Acil Durumlar Bakanlığı, trenin raydan çıktığını ve buna da teknik bir arızanın neden olduğunu bildirdi. 
     Bakanlık sözcüsü Viktor Beltsov, 2 vagonun raydan çıktığını, 5 vagonun da yan yattığını söyledi. Trenin yavaş gitmesi nedeniyle çok fazla yaralı olmadığı belirtiliyor. 
     
     FSB'YE GÖRE BOMBA YERLEŞTİRİLDİ 

     Rusya'nın iç istihbarat servisi FSB, bu sabah Çeçenistan'dan Moskova'ya gitmekte olan yolcu treninin raydan çıkmasına bombanın sebep olduğunu açıkladı. 
     FSB sözcüsü, makinistin kendilerine verdiği bilgiye göre, trenin önünde raylarda patlama olduğunu ve patlamanın ardından çukur oluştuğunu söyledi. 
     Başsavcı Yardımcısı Nikolay Savçenko da, terörizm şüphesi ve cinayete teşebbüsten soruşturma başlattığını açıkladı. Savçenko, olay yerinde patlama olduğuna dair bulgulara rastlandığını belirtti. 
     AP'nin haberine göre, bir başka yetkili de, 12 kişinin yaralandığı olayda, patlamaya 5 kilogram TNT içeren bir bombanın neden olduğunu söyledi. 
     
</TEXT>
</DOC>
