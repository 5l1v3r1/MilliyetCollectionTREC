<DOC>
<DOCNO> 364536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko04.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gayrimenkulcüler bizden müşteri çalıyor' 
</HEADLINE>
<TEXT>



Otomotiv Distribütörleri Derneği ODD Genel Koordinatörü Işık Dikmen, "Gayrimenkul kredileri başka bir kulvar açtığı için, açık konuşmak gerekirse bizden müşteri çaldığını düşünüyoruz" dedi. 
ODD tarafından düzenlenen ve otomotiv pazarının ilk 6 aylık değerlendirmesinin yapıldığı basın toplantısında konuyla ilgili raporu açıklayan Dikmen, soruları da yanıtladı. 
Dikmen, sektöre ilişkin vergi, devlet teşvikleri, dış ticaret, altyapı politikalarının yer aldığı master plan hakkında Ankara ile görüşüp görüşmedikleri yönündeki bir soru üzerine, "Ankara ile yapılan her toplantıda, her çalışmada, bu konu sürekli olarak gündeme getiriliyor. Sürekli işlenen bir konu ve bunu bir kere daha tekrarlama gereği duyduk. Öyle bir master plan olmalı ki bu, tarafları çok olmalı" diye konuştu. 

'Mortgage tam oturmadı' 
Basın mensuplarının otomobil kredi faiz oranlarındaki düşüş, yeni ürünler ve avantajlı koşullara tüketicinin duyarlı olup olmadığı yönündeki soruyu Dikmen şöyle yanıtladı "Var. Ödeme koşulları uygun olduğu müddetçe, aylık ödemelerin belli bir tasarrufa yönelik olması durumunda toplam maliyet çok da dikkate alınmıyor. Yalnız, biliyorsunuz bir mortgage hadisesi var. Daha sistem tam olarak kurulmadan bankalar bu kredileri uygulamaya, cazip şartlar sunmaya başladı ve yeni bir kulvar açtığı için açık konuşayım bizden müşteri çaldığını düşünüyoruz." 
Daha sonra söz alan Renault Mais Genel Müdürü İbrahim Aybar da, mortgage konusuna olumsuz bakmadıklarını, sistemin yeni şehirleşme, yeni uydu kentler, yeni yerleşim birimleri getireceğini ve bu yerleşim birimlerinin şehir merkezinin dışında olacağını söyledi. Aybar, "Buralar uzakta olacağı için altyapısı ulaşım sektörünün katkılarıyla olacak. Yeni potansiyel alanlar olacak. Birbirimizi tamamladığımızı düşünüyoruz" yanıtını verdi. 


</TEXT>
</DOC>
