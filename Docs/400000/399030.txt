<DOC>
<DOCNO> 399030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonspo22.html </URL>
<DATE> 2005/11/29/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Alex Takım izin yaparken bile çalışıyorum 
</HEADLINE>
<TEXT>

     Fenerbahçe'nin Brezilyalı futbolcusu Alex de Souza, sakatlığı nedeniyle takımının önemli maçlarında forma giyememenin üzüntüsü içinde olduğunu söyledi. 
     Alex, kulübün resmi internet sitesinde yaptığı açıklamada, 14 gündür sahalardan uzak kaldığını belirterek, ''Kariyerimde ikinci ciddi sakatlığımı yaşıyorum. 1996 yılında Coritiba'da oynarken de başıma gelmişti. O zaman ki kasılmalarım sahalardan beni 40 gün uzak tutmuştu ve Brezilya Ligi'nin bazı maçlarında oynayamamıştım'' dedi. 
     Şimdi yine buna benzer ağrılar yaşadığını anlatan Alex, ''Sakatlığımın bu kadar süreceğini beklemiyordum. Çünkü kolay sakatlanabilen bir yapıya sahip değilim. Güçlü bir fiziğim var ama her futbolcuda olabileceği gibi zaman zaman bu anlamda ben de sorun yaşayabiliyorum'' diye konuştu. 
     Brezilyalı futbolcu, sakatlıktan çok karşılaşmaları tribünde izlemenin kendisini üzdüğünü ifade ederek, şunları kaydetti 
     ''Vestel Manisaspor, AC Milan ve Galatasaray maçlarını dışardan izledim. O anda fark ettim ki sahaya çıkıp oynamak tribünde oturmaktan bu anlamda daha kolay. 'Şu olabilirdi, bu olabilirdi' diye düşünmüyorsunuz sahadayken, çıkıp yapmanız gerekeni yapıyorsunuz. Şimdi iyileşmeyi ümit ediyor ve bir sonraki maçta sahada takımıma yardımcı olmak istiyorum. Bunun için de takımımın izinli olduğu günlerde bile çalışıyorum. Adeta fazla mesai yapıyorum. Çünkü iyileşmek ve takımımdaki yerimi alarak Fenerbahçe formasını terletmek istiyorum.'' 
     
</TEXT>
</DOC>
