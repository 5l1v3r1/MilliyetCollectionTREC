<DOC>
<DOCNO> 375174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur29.html </URL>
<DATE> 2005/09/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Aksu Terörle mücadelede, özel birimler kaçınılmaz 
</HEADLINE>
<TEXT>

     İçişleri Bakanı Abdülkadir Aksu, "Terör hadiselerinin giderek uluslararası boyut kazanması ve terörizm unsurlarının günümüz teknolojisinin getirdiklerinden en üst seviyede istifade etmesi, onlarla mücadele edecek özel birimlerin mevcudiyetini kaçınılmaz hale getirmiştir" dedi. 
     Emniyet Genel Müdürlüğü Özel Harekat Dairesi Başkanlığı’nca düzenlenen 33. dönem özel harekat, uçak ve kapalı alan kurtarma operasyonları kursunu bitiren personel, Gölbaşı Özel Harekat Eğitim Tesisleri’nde düzenlenen törenle sertifikalarını aldı. 
     Törene, İçişleri Bakanı Aksu’nun yanı sıra, Ankara Valisi Kemal Önal, Büyükşehir Belediye Başkanı Melih Gökçek, Emniyet Genel Müdürü Gökhan Aydıner, Gölbaşı Kaymakamı Hakkı Uzun, Gölbaşı Belediye Başkanı Abdulnasır Haşlak, Emniyet Genel Müdürlüğü Özel Harekat Daire Başkanı Behçet Oktay ve yetkililer katıldı. 
     Törende konuşan Aksu, kursu başarıyla bitiren personeli tebrik etti. Özel harekat biriminin görevini ifa ederken hiçbir fedakarlıktan kaçınmadığını dile getiren Aksu, terör olaylarıyla tanınmamış ülkelerde bile bu birimlerin kurulduğunu söyledi. Özel harekat birimlerinin günümüzde her geçen gün daha büyük bir sorumluluk altında görev yaptığını belirten Bakan Aksu, suç örgütlerinin tehditlerine karşı masum insanları koruma görevinin bu birimlere düştüğünü söyledi. 
     Bugün 48 ilde 4 bin 600 personelle hizmet veren özel harekat birimlerinin terörle mücadele konusunda yüksek katkı sağlamanın yanında etkin, caydırıcı ve deneyimli bir güç olduğuna işaret eden Aksu, "Terör hadiselerinin giderek uluslararası boyut kazanması ve terörizm unsurlarının, günümüz teknolojisinin getirdiklerinden en üst seviyede istifade etmesi onlarla mücadele edecek özel birimlerin mevcudiyetini kaçınılmaz hale getirmiştir" diye konuştu. 
     Bu birimlerin eğitim faaliyetlerine büyük önem verdiklerini vurgulayan Aksu, Emniyet Genel Müdürlüğü’ne bağlı özel harekat biriminin de Avrupa’daki emsalleriyle yarışan bir noktaya geldiğini kaydetti. 
     Emniyet Genel Müdürü Gökhan Aydıner de, yeteneklerini beceri haline getirmek için eğitim gören personelin zorlu çalışmalardan oluşan kursu başarıyla tamamladıklarını söyledi. 
     Uluslararası terörizm tehdidinin terörle mücadele konusunda deneyimli personel yetiştirmeyi zorunlu kıldığını ifade eden Aydıner, "Özel harekat timi, şehitlerin, gazilerin otağıdır" dedi. 
     
     'VATAN SEVGİSİYLE GÖREV YAPMANIZI EMREDİYORUM' 

     Özel Harekat Daire Başkanı Behçet Oktay da, 3 Temmuz-2 Eylül tarihleri arasında düzenlenen kursta, 146 personelin sertifika almaya hak kazandığını söyledi. 
     Bu kurs için 1400 başvuru olduğunu ve titiz bir değerlendirme sonucunda 146 personelin kursa katıldığını ifade eden Oktay, kursu tamamlayanların Bingöl, Hakkari, Şırnak, Kars, Ağrı, Mardin, Erzincan ve Iğdır illerinde göreve başlayacaklarını duyurdu. 
     Personelin kurs çerçevesinde gece ve gündüz şartlarında tabanca kullanımı, haritacılık, dağcılık gibi faaliyetlere katıldığını anlatan Oktay, kursu tamamlayan personele, "Sizlere demokrasiye, hukuk devletine, Atatürk ilkelerine yürekten bağlı biçimde, millet ve vatan sevgisiyle görev yapmanızı emrediyorum. Yolunuz ve bahtınız açık olsun" sözleriyle hitap etti. 
     Konuşmaların ardından Bakan Aksu, katkılarından dolayı Vali Önal, Büyükşehir Belediye Başkanı Gökçek, Gölbaşı Kaymakamı Uzun ve Gölbaşı Belediye Başkanı Haşlak’a birer plaket sundu. Aksu, daha sonra kursu tamamlayan personel adına Başkomiser Uğur Erdemir ile Başkomiser Mehmet Karaca’ya sertifikalarını verdi. 
     
     TATBİKAT NEFES KESTİ 

     Daha sonra, kursu tamamlayan personel tarafından "terörle mücadelede şehit olan arkadaşlarına" ithafen bir tatbikat sunuldu. 
     Tatbikat, 200 metreden uzun menzilli silah atışıyla başladı. 
     Hedeflerin imhasının ardından tabanca ve makinalı tabanca ile barikat atışları ve koordineli hedef imhası gerçekleştirildi. 
     Tatbikatın büyük bölümünü oluşturan temsili arazi harekatı kapsamında tören alanının karşısındaki tepedeki temsili teröristlerle çatışan tim, helikopterle gelen takviye ekibin de yardımıyla çatışmayı kazandı. Türk bayrağının tepeye asılmasının ardından helikopter pilotları, helikopterle yaptıkları ilginç akrobatik gösteriyle Bakan Aksu ve tören alanındakileri selamladı. 
     Dağcılık ekibinin arazi harekatının ardından, tören alanının sağında bulunan ve temsili olarak baskına uğrayan uçak tim tarafından kurtarıldı. 
     Tatbikat, 400 metreden bir ağacın yanındaki hedefe yapılan atışla sona erdi. Hedefi vuranların toprağın altındaki özel bir bölmeden çıkması ise töreni izleyenleri şaşırttı. 
     Törenin ardından, Aksu ve beraberindekiler silah ve araç sergisini gezdi. 
     
</TEXT>
</DOC>
