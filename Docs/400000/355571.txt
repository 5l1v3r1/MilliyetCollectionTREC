<DOC>
<DOCNO> 355571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/spor/spo17.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa transfer dosyası 
</HEADLINE>
<TEXT>



Chelsea'den Wright atağı 

Shevchenko için Milan'a 85 milyon Euro'luk rekor bir transfer teklifinde bulunan ve ret yanıtı alan Chelsea yeni isimlere yöneldi. Geçmiş yıllara göre transferde durgun bir dönem geçiren Mavi - Beyazlılar, Manchester City'nin sağ kanat oyuncusu Shaun Wright Phillips ile 30 milyon Euro karşılığında el sıkıştığı bildirildi. Wright, İngiliz Milli Takımı'nda Beckham'ın veliahtı olarak gösteriliyor. 

Liverpool Kuyt'un peşinde 

Şampiyonlar Ligi şampiyonu olduktan sonra transferde de elini çabuk tutmak isteyen Liverpool, Feyenoord'un süper yıldızı Dirk Kuyt'un peşine düştü. İngiliz ekibinin, Hollanda temsilcisine Kuyt'a karşılık gözden çıkardığı kalecisi Jerzy Dudek ve yüklü miktarda bonservis bedeli önerdiği bildirildi. Liverpool ayrıca Sevilla'nın 18 yaşındaki oyuncusu Barragan için de çalışmalarını sürdürüyor. 

Monaco'da Meyde sesleri 

Fransa Ligi'ni geçen sezon üçüncü sırada bitiren Monaco, Inter'in Emre ile birlikte gözden çıkardığı oyuncular arasında bulunan Van der Meyde'ye kancayı taktı. L'Equiqe gazetesi kadrosuna Sorlin, Kapo ve Maoulida gibi isimleri katan Kırmızı - Beyazlılar'ın ciddi şekilde ilgilendikleri Hollandalı yıldız ile anlaşma aşamasına geldiğini yazdı. 

Arsenal Hleb'in işini bitirdi 

Arsenal uzun süredir peşinde koştuğu Stuttgart'ın orta sahadaki yıldızı Alexander Hleb ile prensipte anlaşma sağladı. Teknik Direktörü Arsene Wenger, "Transfer birkaç gün içinde resmen bitecek. Sanıyorum Hleb şu sıralarda bavullarını toplayıp, Londra'ya gelmeye hazırlanıyordur" dedi. İngiliz ekibinin, 24 yaşındaki Beyaz Rus yıldız için Almanlar'a 10 milyon Euro ödeyeceği ifade edildi. 


</TEXT>
</DOC>
