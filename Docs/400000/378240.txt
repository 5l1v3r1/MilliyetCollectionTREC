<DOC>
<DOCNO> 378240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/siyaset/axsiy01.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Etnik unsura göre hak yaklaşımımız yok' 
</HEADLINE>
<TEXT>


Erdoğan, New York'ta onuruna verilen yemekte, "Kürt sorununun çözümü için hangi adımı atacaksınız " sorusuna, "Türkiye'de bir etnik unsura ya da bölgeye yönelik demokratik hak yaklaşımımız yok" yanıtını verdi 

SEMA EMİROĞLU, YASEMİN ÇONGAR New York 


Başbakan Recep Tayyip Erdoğan, BM Zirvesi için geldiği New York'ta, Türkiye'nin Kürt kökenli vatandaşlarına özgü bir demokratik hak arayışı içinde olmadıklarını söyledi. Erdoğan, "Dış İlişkiler Konseyi" kuruluşunun onuruna verdiği öğle yemeğinde, Kerkük, PKK ve AB'deki Kıbrıs engeli konularında uyarılar içeren konuşma yaptı. Bir dinleyicinin, "Türkiye'deki Kürt sorununun demokrasi ve insan hakları kapsamında çözümü için hangi adımları atacaksınız " sorusuna Erdoğan, "Türkiye'de bir etnik unsura, alt kimlik olarak söylüyorum, ya da bir bölgeye yönelik demokratik haklar diye yaklaşımımız yok" dedi. 
Erdoğan, "Anayasal düzenlemeler yaptık. Bu sadece Kürt kökenli halkımıza yönelik değildi, Türk milletinin eksik olan bazı haklarıydı. Bunu Kopenhag kriterleri çerçevesinde çözdük" diye konuştu. Erdoğan'ın konuşmasında şu mesajlar öne çıktı 

'Yanlış tekrarlanıyor' 
"Kerkük'ü münhasıran bir kesimin sahiplenmeye çalışmasının, Türkmenler de dahil olmak üzere bu bölgedeki diğer gruplarca hoş karşılanmayacağı aşik rdır... Kerkük'ün geleceği Türkiye'nin ilgisiz kalamayacağı kadar önemli konu. Kerkük'ün tarihini incelediğinizde, şu anda Kerkük üzerinde tek başına tasarruf elde etmeye çalışan etnik unsur, burada geçmişteki bir başka yanlışı şu anda tekrar etmenin gayretinde." 

'AB, ahlaka uysun' 
"Türkiye'ye karşı bu şekilde olumsuz davranacaktınız da, niçin 1996'da Türkiye'yi Gümrük Birliği'ne aldınız, niçin Helsinki'de aday ülke olarak kabul ettiniz, niçin Kopenhag Zirvesi'nde, 'Şu siyasi kriterleri yerine getirmeniz halinde sizinle gecikmeksizin müzakerelere başlayacağız' dediniz İlgili ilgisiz bazı maddeleri Türkiye'nin önüne getirmek uluslararası diplomasi ahlakına sığmaz, çok çirkin bir şeydir... Özellikle, Güney Kıbrıs'ı önümüze getirmeleri çok çirkin." 

Kadın vekil sorusu 
Erdoğan, bir dinleyicinin, "Parlamentoda kaç kadın milletvekili ve kabinenizde kaç kadın bakan var " sorusuna da, gülümseyerek, "Bizi en zayıf yerimizden vurdunuz" dedi. Meclis'te 27 kadın vekil ve kabinede bir kadın bakan olduğunu kaydeden Erdoğan, gelecek seçimde TBMM'ye daha çok kadın üye sokacaklarını belirtti. 

Musevilerden Türkiye'ye destek 

Başbakan Erdoğan, ABD Temsilciler Meclisi'ne getirilmesi beklenen sözde Ermeni soykırımı tasarılarıyla ilgili kaygılarını, dün akşam New York'ta görüştüğü Amerikan Musevi örgütlerinin temsilcilerine iletti. Görüşmeye katılan kaynaklardan edinilen bilgiye göre, bir Musevi örgütü temsilcisi, kendilerinin de geçmişte bu konuyu dikkatle izlediklerini hatırlattı ve gelecekte de aynı dikkati göstereceklerini bildirdi. Erdoğan, kısa adı AJC olan Amerikan-Yahudi Kongresi ile, Anti-Defamation League ve B'nai B'rith örgütü temsilcileri ile Türkevi'nde yaklaşık 45 dakika süren bir görüşme yaptı. Musevi temsilcileri, Milliyet'e yaptıkları açıklamada, Erdoğan'ın pek çok olumlu fikri bulunduğunu ve önerilere açık olduğunu söylediler. Türkiye'nin ABD ve İsrail için çok önemli olduğunu belirten temsilciler, İsrail'in Pakistan'la yakınlaşmasında oynadığı rolden dolayı Erdoğan'a teşekkür ettiler. Temsilciler, terör, İran ve Irak konularında da Türkiye ile aynı kaygıları paylaştıklarını belirttiler. 


</TEXT>
</DOC>
