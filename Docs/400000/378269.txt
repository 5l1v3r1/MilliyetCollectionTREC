<DOC>
<DOCNO> 378269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/yasam/yas02.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşlanan 2 kadının isyanı 
</HEADLINE>
<TEXT>


İzmir'de 'fuhuş yaptıkları' iddiasıyla evleri taşlanan 2 kadın, "Vurun kahpeye mantığının kurbanıyız" diye isyan etti. İfadeleri alınan kadınlar, tacize uğradıklarını da iddia ettiler 

TAYLAN YILDIRIM İZMİR DHA 

İzmir Yeşilyurt'ta, fuhuş yaptıkları iddiasıyla mahalle sakinlerince geçtiğimiz pazar gecesi evleri taş yağmuruna tutulan D.T. ve H.E. adlı 2 kadın, Halide Edip Adıvar'ın 'Vurun Kahpeye' romanındaki mantığın kurbanı olduklarını söyledi. 
Yaklaşık 3 saat süren olayın ardından vatandaşları yatıştıran polisin, 'ızrar, icrai rezalet çıkarma ve polise hakaret' suçlarından gözaltına aldığı kadınlar, ifadeleri alındıktan sonra serbest kaldılar. 

'Çalışmaya ihtiyacımız yok' 
Evlerine kapanan kadınlar, olayın şokundan kurtulamadıklarını ve psikolojik destek aldıklarını söylediler. Ailesinin ekonomik durumunun çok iyi olduğunu ifade eden H.E. 28 , şöyle konuştu 
"Benim ve arkadaşımın çalışmaya bile ihtiyacımız yok. Bir çocuk annesi kadınım. Yaralandık, insanlık dışı bir olaya maruz kaldık. Mahalleden birkaç erkekten ahlaksız teklif aldık. Onlar istediklerini elde edemeyince mahalleliyi kışkırttılar. Bizler de yaşadıklarımıza isyan edip karşılık verdik." 

'Bu tam linç girişimi' 
D.T. 24 de, "Bize yapılan tam anlamıyla linç girişimi, ama yılmayacağız. Evimizi terk etmeyeceğiz. Adli makamlara başvuracağız" diye isyan etti. 
Bu arada iddiaların aksine, olay gecesi 2 kadının evinde erkek olmadığı belirlendi. 




</TEXT>
</DOC>
