<DOC>
<DOCNO> 376726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko28.html </URL>
<DATE> 2005/09/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Turkcell'in abone sayısı 25.6 milyona ulaştı... 
</HEADLINE>
<TEXT>

     Turkcell, yılın 2. çeyreğinde 1 milyar 46.5 milyon dolar gelir, 214 milyon dolar net kar sağlarken, abone sayısını toplam 25.6 milyona yükseltti. 
     Türkcell'den yapılan açıklamada, şirketin bu dönemdeki finansal ve operasyonel sonuçlarının beklentiler doğrultusunda gerçekleştiğini, abone sayısındaki büyüme devam ederken, yeni abone kazanımında liderliğin korunduğu kaydedildi. 
     Bu yılın ikinci çeyreğinde Turkcell'in operasyonel performansındaki pozitif gelişmelerin, finansal sonuçlara da olumlu yansıdığı vurgulanan açıklamada, artan kullanım, abone sayısındaki büyüme ve tarifelerdeki artışa paralel olarak, geçen çeyrekte 898 milyon dolar olan gelirlerin yüzde 17 artarak 1 milyar 46.5 milyon dolara ulaştığı bildirildi. 
     Açıklamada, geçen çeyrekte 128 milyon dolar olarak gerçekleşen net karın da yılın ikinci çeyreğinde 213.7 milyon dolara çıktığı, abone sayısının ise önceki çeyrek döneme göre yüzde 5.3 artarak 5.2 milyonu faturalı hat, 20.4 milyonu ön ödemeli hat olmak üzere 25.6 milyona ulaştığı kaydedildi. 
     
     MUZAFFER AKPINAR 
     Turkcell Genel Müdürü Muzaffer Akpınar, 2005 yılı 2. çeyreğinde pozitif makro ekonomik koşulların sürmesi, mevsimselliğin olumlu etkileri, müşteri odaklı yaklaşımlar ve yapılan kampanyalarla gerek operasyonel gerekse finansal performanstaki artışın devam ettiğini belirtti. 
     Akpınar, her yıl sektördeki 2. çeyrek büyümesinin güçlü olduğuna işaret ederek, ''Bu seneki büyüme, artan satış ve pazarlama faaliyetlerinden dolayı beklenenin üzerinde olmuştur'' dedi. 
     Yüksek gerçekleşen abone alımları sayesinde yeni abone kazanımında pazardaki liderliklerini sürdürdüklerine işaret eden Akpınar, global makro-ekonomik gelişmeler, 3 Ekim AB müzakereleri ve IMF'nin Türkiye ziyareti gibi gelişmelerin önümüzdeki günlerde ekonomik ortamda değişkenlik yaratabileceğini, son zamanlarda iç talepteki büyümenin yavaşlamasının etkileri olacağını ve yönetim olarak bu gelişmelerle ilgili gerekli adımları atmayı planladıklarını kaydetti. 
     Muzaffer Akpınar, uluslararası alandaki faaliyetlere değinirken, Ukrayna'da Turkcell'in dolaylı iştiraki olan Astelit'in kısa sürede memnuniyet verici gelişmeler kaydettiğini ve bölgedeki abone sayılarının bugün itibariyle 1 milyonu geçtiğini bildirdi. 
     Turkcell'in İran pazarına olan ilgisinin sürdüğünü belirten Akpınar, şu anda konsorsiyumun yapısı ve ortaklar arası anlaşmaların şartlarının sonlandırılmaya çalışıldığını, İran Telekom Bakanlığı'nın Turkcell'e 21 Kasım 2005'e kadar İrancell projesinin sonuçlandırılması ile ilgili süre tanıdığını hatırlattı. 
     
     CeBIT'E SPONSOR 
     Bu yıl CeBIT Bilişim Eurasia'ya fuar sponsoru olarak destek veren Turkcell, fuarda MobilÖdeme, Akıllı ev, GörselRadyo, MobiTip, CepteCevap, EkipMobilPro, AkıllıCep, Turkcell e-postacı, MobilMüzik ve MobilVideo gibi platformlarla ürün, servis ve sistemlerini sunuyor. 
     Fuarda 3GSM hizmetleri için bir süre önce test çalışmaları başlatan Turkcell, CeBIT Bilişim'de ziyaretçilerine görüntülü konuşma olanağı sunarken, ''3.5 G'' olarak nitelendirilen HSDPA High Speed Downlink Packet Access teknolojisinin de fuar sırasında özel bir demosunu aktaracak. 
     
</TEXT>
</DOC>
