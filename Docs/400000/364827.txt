<DOC>
<DOCNO> 364827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sontur44.html </URL>
<DATE> 2005/07/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Finike'de 42 yıllık davada karara varıldı 
</HEADLINE>
<TEXT>

     Antalya’nın, Finike İlçesi Sahilkent Beldesi’nde, 1963 yılında itiraz sonucu yapılan ilk tespitin ardından süren 300 parsellik arazi davası, karara bağlandı. Sulh Ceza ve Kadastro Hakimi Nigar Demiryüzlü’nün verdiği karara göre, 300 parsel, Hazine arazisi olarak tespit edildi. 
     AA muhabirinin edindiği bilgiye göre, 766 Sayılı Tapulama Kanunu’nun Türkiye’deki bütün arazilerin krokisinin çıkartılmasının ardından, Finike İlçesi Sahilkent Beldesi’nde 300 parsel arazinin kendilerine ait olduğunu iddia eden vatandaşlar, itirazda bulundu. 
     İtiraz sonucu, 1963 yılında ilk tespit yapıldı. Bunun üzerine tespite itiraz eden 8 kişinin talebi reddedildi. Komisyon kararına bu 8 kişinin itiraz etmesi sonucu, ilk dava 1967 yılında açıldı. 1974 
     yılında ise Hazine davaya müdahil olarak katıldı. 300 parselde yer alan 2 bin metrekarelik eski mezarlık için de Sahilkent Belediyesi’nin davada yer alması ve bu arada başka itirazların gündeme gelmesi sonucu, 42 yıldır devam eden dava sonuçlandı. Davanın temyiz edilip Yargıtay’a gitmemesi halinde, 300 parsellik arazi, karar gereği Hazine’nin olacak. Sahilkent Belediyesi’nin avukatı Mehmet Akınay, kısa bir süre önce Finike’ye gelen Sulh Ceza ve Kadastro Hakimi Nigar Demiryüzlü’yü, yıllardır süren davayı sonuçlandırmasından dolayı kutladı. Avukat Akınay, "Bu dava Belediye’nin aleyhine sonuçlanmış olsa da karara bağlanmış olması sevindiricidir. Dava bu kadar uzun sürememiş olsaydı, beldedeki bu çarpık düzen ortaya çıkmazdı" dedi. 
     
</TEXT>
</DOC>
