<DOC>
<DOCNO> 366770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonspo40.html </URL>
<DATE> 2005/08/03/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Trabzonspor 1 - Anorthosis Famagusta 0 Maç sonucu 
</HEADLINE>
<TEXT>

     Trabzonspor, Avrupa Şampiyonlar Ligi 2. ön eleme turu rövanş maçında, Kıbrıs Rum kesiminin Anorthosis Famagusta takımını 1-0 yenmesine karşın ilk maçtaki 3-1’lik yenilgisi nedeniyle kupadan elendi. Anorthosis Famagusta, 3. ön eleme turuna yükselen takım oldu. 
     Orta alanda çok pas hatası yapan ve üstünlüğü ele geçiremeyen Trabzonspor’da, forvet oyuncuları 40. dakikaya kadar kendilerinden beklenen pozisyonlara giremedi ve gol vuruşu yapamadı. 40. dakikada Gökdeniz’in sağdan taşıyarak ceza alanı yan çizgisinden yaptığı ortada, penaltı noktası üzerinde savunma oyuncularının arasından iyi yükselen Fatih, güzel bir kafa vuruşuyla topu filelere göndererek takımını 1-0 öne geçiren golü attı. 
     Oyunu kendi sahasında kabul eden Anorthosis Famagusta kontrataklarla Trabzonspor kalesinde gol aradıysa da başarılı olamadı. 
     6. dakikada Volkan’ın sağdan pasında ceza alanı içinde topla 
     buluşan Celaleddin’in şutunda, kaleci Georgallides topu kornere çeldi. 
     26. dakikada Frousos’un ceza alanı sağ çaprazından çektiği sert 
     şutta, top auta gitti. 
     35. dakikada Fatih, ceza alanı yayı üzerinde topu Szymkowiak’a 
     indirdi. Bu futbolcunun sert şutunda meşin yuvarlak kale direğinin yanından az farkla auta gitti. 39. dakikada Frousos’un Trabzonspor yarı alanı ortalarından kullandığı faul atışında top kale direğinin üzerinden az farkla auta gitti. 40. dakika Gökdeniz’in sağdan ceza alanına gönderdiği topa penaltı noktasında iyi yükselen Fatih Tekke’nin kafa vuruşunda, meşin yuvarlak kaleci Georgallides’in sağından filelerle buluştu 1-0. Bundan sonraki dakikalarda başka gol olmadı ve ilk yarı Trabzonspor’un 1-0 üstünlüğüyle sona erdi. 
     İkinci yarıya Adem’in yerine Mehmet Yılmaz’ı alarak hücum gücünü artıran Trabzonspor, ilk yarıya oranla daha fazla pozisyon bulsa da forvet oyuncuları gol vuruşunu yapamadı. 
     49. dakikada Fatih’in ceza alanı dışından çektiği sert şutta, top 
     auta gitti. 
     52. dakikada Haber’in ceza alanı dışından yerden çektiği sert 
     şutta, köşeye giden topu kaleci Jefferson uzanarak kontrol etmeyi başardı. 
     56. dakikada Gökdeniz’in pasıyla ceza alanında topla buluşan 
     Mehmet Yılmaz, meşin yuvarlağı daha uygun durumdaki Fatih’e aktardı. 
     Pozisyonunu kaybeden Fatih, kendisinden beklenen vuruşu yapamadı. 
     61. dakikada Mehmet Yılmaz’ın ceza alanı dışındaki Szymkowiak’a 
     indirdiği topa, bu futbolcu sert ve düzgün vurdu. Meşin yuvarlak az farkla kalenin yanından auta gitti. 
     63. dakikada Szymkowiak’ın ceza alanı dışından kullandığı faul 
     atışında, barajdaki defans oyuncusuna çarpan top az farkla kornere çıktı. 
     74. dakikada Celaleddin’i düşüren Katsavakis, ikinci sarı karttan 
     kırmızı kart görerek oyun dışı kaldı. 
     81. dakikada Fatih’in sağdan ara pasında ceza alanında topla 
     buluşan Gökdeniz’in kaleciyle karşı karşıya kaldığı pozisyondaki kafa vuruşunda, meşin yuvarlak az farkla auta gitti. 
     90. dakikada Emrah’ın sağdan ortasında ceza alanı içindeki Mehmet 
     Yılmaz’ın kafa vuruşunda top yandan auta gitti. 
     Uzatma dakikalarında Szymkowiak’in Celaleddin’e gönderdiği topu bu futbolcu filelere gönderdi. Karşılaşmanın yardımcı hakemi, ofsayt gerekçesiyle golü geçersiz saydı. 
     Karşılaşma, Trabzonspor’un 1-0 üstünlüğüyle sona erdi. Ancak bu sonuçla Şampiyonlar Ligi 3. ön eleme turuna çıkan taraf Anorthosis Famagusta oldu. 
     
</TEXT>
</DOC>
