<DOC>
<DOCNO> 369999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo16.html </URL>
<DATE> 2005/08/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Galatasaray 8 futbolcuyla çalıştı... 
</HEADLINE>
<TEXT>

     Galatasaray, Turkcell Süper Ligi'nin 3. haftasında Malatyaspor ile yapacağı maçın hazırlıklarına, 1 günlük iznin ardından yeniden başladı. 
     Teknik direktör Eric Gerets yönetiminde Florya Atatürk Ormanı'nda gerçekleştirilen ve yaklaşık 1 saat süren çalışmada, milli takımlarda bulunan ve sakat oyuncularından yoksun sarı-kırmızılılarda, 8 futbolcu yer aldı. 
     Antrenör Erdal Keser'in esprili bir biçimde, ''Her futbolcuya bir antrenör düşüyor'' diyerek başlattığı idmana Cihan, Cihancan, İbrahim, Orhan, Ümit, Volkan, Yalçın ve Zafer katıldı. 
     Antrenmana, milli takımlarda bulunan futbolcuların yanısıra, sakatlıkları süren Ayhan ve Suat ile bademcik iltihaplanması geçiren ve ateşi çıktığı açıklanan Altan da katılmadı. 
     Kros çalışmasının hemen başında sol arka adalesindeki ağrıları artan antrenör Erdal Keser, çalışmayı sürdüremeyerek tesislere döndü. 
     Sarı-kırmızılılarda Ergün Penbe, Hakan Şükür, Hasan Şaş ve Necati Ateş A Milli Takım, Fevzi Elmas, Cafercan Aksu, Uğur Uçar, Sabri Sarıoğlu Ümit Milli Takım, İliç, Song, Saidou ve Tomas ise ülke milli takım kadrolarına çağrıldılar. 
     Bugünkü kros çalışmasında yer almayarak tesislende ayrı çalışan Mondragon'un da gelecek hafta Kolombiya'nın Uruguay ile yapacağı maç için ülkesine gideceği kaydedildi. 
     Galatasaray, Malatyaspor maçı hazırlıklarını, akşam yapacağı idmanla sürdürecek. 
     
</TEXT>
</DOC>
