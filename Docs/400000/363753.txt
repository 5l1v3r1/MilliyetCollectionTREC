<DOC>
<DOCNO> 363753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/ekonomi/aeko.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç - UniCredito'ya YKB için hükümetten güvence 
</HEADLINE>
<TEXT>


Cumhurbaşkanı'nın Bankacılık Yasası'nda 'sandıkların SSK'ya devri' maddesini veto etmesiyle Yapı Kredi Bankası'nın satışı belirsizliğe girdi. Alıcı Koç - Unicredito'nun beklentisini Şener yanıtladı Yasayı aynen geçiririz 

KADİFE ŞAHİN 

Nisan ayında resmi açıklamayla başlayan Türkiye'nin en büyük bankalarından Yapı Kredi'nin Koç Finansal Hizmetler'e KFS - Koç ile UniCredito'nun ortaklığı hisse devri Cumhurbaşkanı Ahmet Necdet Sezer'in, bankacılık yasasının üç maddesini veto etmesiyle belirsiz yeni bir sürece girdi. 
Cumhurbaşkanı Sezer, Yapı Kredi Bankası'nın hisselerinin fona alınan Pamukbank'ın eski sahibi Mehmet Emin Karamehmet'ten KFS'ye devrinde pazarlık maddesi olan banka mensupları yardım ve emekli sandığının SSK'ya devir maddesini veto etti. Sezer'in Meclis'e geri yolladığı bankacılık yasasının 23'üncü maddesi Yapı Kredi'nin satışında kilit madde iken aslında emekli ve çalışan sandıklarına sahip tüm bankaları ilgilendiriyor. 

Ortaklar acil toplandı 
Önceki gün yaşanan bu gelişmeyi değerlendiren bürokratik çevreler, konunun belirsizlik sürecine kilitlenmemesinin hükümetin tavrına bağlı olacağını belirtiyor. Meclis'in ekim ayında açılacağını hatırlatan bürokratlar, ağustos ve eylülü kapsayan tatil döneminin uzun bir süreç olduğunu söylediler. Bu arada YKB hisselerinin Çukurova Grubu'ndan KFS'ye devri için 2004'ün son aylarından bugüne değin yoğun mesai ve enerji harcayan Koç Grubu ve İtalyan ortağı UniCredito da son gelişmeleri değerlendirmek üzere bir araya geldi. 

'Meclis tatilde, BDDK değil' 
KFS yetkililerinin, hükümetin atacağı adımları bekleyeceği ifade edildi. Bankacılık Düzenleme ve Denetleme Kurumu'nun ise tatilde olmadığını vurgulayan bir bürokrat, Koç - UniCredito'nun YKB'nin hisse devri için kuruma başvuruda bulunabileceğini kaydetti. Bürokrat, UniCredito'nun da devir konusunda ilgili kurumlardan yasal bir ön izin aldığını belirtti. 

'Cumhurbaşkanı bürokrasiye sormadı' Cumhurbaşkanı Sezer'in bankacılık yasasını değerlendirme sürecinde BDDK ve TMSF yetkililerinden çeşitli konularda bilgi aldığı belirtildi. Sezer'in her iki kurumun yetkililerinin görüşlerine başvururken banka sandıklarına ilişkin düzenleme konusunda bilgi almadığı ifade edildi. Yapı Kredi'nin hisse devrinin ekonomiye ve bankacılık sektörünü etkileyen önemli bir konu olduğunu kaydeden bürokratlar, "Bilgi alınsaydı, değerlendirmesi farklı olabilirdi" dedi. 

'Yasa aynen geçer' ERAYDIN AYTEKİN Sivas DHA 
Devlet Bakanı ve Başbakan Yardımcısı Abdüllatif Şener, "Hükümet olarak Bankacılık Yasası'nın tekrar aynen Meclis'ten geçirilmesi gerektiği kanaatindeyiz" dedi. 
Çeşitli gezi ve incelemelerde bulunmak üzere Sivas'a giden Şener basın mensuplarının sorularını yanıtlarken, önceki gün Cumhurbaşkanı Ahmet Necdet Sezer tarafından, Bankacılık Yasası'nın üç maddesinin tekrar görüşülmek üzere TBMM'ye iade edildiğini hatırlattı. Meclis'in açılmasıyla birlikte bu kanunun TBMM'de tekrar ele alınacağını belirten Şener, şöyle devam etti 
"Bu maddeyle ilgili yapmış olduğumuz değerlendirme sonrasında hemen şunu belirtelim ki 200 maddeye yakın bir kanun tasarısının diğer maddelerinin uygun görülmesi önemli. Ancak, bu üç maddeyle ilgili değerlendirmeler açısından baktığımızda da farklı yorumlara sahip olmamız mümkün. Özellikle banka sandıklarıyla ilgili geçici 23. maddeye ilişkin değerlendirmeyi de gözden geçiriyoruz." 
Söz konusu maddenin yapılmakta olan sosyal güvenlik reformu açısından da önemli olduğunu vurgulayan Şener, "Bizim kurmaya çalıştığımız, sosyal güvenlik kurumlarının tek çatı altında toplanması. Birbirinden kopuk ve dağınık birtakım yapılanmaların tek çatı altında anlaşılır bir yapılanmaya dönüştürülmesi. Sandıklarla ilgili madde mutlaka Meclis'te tekrar yasalaşması gereken bir maddedir" diye konuştu. 

'Seçim, vaktinde olur' 
Bir gazetecinin "Sürekli erken seçim gündeme geliyor, hükümet olarak böyle bir düşünceniz var mı " şeklindeki sorusunu şöyle yanıtladı 
"Şu anda Türkiye'de siyasi bir istikrar vardır. Üç yıl daha dolmadan, yıllar sonra siyasi istikrarın oluştuğu bir dönemde, seçim tartışmaları yapmak yanlış olur. Seçim vaktinde yapılacaktır." 


</TEXT>
</DOC>
