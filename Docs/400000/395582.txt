<DOC>
<DOCNO> 395582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur51.html </URL>
<DATE> 2005/11/16/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Türk Profesöre, İtalyan Liyakat Nişanı... 
</HEADLINE>
<TEXT>

     Ege Üniversitesi eski rektörlerinden Prof. Dr. Refet Saygılı, İtalya Cumhurbaşkanlığı'nca liyakat nişanıyla ödüllendirildi. 
     İtalya Cumhurbaşkanı Carlo Azeglio tarafından Türk İtalyan ilişkilerinin gelişmesine katkılarından dolayı liyakat nişanı verilmesi kararlaştırılan Prof. Dr. Refet Saygılı, nişanı, İtalya'nın İzmir Konsolosu Michele Tommasi'den aldı. 
     Konsolos Tommasi, İzmir İtalyan Kültür Merkezi'nde düzenlenen törende, Prof. Dr. Saygılı'nın, Ege Üniversitesi Rektörlüğü sırasında İtalya ile Türkiye arasında bilim, kültür ve sanat alanındaki ilişkilerin gelişmesinde önemli katkılar sağladığını belirtti. 
     Prof. Dr. Saygılı'nın üniversitede İtalyanca Kürsüsü'nün kurulmasını sağladığını hatırlatan Tommasi, ''Göstermiş olduğu bu büyük katkılardan dolayı Cumhurbaşkanımız kendisini liyakat nişanıyla ödüllendirmişlerdir'' dedi. 
     Daha sonra Konsolos Tommasi, Prof. Dr. Saygılı'nın yakasına liyakat madalyasını iğneledi. 
     Prof. Dr. Saygılı da büyük onur duyduğunu ifade ederek, ''Bu nişan hayatımda önemli bir yer alacaktır. Bu nişanı Türkiye ile İtalya arasındaki son zamandaki dostluğun da bir nişanesi olarak kabul ediyorum'' diye konuştu. 
     Törende ayrıca, İzmir'de yaşayan İtalyan işadamları Livio Santore ve Alfredo Mario Bogdanichi ''çalışma yıldızı'', İzmir İtalyan Kültür Merkezi'nde kuruluşundan bu yana İtalyanca öğretmenliği yapan Reyhan Önören de ''dayanışma'' nişanlarıyla ödüllendirildi. 
     
</TEXT>
</DOC>
