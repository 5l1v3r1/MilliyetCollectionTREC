<DOC>
<DOCNO> 383486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yasam/ayas.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya Maratonu AB'ye doğru koşuldu 
</HEADLINE>
<TEXT>


"Ecdadımız da hep Doğu'dan Batı'ya koşmuştur. Bu, AB'ye doğru bir koşudur." Bakan Mehmet Ali Şahin'in bu sözleriyle başlayan 27. Avrasya Maratonu'yla dün Boğaziçi Köprüsü şenlik alanına döndü 

Mehmet Demirkaya 

İstanbul Büyükşehir Belediyesi tarafından organize edilen ve bu yıl 'Dünyada Barış İçin' sloganıyla koşulan 27. Kıtalararası Avrasya Maratonu ile Halk Koşusu öncesi Boğaziçi Köprüsü üzerinde 'Barış Şenliği' düzenlendi. Halk Koşusu sırasında, keyifli bir gün geçirenlerin yanı sıra 'fırsatı değerlendirip' eylem yapanlar da vardı. 

Balon ve güvercin uçuruldu 
Avrasya Maratonu için Boğaziçi Köprüsü'nün ortasındaki sarı çizgi üzerinde düzenlenen 'Barış Şenliği'ne Devlet Bakanı Mehmet Ali Şahin'in yanı sıra, İstanbul Valisi Muammer Güler ve İstanbul Büyükşehir Belediye Başkanı Kadir Topbaş da katıldı. Şenlikte, konuşmaların ardından ülke bayraklarının asılı olduğu 60 büyük balon, 20 bin normal balon ile 50 adet beyaz güvercin gökyüzüne uçuruldu. 
Maraton saat 09.00'da Şahin tarafından başlatıldı. 42 kilometre 195 metrelik maraton, Boğaziçi Köprüsü gişelerinin 800 metre doğusundan başlayıp İnönü Stadı'nda bitti. 
Saat 09.30'da Altunizade'de 'Halk Koşusu'nu başlatan Bakan Şahin, "Asya'dan Avrupa'ya sadece barış için değil, daha fazla demokrasi ve özgürlük için de koşacağız. Ecdadımız da hep Doğu'dan Batı'ya koşmuştur. Bu, tüm değerlerimizle birlikte AB'ye doğru da bir koşudur" dedi. 
Sabah erken saatlerde havanın yağışlı olmasına rağmen, katılım yoğundu. 
8 kilometrelik Halk Koşusu'nu Taksim'de tamamlayanlara günün anısına bir madalya, tişort ve katılım belgesi verildi. Koşuya katılanlar, Taksim Meydanı'na İSKİ tarafından konulan 8'er vanalı 5 tankerden su ihtiyacını karşıladı. 

Birinciler Kenya ve Rusya'dan 

Erkeklerde ilk 3 Kenyalı 
Maratonda 2.15.13'lük derecesiyle Kenya'dan Joseph Mbithi 1., 2.15.47'lik derecesiyle Hillary Koech Kipkering 2., 2.16.07'lik derecesiyle Benson Mutisya Mbithi 3. oldu. 

Bayanlarda rekor kırıldı 
Kadınlar yarışını ise Rus Madina Biktagirova ise 2.34.25'lik derecesiyle parkur rekoru kırarak kazandı. 2.36.42'lik derecesiyle Natalia Volgina 2.'liği, 2.37.33'lük derecesiyle Zhanna Malkova da 3.'lüğü kazandı. 

Türklerin en iyisi 7. oldu 
Erkeklerde, Türk sporculardan en iyi dereceyi 15. olan Ahmet Yavuz, bayanlarda ise 7. olan Lale Öztürk yaptı. İnönü Stadı'nda yapılan madalya töreninde, dereceye girenlere yaklaşık 200 bin dolar para ödülü de dağıtıldı. 

Eylem de vardı, eğlence de 

Başörtüsü ve sigara içmeyen öğretmen için yürüdüler 

Maraton'da spor ve eğlence kadar eylem de vardı... Boğaziçi Köprüsü'nün Avrupa yakası çıkış noktasına yakın bir yerde, üzerlerinde yazılar olan beyaz giysiler giyen kadın ve erkeklerden oluşan 22 kişilik grup, ellerinde dövizlerle, "Başörtüsü onurumuzdur, koruyacağız" şeklinde slogan attı. Bunun üzerine polis, grubun önünü keserek 22 kişiyi gözaltına aldı. Gözaltına alınanlar akşam üzeri serbest bırakıldı. Bunun yanı sıra bir grup veli ve öğrenci de "Sigara içmeyen öğretmenler istiyoruz" pankartları taşıyıp slogan attı. 

Köprüde 'pazar keyfi' 

Koşu daha çok halk yürüyüşünü andırıyordu. Boğaziçi Köprüsü'nü yılın bir günü yaya olarak geçme şansı yakalayan halk, günün anısına köprü üzerinde, çoğunluk cep telefonlarıyla olmak üzere bol bol fotoğraf çektirdi. 

Doğum günü kutladılar 
Fotoğraf çektirdikten sonra köprünün ortasından geri dönenler de oldu. Devlet Bakanı Mehmet Ali Şahin ile İstanbul Büyükşehir Belediye Başkanı Kadir Topbaş vatandaşların fotoğraf karelerinde en çok görmek istediği kişilerdi. 
7'den 70'e, engellisi, genci, yaşlısı köprüden geçmenin cazibesine kapıldı. Bebeğini, sevgilisini, eşini, arkadaşını, çocuğunu alan köprüye koştu. Çekirdek yiyen, simitle kahvaltı yapan, durup manzarayı izleyenler vardı... Köprünün orta yeri daha da eğlenceliydi. Tavla partisi, tekvando gösterisi, doğum günü kutlaması, halk oyunu gösterileri de köprünün ortasında yapıldı. 


</TEXT>
</DOC>
