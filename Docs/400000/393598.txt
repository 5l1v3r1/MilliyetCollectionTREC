<DOC>
<DOCNO> 393598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/guncel/axgun01.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bomba' gerilimi 
</HEADLINE>
<TEXT>


Hakk ri'nin Şemdinli ilçesinde bir hafta aradan sonra meydana gelen patlamanın ardından, bombacı olduğu öne sürülen kişi linç edilmek istendi. Bir grup, polis otolarını yakmaya kalktı 

BEHÇET DALMAZ, ERKAN ÇOBANOĞLU Hakk ri DHA 

Şemdinli, bir hafta aradan sonra yine bombalı saldırıyla sarsıldı. Bir kişinin öldüğü, dört kişinin yaralandığı patlamadan sonra bir grup, eylemlerin faillerinin yakalanamadığını belirterek polis otolarını yakmaya kalkıştı. Gösteriler sırasında da bir vatandaş kim tarafından açıldığı belli olmayan ateş sonucu hayatını kaybetti. 

Yine aynı cadde 
Cumhuriyet Meydanı'nda 1 Kasım gecesi bomba yüklü bir aracın patlaması sonucu 7'si güvenlik görevlisi 23 kişi yaralanırken, 67 ev ve işyeri de kullanılmaz hale gelmişti. Teröristlerin dünkü hedefi de Cumhuriyet Caddesi'ndeydi. 

İşadamının otomobili... 
3 Kasım 2002 seçimlerinde ANAP'tan milletvekili aday adayı olan işadamı Celal Özer'e ait Özipek Pasajı'nda bulunan Umut Kitabevi önüne konulan bomba 12.15 sıralarında patladı. 
Olay yerinden geçen Mehmet Zahir Korkmaz öldü, 4 kişi ağır yaralandı. Özipek Pasajı başta olmak üzere çok sayıda işyerinin camları kırıldı, tahrip oldu. 

Linç girişimi 
Olay yerinde toplananlar, bombayı koyduğunu ileri sürdükleri bir kişiyi yakalayarak linç etmek istedi. Kalabalığa müdahale eden güvenlik güçleri, havaya ateş açarak kurtardıkları kişiyi emniyete götürdü. 

Polise saldırı 
Bombalı eylemlerin aydınlatılamadığını belirten bir grup, patlamayla ilgili incelemelerde bulunan güvenlik güçlerine tepki gösterdi. 
Polis otolarına saldıran bu kişiler, 2 aracı yakmaya çalıştı. Ancak polis saldırıyı engellemeyi başardı. Arbedede yaralanan 4 kişi hastaneye kaldırıldı. 

Protesto yürüyüşü 
Giderek büyüyen ve sayıları 300'ü bulan kalabalık, saldırıyı protesto ederek hükümet konağına doğru yürüyüşe geçti. 
Göstericileri engellemeye çalışan DEHAP'lı Belediye Başkanı Hurşit Teken, atılan taşlarla hafif yaralandı. Barikatlar kuran polis, protestocuları güçlükle durdurabildi. Lastik yakan ve 3 otomobili ateşe veren göstericiler, elektrik direklerini yıkarak barikatlar oluşturdu. 
Hava karardıktan sonra yeniden kalabalıklaşan göstericilerin üzerine ateş açıldı. Kimin açtığı belirlenemeyen ateş sırasında Ali Yılmaz adlı gösterici yaşamını yitirdi, 2 kişi de yaralandı. Yaralılar ambulanslarla Yüksekova Devlet Hastanesi'ne kaldırılırken, protestocular ise dağıldı. 

Vali ilçede... 
Helikopterle ilçeye gelen Hakkari Valisi Erdoğan Gürbüz, Hakk ri Emniyet Müdürü Yaşar Ağadere, İl Jandarma Komutanı Kurmay Albay Erhan Kubat ile ilçede bulunan CHP Hakk ri Milletvekili Esat Canan, Şemdinli Kaymakamı Mustafa Cihan Feslihan, Şemdinli Belediye Başkanı Hurşit Tekin, toplantı yaparak alınması gereken önlemleri görüştü. 

Patlamaya hazır bomba 
Saldırıdan sonra operasyonlar düzenleyen güvenlik güçleri, ilçeye giriş çıkışları kapatarak, araçları aradı. Bir otomobilde, patlatılmaya hazır bomba bulundu. Sürücü gözaltına alındı. 
Bir başka otomobilde de 3 Kalaşnikov tüfek, bu silahlara ait 11 şarjör ve çok sayıda mermi, MKE yapımı 2 el bombası, bomba yapımında kullanılan malzemeler ve avcı yeleği bulundu. 
Teröristlerin, ilk patlamanın ardından bir arkadaşlarının yakalanması üzerine, 2. bombayı patlatamadan ilçeyi terk etmek istediği öne sürüldü. 


Kalaşnikov'lar çıktı 


Patlamadan sonra Şemdinli Hükümet Konağı'na yürümek isteyen grubu polis güçlükle durdurdu. Olayların patlak verdiği yerde bulunan beyaz renkli Renault 19 otomobil, öfkeli kalabalık tarafından tekmelendi. Bagajından Kalaşnikov tüfekler çıkan otomobilin, askeri birliğe ait olduğu öne sürüldü. 




</TEXT>
</DOC>
