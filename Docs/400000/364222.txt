<DOC>
<DOCNO> 364222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/dunya/axdun01.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Medreselere büyük gözaltı 
</HEADLINE>
<TEXT>



Londra'da 7 Temmuz'da düzenlenen ve 56 kişinin öldüğü terör saldırılarının faili 4 teröristten Pakistan asıllı olan, Mohammad Sidique Khan, Shehzad Tanweer ve Hasib Hussain'in, saldırılardan önce Pakistan'daki medreselerde bir süre eğitim gördüklerinin anlaşılmasıyla İslami eğitim veren bu kuruluşlar bir kez daha gündeme geldi. 
BBC'ye göre, Pakistan'da sayıları 20 bini bulan medreselerin büyük bölümü, çoğunluğu yoksul kesimlerden gelen çocuk ve gençlere din eğitimi veren kuruluşlar olarak biliniyor. Ancak Afganistan'ı bir süre yöneten köktendinci Taliban hareketi mensuplarının da burada eğitim görmüş olması, bazı medreselerin öğrencilerine radikal İslamcı görüşler empoze ettiğini kanıtlıyor. Pakistan medreselerinde şu anda 1.7 milyon öğrencinin eğitim gördüğü tahmin ediliyor. 
Pakistan'daki medreselerin sayısı Sovyetler Birliği'nin 1979'da Afganistan'ı işgal etmesiyle büyük artış gösterdi. Bu dönemde Afganistan'da Kızıl Ordu'ya karşı savaşan mücahitlerin, genç mücahit adaylarına dini ve askeri eğitim vermek amacıyla kullandığı medreseler, Batı'dan ve Körfez ülkelerinden büyük maddi yardım alarak geliştiler. Binlerce mücahit, medreselerde eğitimlerini tamamladıktan sonra Afganistan'a giderek Sovyetler'e karşı savaştı. Taliban'ın çekirdeğini de bu kişiler oluşturdu. 


</TEXT>
</DOC>
