<DOC>
<DOCNO> 355476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur22.html </URL>
<DATE> 2005/06/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yakalanacağını anlayan kapkaççı, kendini bıçakladı 
</HEADLINE>
<TEXT>

     Kayseri'de, kapkaç girişiminde bulunan ve polis tarafından kovalanan kapkaççı, girdiği evde yakalanacağını anlayınca, kendini bıçakladı. Kapkaççı, hastaneye kaldırılırken yolda hayatını kaybetti. 
     T.K ve G.G, Belsin semtinde, çalıntı mopetle bir kadının çantasını almak istediler, ancak başarılı olamadılar. Olayın polise bildirilmesi üzerine, Osman Kavuncu Caddesi'nde polis ekiplerince sıkıştırılan kapkaççılar, mopeti bırakarak Kayseri Şeker Fabrikası bahçesine girdiler. 
     Fabrikanın güvenlik ekiplerinin de yardımıyla G.G. yakalanırken, yaya olarak kaçan T.K, Şeker Tepeevler Mahallesi'nde bir eve girdi. Burada, polis ekiplerinin geldiğini gören T.K, üzerinde taşıdığı bıçağı göğsüne sapladı. 
     T.K, polis ekiplerinin olay yerine çağırdığı ambulansla hastaneye kaldırılmak istenirken yolda hayatını kaybetti. 
     G.G'nin gözaltına alındığı, olayla ilgili soruşturmanın sürdürüldüğü bildirildi. 
     
</TEXT>
</DOC>
