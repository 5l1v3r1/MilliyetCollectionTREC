<DOC>
<DOCNO> 377097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sonspo09.html </URL>
<DATE> 2005/09/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hamle sırası Danimarka'da 
</HEADLINE>
<TEXT>

     Türkiye, Ukrayna'yı yenerek kendi hamlesini yaptı. Şimdi gözler 8 Ekim'deki Danimarka-Yunanistan maçında. Türkiye'nin play-off'a kalabilmesi için Vikinglerin, evindeki maçtan puan çıkarması gerekiyor. 
     Almanya 2006 yolunda son düzlüğe gelinirken Türkiye, grupta çekiştiği rakiplerinden nihayet üç puan alabilmeyi başardı. Yunanistan ve Danimarka serilerini beraberlikle kapatan Ay-Yıldızlılar, kritik Ukrayna deplasmanından Tümer'in attığı golle galip ayrılarak yeniden umutlandı. 
     Milliler sabaha karşı İstanbul'a dö-nerken NTV'ye Ukrayna maçını ve 8 Ekim'deki Danimarka-Yunanistan maçını değerlendiren teknik direktör Fatih Terim, oyuncularının performansıyla ilgili olarak "Tümer yine jeneriklere geçecek bir gol attı. Volkan 40 yıllık kaleci gibi oynadı. Hakan, son yıllardaki en iyi mücadelesini verdi. Fatih fizik olarak eksik durumda" ifadesini kullandı. 
     Terim 8 Ekim'deki Danimarka-Yunanistan maçında, ev sahibi takımın avantajlı olduğunu belirterek, "Danimarka, özellikle kendi evinde çok iyi maçlar çıkarıyor. Hızlı ve kalabalık hücum yapamayan Yunanistan'ın, işi zor" şeklinde konuştu. Terim, kanat ve beklerde yaşanan sıkıntı ile ilgili "Ümit ve Hamit ellerinden gelenin en iyisini yaptı. Ama, devşirme oyuncu aslı gibi olmuyor. Biz, alt kadrolarda çalışan arkadaşlarla bir çalışma içerisindeyiz ve kısa zamanda bir liste açıklayacağız. Bu listedeki isimler, mercek altında olacak" diye konuştu. 
     
</TEXT>
</DOC>
