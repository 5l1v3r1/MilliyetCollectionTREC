<DOC>
<DOCNO> 353988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko07.html </URL>
<DATE> 2005/06/21/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ücretli kiraya ve gıdaya çalışıyor 
</HEADLINE>
<TEXT>

     Asgari ücretli ve memur aldığı maaş ve ücretle sadece kira ve gıda harcamasını karşılayabiliyor. 
     Asgari ücretin yüzde 71.6’sı, memur maaşının da yüzde 34.9’u kiraya gidiyor. Dört kişilik bir aile için belirlenen gıda harcamaları tutarı asgari ücretin yüzde 89.6’sını, ortalama memur maaşının ise yüzde 43.7’sini oluşturuyor. 
     Devlet İstatistik Enstitüsü’nün DİE tüketici fiyatları endeksini hesaplarken esas aldığı verilere göre, Türkiye genelinde ortalama konut kirası mayıs ayında bir önceki aya göre yüzde 1.2 oranında arttı. 
     Buna göre nisanda 247.63 YTL düzeyinde bulunan Türkiye genelindeki ortalama konut kirası 251 YTL’ye çıktı. Türkiye genelindeki ortalama kira ocak ayında 240.20 YTL düzeyinde bulunuyordu. Ortalama kira şubat ayında bir önceki aya göre yüzde 1.2’lik artışla 243.07 YTL olarak gerçekleşmişti. Türkiye genelindeki ortalama kira mart ayında ise 245.67 YTL olarak belirlenmişti. 
     
     KİRA ARTIŞI SABİT ÜCRETLİYİ VURDU 

     Mayıs sonu itibarıyla 251 YTL’ye ulaşan Türkiye genelindeki ortalama konut kirası asgari ücretli ve memurun da korkulu rüyası oldu. 
     Yılbaşından itibaren yılın tamamı için 350.15 YTL alan bir asgari ücretlinin mayıs ayında ücretinin yüzde 71.6’sını kiraya ayırması gerekti. Ocak itibarıyla asgari ücretin yüzde 68.6’sı, şubatta yüzde 69.4’ü, martta yüzde 70.2’si, nisanda da 70.7’si kira harcamasına gitmişti. 
     Mayıs sonu itibarıyla ortalama 718 YTL alan bir memurun maaşının da yüzde 34.9’u kiraya gitti. Ortalama düzeyde maaş alan bir memur ocak ayında maaşının yüzde 33.5’ini, şubatta yüzde 33.9’unu, martta yüzde 34.2’sini ve nisanda da yüzde 34.5’ini kira ödemelerine ayırdı. 
     
     GIDA HARCAMALARI NEREDEYSE ASGARİ ÜCRETİN TAMAMI KADAR 

     ANKA’nın kişi başına ortalama gıda tüketim miktarlarını ve toplam gıda harcamaları içindeki ağırlıklarını temel alarak oluşturduğu gıda harcamaları endeksine göre ise dört kişilik bir ailenin gıda harcamaları tutarı mayıs sonu itibarıyla 313.72 YTL düzeyine ulaştı. 
     Dört kişilik bir ailenin gıda harcamaları tutarı ocak ayında 318.57 YTL, şubatta 217.47 YTL, martta 316.84, nisanda 321.84, mayısta da 313.72 YTL düzeyinde gerçekleşti. Ayda eline 350.15 YTL geçen bir asgari ücretlinin dört kişilik bir ailenin gıda harcamalarını karşılayabilmesi için ocak ayında maaşının yüzde 91’ini ayırması gerekirken, mayıs ayında mevsimsel etkiler dolayısıyla gıda fiyatlarındaki ucuzlamanın da etkisiyle yüzde 89.6’sını ayırması yeterli oldu. 
     Asgari ücretlinin tek kişi için yapması gereken gıda harcaması tutarı ise mayıs sonu itibarıyla ücretinin yüzde 22.4’üne denk geldi. Mayıs sonu itibarıyla ortalama düzeyde ücret alan bir memurun ise gıda harcamaları için maaşının yüzde 43.7’sini ayırması gerekiyor. 
     Gıda harcamaları ocak ayında ortalama memur maaşının yüzde 44.4’ünü, şubat ayında yüzde 30.3’ünü, mart ayında yüzde 44.1’ini, nisan ayında da yüzde 44.8’ini oluşturuyordu. Ortalama düzeyde ücret alan bir memurun tek kişi için yapması gereken gıda harcaması tutarı da mayıs sonu itibarıyla maaşının yüzde 10.9’una denk geldi. 
     
     GIDA VE KİRA HARCAMASI ASGARİ ÜCRETİN İKİ KATINA ULAŞTI 

     Mayıs sonu itibarıyla kira ve dört kişilik bir ailenin gıda harcaması tutarı toplamı asgari ücretin yüzde 161.2’siyle neredeyse iki katına ulaştı. Asgari ücretli bir kişinin kira ve gıda harcaması tutarı ise yüzde 94’le neredeyse ücretinin tamamını oluşturuyor. 
     Kira ve dört kişilik bir ailenin gıda harcaması tutarı toplamı memur maaşlarının yüzde 78.6’sını oluşturuyor. Ortalama düzeyde maaş alan bir memurun kira ve gıda harcaması tutarı ise maaşının yüzde 45.8’ine denk geliyor. 
     
     REEL KAYIP 

     Yılın tamamı için 350.15 YTL olarak belirlenen asgari ücretin yılın ilk beş ayında reel olarak 8.55 YTL kayba uğradığı belirlendi. Enflasyon oranlarındaki artışa bağlı olarak yılın tamamına kadar bu kaybın devam etmesi bekleniyor. 
     Memurlar ise temmuzda maaşlarına yüzde 4’le yüzde 6 arasında değişen oranlarda zam yapılacağı dolayısıyla asgari ücretlilere göre nispeten avantajlı durumda bulunuyor. 

     
</TEXT>
</DOC>
