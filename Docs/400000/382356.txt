<DOC>
<DOCNO> 382356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur17.html </URL>
<DATE> 2005/09/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Clinton’dan, okula başlayan Erkan Bebek'e mektup 
</HEADLINE>
<TEXT>

     
     Ergün AYAZ İZMİT Kocaeli , DHA 
     
MARMARA Depremi’nin ardından ülkemize gelen ve deprem bölgesi İzmit’te Doğukışla Çadırkenti’ni ziyareti sırasında, o tarihte ABD Başkanı olan Bill Clinton’un burnunu sıkınca bir anda herkesin ilgi odağı olan küçük Erkan, Clinton ile mektup arkadaşı oldu. Bu yıl ilköğretim 1'inci sınıfa başlayan ve 7 yaşında olan Erkan’a Bill Clinton kutlama mektubu gönderdi. 
     Deprem döneminde henüz 8 aylık olan, kamuoyunun Erkan bebek’ olarak tanıdığı Erkan Işık, annesinin kucağında ve şiddetli yağmur altında Bill Clinton’un konuşmasını izlerken, ABD başkanının dikkatini çekmişti. Korumalardan, bebeği isteyen ve annesinin kucağından alarak seven Bill Clinton, bir ara küçük Erkan’a burnunu kaptırmış ve bu kare de tüm Türk ve dünya basınında yer almıştı. 
     Aşçılık yapan babası Hacı Işık’ın ekonomik durumu uygun olmadığından çadırda kalan ve Erkan Işık ve ailesiyle ilgili haberler üzerine de, işadamı Kadir Has onların kiralık bir eve taşınmasını sağlayarak kira parasını üstlenmişti. 
     
     CLİNTON'UN MEKTUBU 
     Geçen yıl İzmit’teki Özel Muhsinler Öğretim Kurumu’nda ana sınıfına giden ve bu yıl ilköğretim birinci sınıfta dersbaşı yapan Erkan Işık, öğretmenlerinin de yardımıyla Bill Clinton’a mektup gönderip okula başladığını bildirdi. Clinton’dan da cevap gecikmedi. Okula gelen Bill Blinton imzalı mektubun tercümesi şöyle 
     Sevgili Erkan. 
     Değerli mektubun için çok teşekkür ederim. Hayatındaki herşeyin bu kadar iyi olduğunu öğrendiğime sevindim. Özellikle iyi bir eğitim aldığından dolayı mutluyum. Okulda sıkı çalışmak, ileride olmak istediğin ve yapmak istediğin her şeyi gerçekleştirmene yardımcı olacaktır. 
     Başkan olmanın en büyük ayrıcalıklarından biri, dünyadaki bütün insanlarla buluşup, onların ümitleri, korkuları ve hayallerinden haberdar olmaktır. Hayallerini farketmede yardımcı olmada önemli bir rol oynamış olduğumu bilmek, senden çok beni sevindiriyor. Amerika’nın güçlenmesine ve dünyanın gelişmesine yardımcı olmak için elimden geleni yapmaya devam ettikçe, senin bu mücadeleci hikayeni hatırlayacağım. 
     Parlak ve mutlu bir gelecek için iyi dileklerimle.'' Özel Muhsinler Koleji Müdürü Nimet Meydan, Bir süre önce Erkan Işık ile birlikte, onun yaşamının bir anda değişmesine neden olduğu için Bill Clinton’a teşekkür niteliğinde bir mektup yazmıştık. Ona karşılık cevap göndermiş. Erkan geçen yıl ana sınıfımıza geldi. Burada ücretsiz okuyor. Kırtasiye ihtiyaçlarını da Kadir Has karşılıyor. Bill Clinton’un mektuba cevap vermesi hepimizi duygulandırdı. Biz de kendisine bir cevap yazıp okulumuza davet edeceğiz'' dedi. 
     
</TEXT>
</DOC>
