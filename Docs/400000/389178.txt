<DOC>
<DOCNO> 389178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun31.html </URL>
<DATE> 2005/10/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Orhan Pamuk Alman basınında... 
</HEADLINE>
<TEXT>

     Almam Yayıncılar Birliği'nin ''Barış Ödülü''nü alan yazar Orhan Pamuk'a Alman basını geniş yer verdi. 
     Die Welt gazetesi, Pamuk'un ödül töreninde yaptığı konuşmada, Avrupa'da bazı toplumsal ve siyasi kesimlerde Türk karşıtı eğilimlerin olduğunu belirtmesine dikkati çekti. 
     Haberde, Pamuk'un Türkiye'de Türklüğe hakaret suçuyla yargılandığı da vurgulanırken, yazarın konuşmasından pasajlar sunuldu. 
     Frankfurter Rundschau gazetesi ''Türkiye'nin yeri Avrupa'dadır'' başlığı ile verdiği haberde, Pamuk'un ödül töreninden yaptığı konuşmaya geniş yer verdi. 
     Pamuk'un, Almanya'daki son seçimlerde bazı politikacıların Türkiye ve Türklerin üzerinden siyaset yapmasının, Türkiye'deki bazı politikacıların Avrupa'ya karşı tavır olmasından daha az tehlikeli olmadığını söylediği bildirildi. 
     Frankfurter Allgemeine Zeitung FAZ gazetesiyse Pamuk'un, Avrupa ile Müslüman Türkiye'nin buluşmasına katkı sağladığı için ödüle layık görüldüğüne dikkati çekerek, yazarın 1997 yılında bu ödülü alan Yaşar Kemal'den sonra, İslam dünyasından ödüle layık görülen ikinci yazar olduğunu vurguladı. 
     Berliner Morgenpost gazetesi de Pamuk'un ödül haberini manşetten duyururken, ödülün Pamuk'a veriliş nedeninin, hiçbir yazarın yapmadığı kadar batının tarihi izlerini doğuda, doğunun tarihi izleriniyse batıda araması olduğu belirtildi. 
     
</TEXT>
</DOC>
