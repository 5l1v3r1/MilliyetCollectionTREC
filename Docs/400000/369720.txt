<DOC>
<DOCNO> 369720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sondun22.html </URL>
<DATE> 2005/08/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Papadopulos Kazadan derin üzüntü duyuyorum 
</HEADLINE>
<TEXT>

     Kıbrıs Rum yönetimi lideri Tasos Papadopulos, Atina yakınlarında meydana gelen uçak kazasında çok sayıda kişinin hayatını kaybetmesinden ''derin üzüntü'' duyduğunu bildirdi. 
     Papadopulos, acil durum toplantısının ardından Larnaka havaalanında yardımcısı Kristodulos Paşardis tarafından okunan açıklamasında, kurbanların ailelerine başsağlığı dileyerek, ''Bu zor zamanda onları, bizim tam dayanışmamızı görecekleri yönünde temin etmek isterim'' dedi. 
     Bu arada, Rum Havayolu şirketi İlios'un sözcüsü, kazanın nedenleri konusunda tüm seçeneklerin araştırıldığını söyledi. 
     Sözcü Nikos Anastasiades, basına yaptığı açıklamada, havayolu şirketinin, 115 yolcu ve 6 kişilik mürettebatın ailelerine yardım etmek için elinden geleni yaptığını söyledi. 
     Kurtarma ekiplerinin bölgede çalışmalarda bulunduğunu ifade eden sözcü, yolcu ve mürettebatın ailelerine yardım için Larnaka havaalanında kriz idare merkezi kurulduğunu bildirdi. 
     Kıbrıs Rum yönetimi Dışişleri Bakanlığı ve polis merkezinde de kriz idare ekiplerinin çalışmalarda bulunduğu belirtildi. 
     Rum yönetiminden bir sözcü de, uçağın düşüşüne bir terörist saldırının neden olduğuna gösteren herhangi bir işaret bulunmadığını söyledi. 
     Sözcü, bununla birlikte tüm olası senaryolar üzerinde durulduğunu belirtti. 
     
</TEXT>
</DOC>
