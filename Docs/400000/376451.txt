<DOC>
<DOCNO> 376451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy16.html </URL>
<DATE> 2005/09/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
DEHAP yöneticilerinin yaptığı itiraz reddedildi 
</HEADLINE>
<TEXT>

     Genel Başkan Tuncer Bakırhan’ın da aralarında bulunduğu 8 DEHAP yöneticisinin, yurtdışına çıkış yasağı ile adli kontrol kararına yaptığı itiraz reddedildi. 
     Edinilen bilgiye göre, DEHAP yöneticileri adına avukat Mahmut Tanzi, DEHAP PM ve İl Başkanları Toplantısı Sonuç Bildirgesi’ne ilişkin yürütülen soruşturma kapsamında nöbetçi hakimlikçe verilen yurtdışına çıkış yasağı ve adli kontrol kararına geçen hafta itiraz etti. 
     Talebi değerlendiren Ankara 11. Ağır Ceza Mahkemesi heyeti, kararın usul ve yasaya uygun olduğu gerekçesiyle, itirazı oybirliğiyle reddetti. 
     Soruşturma kapsamında, DEHAP Genel Başkanı Tuncer Bakırhan, Genel Başkan Yardımcıları Orhan Miroğlu, Veli Büyükşahin ve Hatice Çoban, Merkez Yürütme Kurulu üyeleri Ali Can Ünlü, Muammer Değer ve Hüseyin Yılmaz, PM üyesi Mehmet Tusun’un, adli kontrol altına alınmalarına ve yurtdışına çıkışlarına yasak konulmuştu. 
     Bu arada, yurtdışı yasağı dolayısıyla DEHAP Genel Başkanı Bakırhan’ın davetli olduğu Avrupa Parlamentosu’ndaki "AB, Türkiye ve Kürtler" konulu konferansa 19 Eylül’de katılamayacağı öğrenildi. 
     Eski DEP milletvekilleri Hatip Dicle ve Selim Sadak’ın ise bu toplantıya katılacakları belirtildi. 
     
</TEXT>
</DOC>
