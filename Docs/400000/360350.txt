<DOC>
<DOCNO> 360350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun28.html </URL>
<DATE> 2005/07/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Filistin'de silahlı kişiler, içişleri bakan yardımcısını dövdüler... 
</HEADLINE>
<TEXT>

     Filistin'de, İçişleri Bakan Yardımcısı İbrahim Salame, silahlı ve maskeli kişilerce dövüldü. 
     İçişleri Bakanlığı tarafından yapılan açıklamada, Salame'nin Batı Şeria'daki Ramallah kentinde işe giderken, üç saldırganın aracına ateş açması üzerine durmak zorunda kaldığı ve daha sonra ''keskin aletlerle'' dövüldüğü belirtildi. Açıklamada, hastaneye kaldırılan Salame'nin durumunun ciddi olduğu kaydedildi. 
     Polisin saldırganları yakalamaya çalıştığı belirtilen açıklamada, Salame'nin niçin dövüldüğünün bilinmediği, ancak konunun soruşturulacağı ifade edildi. 
     Filistin Devlet Başkanı Mahmud Abbas, ''Bu gaddarlıktır. Güvenlik servisleri derhal ciddi tedbirler alacak ve bu olaya karışanların peşine düşecek. Bu olanlarla kararlı biçimde mücadele edeceğiz'' dedi. 
     Ocak ayında yapılan seçimi kazandıktan sonra Filistin ve İsrail arasında ateşkes yapılmasını sağlayan Abbas, özellikle El Fetih'in genç üyelerinin oluşturduğu silahlı grupları engellemek için büyük mücadele verdi. Gazze'de 10 gün önce, onlarca silahlı El Fetih üyesi bir hükümet binasını basarak, Abbas'tan kendilerini Filistin güvenlik güçlerine dahil etmesi için iyi bir anlaşma yapmasını istediler. 
     Abbas hükümeti geçen ay El Aksa Şehitleri Tugayları'nın yüzlerce silahlı üyesini sokaklardan uzak tutmak amacıyla Filistin güvenlik güçlerinde çalışmasını kabul etmişti. 
     
</TEXT>
</DOC>
