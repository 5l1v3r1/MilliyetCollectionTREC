<DOC>
<DOCNO> 350820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur37.html </URL>
<DATE> 2005/06/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
45 yaşında ve 34 dil ve lehçe biliyor... 
</HEADLINE>
<TEXT>

     Belçikalı Dilbilimci Johan Vandewalle, 13 yaşında geldiği İstanbul’da Türkçeye ilgisiyle başlayan dil merakı sonucu, 34 dil ve lehçe öğrendi. 
     Ankara’nın Kızılcahamam İlçesi’nde düzenlenen "3. Uluslararası Yabancılar için Türkçe Yarışması"na davetli olarak gelen Vandewalle 45 , AA muhabirine yaptığı açıklamada, anadilinin Flemenkçe olduğunu belirterek, küçük yaşlarından itibaren yabancı dillere merak duyduğunu söyledi. 
     İlkokulda Fransızca, orta ve lise öğreniminde Latince, İngilizce ve Almanca öğrendiğini ifade eden Vandewalle, şu anda ise 34 dilin yapılarını bildiğini ve bu dilleri konuşabildiğini kaydetti. Gent Üniversitesi’nden yüksek mimar mühendis diplomasını aldığını belirten Vandewalle, daha sonra aynı üniversitede "Slav Dilleri, Şarkiyat ve Genel Dilbilim" okuduğunu kaydetti. 
     
     TÜRKLERİN MİSAFİRPERVERLİĞİ... 
     Türkçe ile ilk kez 1973’te yaptığı bir İstanbul gezisi sırasında tanıştığını belirten Vandewalle, şunları kaydetti 
     "O zaman 13 yaşındaydım. O gezide yaşadığım misafirperverlik beni çok etkiledi ve Türkçeyi öğrenmeye sevk etti. Türkçeyi biraz öğrenince, matematiksel yapısına hayran kaldım. Ve bu dili, bütün yanlarıyla incelemeye karar verdim." Vandewalle, Belçika’ya döndükten sonra Türkçeyi öğrendiğini, daha sonra da Osmanlıca ve eski Uygur Türkçesini öğrenerek Orhun Abidelerini incelediğini anlattı. 
     
     VANDEWALLE’NİN BİLDİĞİ DİLLER... 
     Wandewalle, Flemenkçe, Latince, İngilizce, Almanca ve Türkçenin yanı sıra Farsça, Çağdaş Arapça, Rusça, Osmanlıca, Klasik Arapça ve Eski Slavcayı öğrendiğini kaydetti. 
     Türkçeye olan merakının ardından da Özbek, Kazak, Kırgız, Türkmen, Azeri, Uygur, Tatar, Başkurt, Tuva, Orhon, Eski Uygur, Kuman ve Çağatay Türkçeleri ile Tacikçeyi de kendi kendine öğrendiğini söyledi. 
     Arapça kursu sonucunda da Mısır ve Fas Arapçasını öğrendiğini anlatan Vandewalle, yalnızca seyahatlerde kullanmak amacıyla da İtalyanca, Arnavutça, Yunanca, Hintçe, Urduca ve Fince öğrendiğini söyledi. 
     Vandewalle, sadece dil merakından dolayı da Gaelic, Japonca, Svahili ve Sırpça kitaplar okuduğunu ve bunları anlayabildiğini kaydetti. 
     
     "AMACIM REKOR KIRMAK DEĞİL..." 
     Johan Vandewalle, dil öğrenmenin paha biçilmez bir zenginlik olduğunu vurgulayarak, amacının, bu zenginliği insanlarla paylaşmak ve onlara da öğretmek olduğunu kaydetti. 1987 yılında katıldığı yarışmada, 22 yaşayan dili kullanarak "en çok dil bilen Belçikalı" unvanı aldığına işaret ederek, "Ancak amacım, dil konusunda rekor kırmak değil. Azimli olduktan sonra öğrenilemeyecek dil yoktur" dedi. 
     Vandewalle, Belçika’da bulunan ve başkanı olduğu "Oryantal, Doğu Dilleri ve Kültürleri Öğretim Merkezi"nde farklı düzeylerde konuşulan Türkçe ve Arapça dersleri verdiğini, ayrıca değişik ülkelerde yaşayan ve Türkiye Türkçesini öğrenmek isteyenler için "Türkçekent", Türk lehçelerine meraklı olanlar için de "Türkçestan" adlı internet siteleri hazırladığını bildirdi. 
     Çokdilliliğini büyük ölçüde Türkçeye borçlu olduğunu vurgulayan Vandewalle, Türk dilinin, tarihinin hiçbir döneminde şimdiki kadar geniş bir kitle tarafından kullanılmadığını söyledi. 
     Johan Vandewalle, Türkiye’de Cumhuriyet’le başlayan dil devriminin, ’rayından çıkmış’ Türkçeyi yerine oturttuğunu ve bunda da büyük başarı sağlandığını belirterek, şunları kaydetti 
     "Türkçedeki Arapça-Farsça oranı, artık normal denilebilecek boyutlara döndü. Ortaya çıkan yeni bir kavrama karşılık türetmek gerekince de artık Arapça kök ve kalıplara başvurulmamaktadır. Hiç şüphesiz Bilgisayar sözcüğü 100 yıl önceki Türkçede çok kaba bulunurdu, onun yerine hessabe veya hasub sözcükleri daha çok kabul görürdü. Dil devrimi sayesinde, Türkçe yok olmaktan kurtuldu." Bu arada, Kızılcahamam’da yapılan "3. Uluslararası Yabancılar için Türkçe Yarışması"na katılan 49 ülkeden 200’e yakın çocukla konuşan Vandewalle, ilk kez tüm dilleri aynı anda pratik yaparak kullandığını kaydetti. 
     
</TEXT>
</DOC>
