<DOC>
<DOCNO> 374646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/sazak.html </URL>
<DATE> 2005/09/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sanata AKP darbesi 
</HEADLINE>
<TEXT>


Bakan uyandı, kültür sanat dünyası ayaklandı. 
'AKM'yi yıkıp yeniden yapacağız' sözüyle mimarlar şoke oldu. Ardından Devlet Tiyatroları'ndaki atamalar gündeme geldi. Lemi Bilgin genel müdürlükten alındı. Yerine Mine Acar atandı. İlk kez bir gişe memuru, genel müdür yardımcılığına getirildi. 
Selamet Refah geleneğinin nedense hep opera, bale takıntısı olmuştur, 1970'lerde MC hükümetleri kurulurken, Erbakan Hoca'nın pazarlık yaptığı kurumların başında Devlet Tiyatroları gelirdi. Göreve atanan 'kültürsüz' Kültür bakanları göreve geldikten sonra 'baleyi' kaldırmakla, sanatçıları 'tesettür'e sokmakla işe başlarlardı. 
Kültür ve Turizm Bakanı Atilla Koç'un Devlet Tiyatroları'ndaki 'icraatları'yla MSP geleneği canlanıyor. Sanata AKP darbesi vuruluyor. 
AB sürecinde demokrasi ve özgürlükler alanını genişletme iddiasındaki iktidarın, kamudaki kadrolaşma hesaplarına Tiyatro'yu da alet etmesi ve 'özel yasa' ile siyasal iradenin etkisinden uzak, sanatsal ve estetik kaygılar dışında sadece seyircisiyle baş başa olması gereken bir kurumu çökertmeye çalışması kaygı vericidir. 
AKP, kültür ve sanatı, dinsel bağnazlığa kurban edeceği yönündeki kuşkuları uyandırmaktan başka işlevi olmayacak bu tür adımları attıkça, 3 Ekim'deki kritik AB eşiği öncesinde Avrupa'da güçlenen 'Avrupa'nın İslama açılmasının Batı kültürünü melezleştireceği' düşüncesine de taşeronluk yapacaktır. Nitekim Atatürk Kültür Merkezi'nin yıkılacağı açıklamasıyla birlikte 'Taksim'e cami' projesi de yeniden gündeme taşınmıştır. 
Mimarlar Bakan Atilla Koç'u uyarıyor. 
"Yıkmak çok büyük lüks olur. Yeniden yapmak çok daha pahalı bir şey. Aklından bile geçirme " diye uyarıyorlar. AKM yıkılınca, Taksim'in neye dönüştürüleceği çok net olarak ortaya konulmalı. Ayrıca bina soğuk ve Sovyetik bulunuyor diye etkinliklere gitmiyorsa insanlar, bina bugünkü haliyle nasıl işlevsel kılınır ona bakmak gerekmiyor mu 
AKM'ye harcanacak kaynağın çok azıyla Maslak'ta yarım kalmış İstanbul Kültür Sanat Vakfı'nın binası tamamlanabilir. Trilyonlarca lirayı AKM'nin yeniden yapılmasına kullanmak büyük savurganlık. 
Asıl niyet nedir, onu tartışmak gerekiyor. Sanatçıların sesine kulak verelim "Devlet Tiyatrosu'nda yaşanan deprem, Cumhuriyetimizin en büyük sanat kurumlarından birini daha bitirme operasyonu. Hedefi, ülkemizdeki kültür-sanat ortamını çölleştirmek ve ortaçağ anlayışına sürüklemektir." 
Uyuyan Bakan 'niye göreve getirildi' şimdi daha iyi anlaşılıyor 



</TEXT>
</DOC>
