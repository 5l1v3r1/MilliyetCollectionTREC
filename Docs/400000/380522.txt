<DOC>
<DOCNO> 380522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun29.html </URL>
<DATE> 2005/09/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Almanya'da koalisyon zirvesi 
</HEADLINE>
<TEXT>

     Alman Sosyal Demokrat Parti SPD ile Birlik Partileri Hıristiyan Demokrat Birlik ve Hıristiyan Sosyal Birlik CDU CSU liderleri koalisyon ön görüşmeleri için bugün bir araya geldi. 
     SPD Genel Başkanı Franz Müntefering, SPD'li Başbakan Gerhard Schröder ile CDU Genel Başkanı Angela Merkel ve CSU Genel Başkanı Edmund Stoiber, dörtlü görüşme yaptı. 
     Müntefering, görüşmeden sonra, büyük bir koalisyon kurmak için ön şartın, Schröder'in başbakan olması ve SPD programının mümkün olan çoğunlukta hükümet programında yer alması olduğunu söyledi. 
     Müntefering, istikrarlı bir hükümetin mümkün olan en erken sürede kurulması gerektiğini belirterek, bugün yapılan ön görüşmeden memnun olduğunu ifade etti. 
     İstikrarlı bir hükümetin kurulmasında kendilerinin de sorumluluğu olduğunu belirten Müntefering, herkesin bu konuda üzerine düşeni yapması gerektiğini söyledi. 
     Müntefering, Birlik partileri ile büyük bir koalisyonun nasıl olabileceğini konuştuklarını ve muhtemelen çarşamba günü ikinci kez görüşeceklerini belirtti. 
     Zaman baskısı altında olmadıklarını ifade eden Müntefering, istikrarlı bir hükümetin baskı altında olmadan oluşturulması gerektiğini kaydetti. 
     Başbakan Schröder de muhtemel büyük koalisyonun kendi başbakanlığında olması şartını koştuğunu kaydetti. 
     Almanya'da seçmenin verdiği kararla ''Agenda 2010'' reformlarının devamını istediğini söyleyen Schröder ''Yeni kurulacak hükümetin 4 yıllığına kurulması lazım. Eminim bu da olacak'' dedi. 
     Schröder, ''İstikrarlı bir hükümet uğruna başbakanlık talebinizden feragat eder misiniz '' sorusuna, ''Bunu diğer genel başkana da sordunuz mu Başbakanlık konusundaki görüşüm partimin görüşüyle aynı'' cevabını verdi. 
     CDU Genel Başkanı Angela Merkel de görüşmeden sonra, seçim sonuçlarına göre hükümeti kurma görevinin kendisinde olduğunu belirterek, ''Devlet sorumluluğu gereği bu görüşmeyi yaptık. Muhtemelen gelecek çarşambaya ikinci bir görüşme olacak'' dedi. 
     Hükümetin başkanının kim olacağı konusunda iki taraf arasında anlaşma olmadığını belirten Merkel, ''Sayın Schröder'in başbakan yardımcısı olmak gibi bir niyeti olduğunu tahmin edemiyorum'' diye konuştu. 
     CSU Genel Başkanı Edmund Stoiber de 4 yıl görev yapacak bir hükümetin kurulması gerektiğini belirterek, hükümeti kurma görevinin Merkel'in olduğunu ve SPD'nin bu görüşte olduğu yönünde bir eğilim göstermediğini söyledi. 
     Stoiber, gelecek hafta yapılacak ikinci görüşmeye kadar bazı görüşlerin olgunlaşacağını ifade etti. 
     Birlik partileri liderleri, yarın Birlik 90 Yeşiller'in eş başkanları ile koalisyon için ön görüşme yapacak. 
     
</TEXT>
</DOC>
