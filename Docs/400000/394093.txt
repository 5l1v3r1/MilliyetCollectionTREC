<DOC>
<DOCNO> 394093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko47.html </URL>
<DATE> 2005/11/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hazine önümüzdeki hafta salı günü tahvil ihalesi düzenleyecek 
</HEADLINE>
<TEXT>

     Hazine Müsteşarlığı, 15 Kasım Salı günü, 588 gün vadeli YTL cinsinden iskontolu tahvil ihalesi düzenleyecek. 
     Hazine Müsteşarlığı’ndan yapılan açıklamada, Salı günü, 16 Kasım 2005 valör ve 27 Haziran 2007 itfa tarihli olmak üzere, 588 gün vadeli 
     Yeni Türk Lirası cinsinden iskontolu Devlet Tahvili ihalesi yapılacağı bildirildi. 
     Açıklamada, Piyasa Yapıcılığı Sistemi çerçevesinde, söz konusu ihale için değişime konu geri alınacak DİBS’lere ilişkin fiyat listesi de yer aldı. 
     Bu arada, Hazine’nin gelecek hafta 4 milyar 330 milyon YTL iç borç ödemesi bulunuyor. 
     Hazine, 16 Kasım Çarşamba günü 4 milyar 118 milyon YTL’si piyasaya, 212 milyon YTL’si de kamu kurumlarına yapılan satışların geri ödemesi olmak üzere ve tamamı YTL cinsiden, 4 milyar 330 milyon YTL iç borç ödemesi yapacak. 
     Hazine’nin, Kasım ayında 13 milyar 17 milyon YTL’si piyasaya olmak üzere, toplam 13 milyar 858 milyon YTL iç borç ödemesi bulunuyor. 
     
</TEXT>
</DOC>
