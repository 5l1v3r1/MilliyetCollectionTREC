<DOC>
<DOCNO> 352790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/aspo.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
RESTLEŞME 
</HEADLINE>
<TEXT>


G.SARAY Borcumuz yok, haklıyız. Büyük tazminat alırız... MARSILYA Galatasaray, Ribery'yi unutsun. Her şey yasal 

MEHMET ÇİFTÇİ 


Galatasaraylı yönetici Mehmet Helvacı, Ribery'nin sözleşmesinde yer alan detayları açıkladı. Helvacı şunları söyledi 
"Sözleşme usulüne baktığımız zaman, futbolcunun sürekli ihlal dediği hususu biri kulüp yönetimine, diğer ikisi doğrudan kulüp yönetim kuruluna olmak üzere üç defa ihtar etme mecburiyetinin bulunduğuna ilişkindir. Bu da yeterli değildir. Bu üç ihtar şartının ardından futbolcu son üç günlük süre vermek zorundadır. Yine ihlal devam ediyorsa sözleşmeyi fesih hakkını kazanmaktadır. 
Sürekli ihlal olarak anılan husus ödemelere ilişkindir. Ödemelere ilişkin ise, FIFA Talimatları'ndan sözleşmemize aldığımız özel bir hüküm mukavelede yer almaktadır. Bu özel hüküm de der ki, "90 gün gecikme olmadığı müddetçe ödemeler ihlal teşkil etmez". 30 Mart 2005 itibariyle Ribery'nin imzasını ve beyanını taşıyan "Galatasaray Spor Kulübü'nden 30 Mart 2005 tarihi itibariyle herhangi bir gecikmiş alacağı olmadığını" açıkça belirttiği bir ibranamesi bulunmaktadır. Yani süre daha dolmamış oluyor" dedi. Bu arada Galatasaray Yönetimi'nin, Ribery'nin lisansını dondurmak için Fransa Futbol Federasyonu'na başvuracağı ve yüklü tazminat davaları açacağı öğrenildi. 

Marsilya kulübü de dün akşam saatlerinde bir basın toplantısı yaparak, Ribery transferiyle ilgili açıklamalarda bulundu. Başkan Pape Diouf, Türkiye Futbol Federasyonu'nun dün kendilerini arayarak aracılık yapmak istediğini ileri sürdü, "Bizim, Galatasaray'la sorunumuz yok. Bu nedenle bizimle değil, futbolcuyla konuşsunlar" dedi. Diouf, Ribery'nin kendilerine gelerek, serbest olduğunu bildirdiğini ve transfer olmak istediğini söylediğini vurguladı. Başkan şöyle devam etti 
"Biz de, Galatasaray'la sözleşmesi olduğunu bildiğimiz için, elindeki belgeleri avukatlarımıza incelettik. Bu belgeler, Galatasaray'ın ödemeleri yapmadığıyla ilgiliydi. Fransa Futbol Federasyonu kanalıyla FIFA'ya başvurduk ve bu ödeme belgelerini yolladık. FIFA da bize, sözleşme ve belgeler gereği Galatasaray'ın, Ribery üzerinde hiçbir hakkı olmadığını bildirdi, sözleşme yaptık. Tertemiz hareket ettik. Galatasaray ile sorun yaşamak istemeyiz". 
Diouf, basın mensuplarının "Galatasaray 90 günlük bir süreden söz ediyor" sorularını "Böyle bir madde görmedik. Sadece ödemeler konusunda bazı belgeler var. Bize böyle bir belge gelmedi. Galatasaray'ın bizi aramasına gerek yok. Ribery ve menajeriyle sözleşme yaptık. Her şey yasal" diye yanıtladı. Bir başka gazetecinin "Galatasaray 10 milyon Euro tazminat istiyor" hatırlatmasına Başkan, "Neyin tazminatını istiyor. Böyle bir hakları yok. Sözleşmeyi hiçe sayan Galatasaray, serbest kalan da Ribery. Galatasaray'ın muhatabı biz değiliz. Galatasaray, Ribery'i unutsun" karşılığını verdi. 

'Sahtek rlar var' 

Ergun Gürsoy, Ribery olayına farklı bir bakış açısı getirdi. Gürsoy, "Dünyanın her yerinde bu tür sahtek rlar var. Böyle üç kağıtlar oluyor. Ortega'da da oldu. Dönerse ne yapacağız 10 milyon Euro'yu sokağa mı atacağız Cahildir deyip, devam ettiririz. Ayrıca ibranamesi var. FIFA da Fenerbahçeli değil ya. Mutlaka kazanırız" dedi. Bu arada S.Donetsk'i çalıştıran Lucescu'nun, Song'a talip olduğu bildirildi. Song'a 3 yıl için 5 milyon Euro önerildiği, Ribery'nin menajeriyle Kamerunlu yıldızınkinin aynı olmasının yönetimi tedirgin ettiği ifade edildi. 

'Duvara çarptılar' 
Ribery'nin menajerlerinden John Bico, Marsilya'nın yıldız futbolcuyu kurallara uygun transfer etmediğini iddia etti. Bico, "Galatasaray ile yaptığı kontratı benden iyi bilen yok. Parasının ödenmediği yolundaki iddiaların doğru olduğuna inanmıyorum. Galatasaray, Ribery'e söz verdiği her şeyi yerine getirdi. Bence Marsilya bu transferi yaparak tam anlamıyla duvara çarptı" diye konuştu. 


</TEXT>
</DOC>
