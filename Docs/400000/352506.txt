<DOC>
<DOCNO> 352506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun27.html </URL>
<DATE> 2005/06/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CDU Müslüman toplumların tarihinde sistematik katliamlar yok 
</HEADLINE>
<TEXT>

     Alman Hıristiyan Demokrat Birlik Partisi CDU federal meclis dış politika sözcüsü Friedbert Pflüger, Müslüman toplumların tarihinde Yahudi soykırımı ya da eski SSCB'deki gibi sistematik katliamların yapılmadığını söyledi. 
     Pflüger, Berlin'deki Şehitlik Camii'nde düzenlenen bir toplantıda ''İslamiyet ve İslamcılık'' başlıklı konuşmasında, Batı'nın İslam toplumlarıyla ilgili yorum ve tespitlerinde insan hakları öğreticisi gibi bir tutum takınmaya hakkı olmadığını belirterek, ''Müslüman toplumların tarihinde Yahudi soykırımı ya da eski SSCB'deki gibi sistematik katliamlar yok'' dedi. 
     Batılı ülkelerin bilim ve kültür alanında Müslümanlara çok şey borçlu olduğunu ifade eden Pflüger, ''Matematikte ve tıpta Müslümanların dünya medeniyetine sağladığı büyük katkılar var. Hatta antik Yunan düşüncesinin bugünlere kadar kalmasını Müslümanların yaptığı tercümelere borçluyuz'' diye konuştu. 
     İslamiyet ile İslamcılık arasında ayrım yapılmasının önemine dikkati çeken Pflüger, dünyadaki Müslümanların büyük bir çoğunluğunun barışsever insanlardan oluştuğunu kaydetti. 
     Almanya'daki Müslümanlardan terör ve şiddeti daha açık bir şekilde kınamalarını isteyen Pflüger, ''Almanya'daki Müslümanların büyük çoğunluğu terör ve şiddete karşı. Ancak bunu daha açık bir şekilde ortaya koymalıdırlar'' dedi. 
     Pflüger, bazı radikal dinci grupların söylemlerinin ve kamoyuna yabancılar hakkında yansıyan bilgilerin Alman toplumunda endişelere neden olduğunu da kaydederek, bunların giderilmesi gerektiğini söyledi. ''Öncü kültür'' kavramını ise desteklediğini ifade eden Pflüger, ''Buradaki öncü kültür, Batı kültürü ve demokratik değerlerdir'' dedi. 
     Toplantıda konuşan Berlin Başkonsolosluğu Din İşleri Ataşesi Ziya Ersin de, ''İslamcılık'' kavramının komünizm ve faşizm gibi bir takım ideolojileri çağrıştırdığını belirterek, ''İslam dini bir ideoloji değildir. İslamcılık diye bir anlayışın İslamiyet'te mevcut olması söz konusu değildir'' diye konuştu. 
     Şehitlik Camii'ndeki toplantıya, CDU Yönetim Kurulu üyesi Emine Demirbüken-Wegener ve CDU federal meclis Milletvekili Roland Gewald da katıldı. 
     
</TEXT>
</DOC>
