<DOC>
<DOCNO> 358392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo04.html </URL>
<DATE> 2005/07/05/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cimbom rahat Mondi yoksa Aykut var 
</HEADLINE>
<TEXT>

     Yönetim, Mondragon'a kesinlikle taviz vermeyecek. 2.5 yıldır kulübede oturan Aykut da beklenen mesajı verdi Kaleye geçmeye hazırım. 
     
     Belgeler hazırlanıyor 
     Yönetim kurulu, Franck Ribery krizinin ardından Mondragon konusunda da taviz vermeme kararı aldı. Takımdan ayrılma sinyalleri veren Kolombiyalı kalecinin tavrından rahatsız olan Sarı - Kırmızılı idareciler, gereken tüm hazırlıkları yaptı. Mondi’ye gereken tüm ödemelerini yapan yönetimin, geride kalan süreçte yapılan ödemelerin belgelerini hazırladığı ve olası bir kaos durumunda, eldeki belgelerle kulübün haklarının savunulacağı ifade edildi. 
     
     Palermo’ya ihtarname 
     Mondragon’un, Cim Bom’a dönmemekte ısrar etmesi halinde, yüklü bir cezaya hazır olması gerektiği de belirtildi. Bu arada idarecilerin deneyimli kaleciye karşı bir hayli tepkili oldukları ifade edildi. Mondi’nin yaşanan gelişmelere kayıtsız kalması ve hiçbir şekilde yönetimle iletişim kurmaması, köprülerin atılmasına neden oldu. Gözünü genç kaleci Aykut’a çeviren yönetim, Mondi’yle ilgilenen Palermo’ya da bir ihtarname çekmeye hazırlanıyor. 
     
</TEXT>
</DOC>
