<DOC>
<DOCNO> 361151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur29.html </URL>
<DATE> 2005/07/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çakıcı, bağlık sorunu nedeniyle duruşmaya katılmadı 
</HEADLINE>
<TEXT>

     "Sahte pasaport kullanmak", "çıkar amaçlı suç örgütü kurmak ve yönetmek" suçlarından yargılanmasına başlanan Alaattin Çakıcı, sağlık sorunu nedeniyle duruşmaya katılmadı. 
     İstanbul 9. Ağır Ceza Mahkemesi’ndeki duruşmaya, tutuksuz yargılanan sanıklar Alaattin Çakıcı, Erol Evcil, Öznur Çıtlak, Şükrü Kazanç ve Oğuz Yenen gelmedi. 
     Mahkeme Heyeti Başkanı, Tekirdağ F Tipi Cezaevi’nde başka suçlardan tutuklu bulunan Alaattin Çakıcı’nın, tansiyon rahatsızlığı nedeniyle aldığı 15 günlük sağlık raporunun cezaevi tarafından gönderildiğini tutanağa geçirdi. 
     Mahkeme Başkanı ayrıca, Avusturya Dışişleri Bakanlığı tarafından Adalet Bakanlığı aracılığıyla mahkemeye gönderilen yazıda, Çakıcı hakkında yurtdışına kaçışına ilişkin açılan bu davada "yargılama yapılamayacağının" belirtildiğini tutanağa yazdırdı. 
     Mahkeme Heyeti, Çakıcı hakkında yargılama yapılıp yapılamayacağına ilişkin karar vermek amacıyla duruşmayı erteledi. 
     Bu arada Çakıcı’nın, bu dava kapsamında duruşma günü beklenmeksizin dosya üzerinden tahliye edildiği belirtildi. 
     İstanbul Cumhuriyet Başsavcılığı’nca hazırlanan iddianamede, Alaattin Çakıcı’nın, Uludağ’da öldürülen eski eşi Uğur Kılıç’ın oğlu Onur Özbizerdik’in öldürülmesi için talimat vererek çıkar amaçlı suç örgütü kurduğu ifade ediliyor. 
     Çakıcı’nın yurtdışına kaçarken 2 ayrı sahte pasaport kullandığı belirtilen iddianamede, Erol Evcil’in de yaptığı maddi yardımlar nedeniyle bu çıkar amaçlı suç örgütünün finansörü durumunda bulunduğu kaydediliyor. 
     Çakıcı’nın "çıkar amaçlı suç örgütü kurmak ve yönetmek" ile "sahte pasaport kullanmak" suçlarından 5.5 ile 12 yıl arasında ağır hapis cezasına çarptırılması istenen iddianamede, Erol Evcil’in de "çıkar amaçlı suç örgütüne üye olmak" suçlamasıyla 3 ile 6 yıl arasında hapis cezasına çarptırılması öngörülüyor. 
     Aynı iddianamede, diğer sanıklar Öznur Çıtlak, Şükrü Kazanç ve Oğuz Yenen’in ise "çıkar amaçlı suç örgütüne yardım ve yataklık etmek" gerekçesiyle 6 ay ile 1’er yıl arasında hapis cezasına çarptırılmaları talep ediliyor. 
     
</TEXT>
</DOC>
