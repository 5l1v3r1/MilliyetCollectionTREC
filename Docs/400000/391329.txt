<DOC>
<DOCNO> 391329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yazar/tamer.html </URL>
<DATE> 2005/11/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gaziantep'ten gelen bayram çikolatası 
</HEADLINE>
<TEXT>

Şölen Çikolata, Türkiye'nin 309. en büyük kuruluşu, ama yabancılar onu bizden çok önce tanıdı 

Gazetedeki masamda, alışık olmadığım bir ambalajın içinde, o güne kadar adını duymadığım bayram şekerleri duruyor. 
Sert plastikten kavanoza benzer, şeffaf dik kutunun içindekiler, ambalajına bakacak olursanız çikolatadan çok şekeri andırıyor. Ama kutuya iliştirilen bayram tebriğinin altındaki imza İsmail Çoban, Şölen Çikolata, Gaziantep. 
Asistanım Özlem'le birlikte üzerlerinde Octavia yazılı yaldızlı ambalajlardan hemen birer tane açtık. İçinden pirinç patlaklı çikolata çıktı... Sütlü çikolata sevenlere içi çıtır - çıtır, hoş bir tad... 
Hem teşekkür için, hem de merakımı yenemeyip Gaziantep'e telefon açtım. Şölen'in kurucusu İsmail Çoban'dan firmanın 15 yıllık ilginç öyküsünü dinlerken, biraz mahçup bile olduğumu itiraf etmeliyim. 

309. büyük kuruluş 
Benim varlığının farkında bile olmadığım Şölen, meğer İstanbul Sanayi Odası'nın Türkiye'nin en büyük 500 kuruluşu sıralamasında 106 milyon YTL trilyon TL ciro ve 48 milyon dolarlık ihracatla geçen yıl 309'uncu olmuş. TÜPRAŞ'ların, Arçelik'lerin, Oyak'ların yer aldığı listede Çoban 2005 için daha da iddialı "250'inciliğe yükseliriz" diyor. 
İsmail Bey'le telefon sohbetimizin hemen ardından İSO'nun Türkiye'nin en büyük 500 firması kitaplarını Özlem'le geriye doğru tarayarak, Gaziantep'ten dünyaya yayılan baş döndürücü başarı öyküsünün rakamlarına ulaştık 
2001 419. sırada, 33 trilyon ciro2002 414. sırada, 51 trilyon TL ciro2003 345. sırada, 75 trilyon TL ciro2004 309. sırada, 106 milyon YTL ciro2005 tahmin 250. sırada, 140 milyon YTL ciro 

Sıra ulusal markada 
Şölen gibi bir başarı öyküsünün benim neden gözümden kaçtığına gelince... Çünkü daha yeni yeni ulusal marka olmaya soyunmuşlar, İstanbul piyasasına yeni giriyorlar. 
15 yıl önce Gaziantep'te kurulduklarında doğal olarak küçük yerel bir markaymış. Sovyetler Birliği'nin çözülme süreci, Şölen'e büyük bir pazar kazandırmış ve ulusal marka olmadan uluslararası pazara çıkmışlar. İlk ihracat yaptıkları ülke Irak, ancak Rusya'ya peşin ödemeyle, hatta üretim için önceden ödemeli siparişler alarak iş yapmaya başlayınca hızlı büyümenin yolu da açılmış. Ama Türkiye'de değil, dış pazarda... 
Bugün 70 ülkeye 50 milyon dolarlık çikolata ihracatı yapıyorlar. İhracatın sadece Amerika'ya ve Fransa'ya olan küçük bir bölümü fason üretim, gerisi kendi markalarıyla... 
Türkiye'de marka olmayı neden bu zamana kadar ertelediklerine gelince... Gümrük Birliği nedeniyle çikolata ithalatındaki sıfır vergi ve dolayısıyla Türkiye'ye giren ucuz çikolatalar da, iç pazara çıkma yollarını tıkamış ama asıl neden yüksek enflasyon. İsmail Bey, "Enflasyon, bize iç piyasada hayat hakkı tanımıyordu. Ödemenin vadesi gelinceye kadar katma değerini yiyor, k rımız eriyordu..." diyor. 
İyi ki enflasyon düştü de, ticaret lisesi mezunu İsmail Bey'in 28 yaşındayken kurduğu Gaziantep'teki küçük çikolata atölyesi, Rusya ve Irak üzerinden Asya, Uzakdoğu, Amerika ve Avrupa'ya açıldıktan sonra İstanbul'a demir atıyor. 



</TEXT>
</DOC>
