<DOC>
<DOCNO> 388794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun32.html </URL>
<DATE> 2005/10/22/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Filistin Lideri Abbas'tan, Bush'a "Sözünü tut" 
</HEADLINE>
<TEXT>

     Filistin Devlet Başkanı Mahmud Abbas, ABD Başkanı George Bush'un, İsrail'in Ortadoğu barış çabalarını engelleyici faaliyetlerine karşı çıkacağına ilişkin sözünü tutmasını ümit ettiğini söyledi. 
     ABD ve Avrupa'yı kapsayan bir haftalık turun ardından ülkesine dönerken Cezayir'e uğrayan Abbas, ''Amerikalı yetkililerden sözler aldık. Bu sözlerini tutacaklarını umuyoruz'' diye konuştu. 
     Cezayir'de, Devlet Başkanı Abdülaziz Buteflika ve diğer yetkililerle biraraya gelen Abbas, Filistin davasının durumu hakkında bilgi verdiğini kaydetti. 
     Abbas, Cezayir'den sonra yarın Kahire'ye geçerek Mısır Cumhurbaşkanı Hüsnü Mübarek, ardından da Amman'da Ürdün Kralı Abdullah ile görüştükten sonra ülkesine dönecek. 
     Bush, Abbas'la Beyaz Saray'daki görüşmesinin ardından düzenlediği basın toplantısında, ''Filistin devletinin resmen kurulması ilkesine bağlı olduğunu, ancak bunun zaman alabileceğini'' söylemişti. 
     
</TEXT>
</DOC>
