<DOC>
<DOCNO> 394607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur18.html </URL>
<DATE> 2005/11/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
"Siyanürlü Altına Hayır" 
</HEADLINE>
<TEXT>

     Uşak'ın Ulubey İlçesi'ne bağlı İnay Köyü'nde, 600 kişinin katılımıyla ''Siyanürlü Altına Hayır'' Şöleni düzenlendi. 
     İnay Köyü yakınında faaliyet gösteren Altın Madeni Şirketi'ne karşı dayanışma amacıyla düzenlenen şölende, Uşak, Ankara ve İzmir il ve ilçelerinden sivil toplum kuruluşları ve sendikaların da yer aldığı çok sayıda katılımcı hazır bulundu. Şölen kapsamında düzenlenen panelin ardından, Tolga Çandar konser verdi. 
     Panelde Eşme İnay köylüleri adına bir konuşma yapan Eğitimci-Yazar Muammer Sakaryalı, bölgede çalışan altın madeni şirketinin, çevre ve insan sağlığı açısından zararlı faaliyetlerde bulunduğunu belirterek, ''Bu şirketi buradan gönderinceye kadar mücadeleye devam edeceğiz. Amacımız, temiz bir çevre ve sağlıklı bir yaşamdır'' dedi. 
     Sakaryalı, Avrupa'da yasak olan uygulamanın Türkiye'de yürütülmesinin sebebini sorarken, ''Kimse olayları saptırmaya kalkmasın. Onlar insan da biz değil miyiz'' diye konuştu. 
     Panel sırasında ''Siyanürlü şirket, memleketi terk et'', ''Halkız, haklıyız, hakkımızı alacağız'' sloganları atıldı. 
     Daha sonra, Tolga Çandar'ın şarkılarını seslendirdiği konser düzenlendi. Bu sırada davetlilere, İnay köylülerince pide ve köfte ikram edildi. 
     
</TEXT>
</DOC>
