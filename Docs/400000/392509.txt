<DOC>
<DOCNO> 392509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/yasam/axyas02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ilk Boğaz köprüsü 
</HEADLINE>
<TEXT>


Üçüncü köprü tartışması sürerken, Osmanlı arşivlerinden İtalyan Mimar Mondrakol'un projesi çıktı. 2. Abdülhamit projeyi beğenseydi bugün Fatih Sultan Mehmet'in yerinde Hamidi köprüsü olacaktı 

Ömer Erbil 

Boğaziçi'ne üçüncü köprü inşa edilmesi tartışmaları devam ederken, Başbakanlık Devlet Arşivleri Genel Müdürlüğü'ne bağlı İstanbul'daki Osmanlı arşivlerinde ilginç bir proje dikkat çekti. 
İtalyan Mimar Mondrakol, Padişah 2. Abdülhamit döneminde, İstanbul Boğazı'na bir köprü inşa etmek için proje hazırladı. Ancak, maket çizimleri de yapılan projeyi beğenmeyen 2. Abdülhamit, köprünün inşaatına izin vermedi. 

Demiryolu olacaktı 
Osmanlı arşivlerindeki 'Y.A.Hus 411 174' numaralı belgede, Sadrazam Sait Paşa projeyi anlatan dilekçeyi 6 teşrin-i evvel 1316'da 6 Ekim 1901 üst yazı ile padişaha sunuyor. Yazıda proje tüm detaylarıyla anlatılıyor. 
Köprünün yapım fikri, '93 Harbi' olarak bilinen 1877-78 Osmanlı-Rus Savaşı sırasında ortaya atıldı. Almanların İstanbul-Bağdat Demiryolu'nu yapımı sırasında da yeniden gündeme geldi. 

İşte projenin ayrıntıları 
İstanbul-Bağdat Demiryolu ile Güney Avrupa ve Avrupa'nın merkezinin birleştirilmesini hedefleyen projenin, Boğaz'ın en dar yeri olan, bugün Fatih Sultan Mehmet Köprüsü'nün bulunduğu Rumelihisarı ile Anadoluhisarı arasında yapılacağı belirtiliyordu. 
Köprünün mimarisi ise şöyle anlatılıyordu 
"İki yakanın arası 600 metre. Projede üç asma köprü olacak ve bu gayet heybetli bir manzara kazanacak. Büyük binanın ortaları minareler ve özel kubbelerle süslenecek. Son direklere çelik kablolar çekilecek, kubbelerden her birinin kaidesi granit olacak. Köprünün ayaklarının altı, taarruzdan korunmuş şekilde oluşturulacak. Yüksek kuleler, 15 fenerle ışıklandırılacak. Ayrıca kubbeler, çini ve yaldız tuğralarla süslenecek. Köprünün yüksekliği altından büyük bir geminin geçebileceği şekilde inşa edilecek. Kulelerin arasından da tren geçecek." 


</TEXT>
</DOC>
