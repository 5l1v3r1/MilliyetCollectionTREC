<DOC>
<DOCNO> 350310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko15.html </URL>
<DATE> 2005/06/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Turunçgillerden ekonomiye 300 milyon dolar katkı... 
</HEADLINE>
<TEXT>

     Türkiye'nin toplam meyve üretiminin yüzde 19.1'ini karşılaması yanında, yaş meyve ihracatının da yüzde 69'unu gerçekleştirerek ekonomiye 300 milyon dolar tutarında katkı sağlayan turunçgil sektörünün, kaderine terk edilmemesi gerektiği bildirildi. 
     Türkiye Ziraat Odaları Birliği TZOB Başkanı Şemsi Bayraktar, ülke ekonomisine sağladığı katkı bakımından son derece önemli olan turunçgil üreticilerinin, hak ettiği geliri elde edemediklerini söyledi. 
     Tarımın genel sorunlarından biri olan maliyetlerin yüksekliğinin turunçgil üreticileri için de geçerli olduğunu belirten Bayraktar, ''2004 yılı itibariyle bir kilo limonun maliyeti 164 bin 540, mandarinin maliyeti 249 bin 303 ve portakalın maliyeti ise 195 bin 10 liradır. Üreticilerimizin diğer üretici ülkelerle rekabet edebilmesi için maliyetlerin düşürülmesi gerekmektedir'' dedi. 
     Bayraktar, turunçgillerin yaş meyve üretimi için de önemli bir ürün grubunu oluşturduğunu ifade ederken, şöyle konuştu 
     ''Turunçgil üreticileri, toplam meyve üretimimizin yüzde 19.1'ini, toplam yaş meyve ihracatımızın yüzde 69'unu gerçekleştirerek, karşılığında yaklaşık 300 milyon dolar ihracat geliri sağlıyor ve ülke ekonomisine önemli katkılarda bulunuyorlar. İhracat iadeleri dışında da doğrudan bir destek almayan bu üretim dalı ve üreticileri kendi haline terk edilmemelidir.'' Türkiye'de 23.1 kilogram olan turunçgil tüketiminin 14.8 kilogram olan dünya ortalamasının üzerinde olmasına karşın, 33.8 kilogram olan AB ortalamasının gerisinde yer aldığını anlatan Bayraktar, ''AB ile kıyasladığımızda yetersiz olan iç tüketim artırılmalıdır'' diye konuştu. 
     Sertifikalı turunçgil fidanı üreten işletmeler ile bu fidanı kullanan üreticilerin de desteklenmesi gerektiğini anlatan Bayraktar, ''entegre mücadele yöntemine ağırlık verilerek üreticilerin katılımı sağlanmalı. Bitki sağlığı, gıda kalitesi ve güvenliğinin giderek önem kazandığı günümüzde sürdürülebilir tarım tekniklerinin kullanımı konusunda gereken hassasiyet gösterilmeli, zirai mücadele ilaçları ile bu ilaçları üreten ve satan firmalar sıkı bir şekilde denetlenmeli'' dedi. 
     Bayraktar, verimli bir üretimin sağlanması bakımından arazilerin veraset yoluyla bölünmesinin önüne geçilmesi, yeni pazarlarlar bulunması, üretimde çeşitliliğin sağlanması, yetiştirilmesinden pazarlanıp tüketiciye ulaşana kadar olan süreçte çok yönlü AR-GE çalışmaları gerçekleştirilerek desteklenmesi gerektiğini kaydetti. 
     Son yıllarda gıda güvenliği kapsamında tarladan sofraya kadar çevre ve insan sağlığına zarar vermeyen, üretimin her aşamasında gerekli kontrolleri yapılmış, sağlıklı ve güvenilir ürünlere olan talebin giderek arttığına dikkat çeken Bayraktar, ''AB'de büyük hipermarketler tarafından talep edilen EURO-GAP, AB'ye ürün satışımızın ön koşulu haline gelecektir. Üreticilerimizin ve ihracatçılarımızın pazarlama problemi yaşamamaları için protokol hükümlerine uyumun sağlanması gerekmektedir'' dedi. 
     Yaş meyve ve sebzenin hale giriş zorunluluğunun, kalite, zaman ve üretici fiyatlarında kayba yol açtığını ifade eden Bayraktar, ürünlerin komisyoncu ve perakendeciye tesliminde kesilecek müstahsil makbuzlarının ürünün kayıt altına alınması amacıyla Hal Yasası'nda gerekli düzenlemeler yapılması gerektiğini sözlerine ekledi. 
     
</TEXT>
</DOC>
