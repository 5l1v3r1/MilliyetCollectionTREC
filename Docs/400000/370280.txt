<DOC>
<DOCNO> 370280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy06.html </URL>
<DATE> 2005/08/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sağlık Bakanı Akdağ'ın kızı, "home school"da okuyor 
</HEADLINE>
<TEXT>

     ANKARA Milliyet 

      Sağlık Bakanı Recep Akdağ, Başbakan Recep Tayyip Erdoğan'ın "home school evde okul " önerisini, kendi kızı için uygulayan ilk bakan oldu. 
     Türban tartışmaları sırasında Erdoğan, "ABD'de home school'lar var. Çocuğunu okula göndermek istemeyen evde eğitiyor, sonra sınava girip diploma alıyor" diyerek, türbanı, dolayısıyla liseye gidemeyen kız öğrencilerinin uzaktan eğitim metodunu tercih ettiklerine işaret etmişti. 
     Akdağ, bakan olduktan sonra ailesini basına tanıttığı toplantıda, türban gerekçesiyle kızını Türkiye'de ortaöğrenime göndermediğini açıklamıştı. Akdağ, Hürriyet gazetesinde önceki gün yayımlanan demecinde, 15 yaşındaki kızı Cemile'nin uzaktan eğitim metoduyla ABD'deki bir kolejde okuduğunu söyledi. Öğretenle öğrenen arasındaki iletişimi sağlamak için bilişim teknolojileri kullanılarak uygulanan "uzaktan eğitim metodunu" genellikle türbanları dolayısıyla örgün eğitime kabul edilmeyen ortaöğretim çağındaki kız öğrenciler tercih ediyor. Uzaktan eğitimde öğrenciler internet üzerinden eğitimlerini sürdürüyor. 
     Milli Eğitim Bakanlığı yetkililerinin verdiği bilgiye göre, uzaktan eğitim veren bu kolejlerin diplomalarını alan öğrencilerin denklik için öncelikle bağlı bulundukları ilin milli eğitim müdürlüklerine başvurması gerekiyor. İl milli eğitim müdürklükleri öğrencilerin dosyalarını Talim ve Terbiye Kurulu Başkanlığı'na gönderiyor. Uzaktan eğitim metoduyla eğitim veren kolejlerin hangisine denklik verilip verilmeyeceğiyle ilgili bir liste yok. Başkanlık, öğrencinin aldığı derslere, Türkiye'deki geçerliliğine ve öğrenci notlarına bakarak denklik veriyor. 
     
</TEXT>
</DOC>
