<DOC>
<DOCNO> 392989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/yazar/bila.html </URL>
<DATE> 2005/11/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal'a göre Erdoğan'ın 'türban teşhisi' yanlış ve tehlikeli 
</HEADLINE>
<TEXT>


Başbakan Recep Tayyip Erdoğan'ın, Fransa'daki olayları fitilleyen faktörlerden biri olarak "türban yasağı"nı göstermesini, CHP lideri Deniz Baykal hem yanlış hem de tehlikeli buluyor. 
CHP lideri, Başbakan'ın bu olaylarla türban arasında bağlantı kurmasının, Avrupa Birliği AB ile ilişkiler açısından da, Türk kamuoyuna verilen mesaj yönünden de devlet adamlığı sorumluluğuyla bağdaşmadığını söylüyor. 

'Türban saplantısı' 
Baykal'a göre Erdoğan'ın, Fransa'nın türban yasağını olayları fitilleyen faktörlerden biri olarak görmesi, AB değer ve kararlarıyla açık bir çelişki oluşturduğu gibi Türkiye açısından da "tahrik edici" bir nitelik taşıyor. 
Baykal, Erdoğan'ın teşhisini şöyle değerlendiriyor 
"Bir kere Başbakan'ın yaptığı değerlendirme sığ bir bakış açısını ve türban saplantısını gösteriyor. Fransa'daki olayların ekonomik, sosyal nedenleri, gelir dağılımı, fırsat eşitliği, dışlanmışlık, insan kaçakçılığı, uyuşturucu gibi çok önemli temel faktörleri var. Ama Sayın Başbakan türban bağı kuruyor. Çünkü türban hiç aklından çıkmıyor. Başbakan'ın böyle bir gerekçe söylemesi ve Türkiye'de de en önemli sorunlarından biri olarak türbanı görmesi birlikte değerlendirilirse ne kadar tahrik edici, ne kadar tehlikeli, ne kadar yanlış bir yaklaşım içinde olduğu daha iyi görülür. Başbakan saplantılı ve bu saplantıyla konuşuyor." 

'Türkiye taraf değil' 
Baykal, Erdoğan'ın, Fransa'daki olayları, Avrupa'daki iç sorunlara sanki Türkiye de tarafmış gibi yaklaşmasının hatalı olduğunu vurguluyor. 
CHP lideri, Başbakan'ın bu sorunları Türkiye çözermiş gibi konuşmasının da AB ile ilişkileri gereceği kanısında. 
Baykal, şu değerlendirmeyi yapıyor 
"Başbakan'ın Avrupa'daki sorunları ben çözerim havasıyla konuşması yanlış. Türkiye'yi bu sorunların tarafı gibi göstermesi hatadır. Yani bu sorunları Erdoğan, türbanla mı çözecek Bu sözler ilişkileri gerer. Fransa'nın, AB'nin laiklik anlayışı belli. Türban konusunda Avrupa İnsan Hakları Mahkemesi'nin kararları var. Diğer taraftan Türkiye açısından baktığınızda Başbakan'ın sözleri ne anlam taşır, nereye gider Bunları düşünüyor mu Türban takıntısıyla bu sözleri söylüyor ama bundan ne mesaj çıkıyor " 

'Önce Türkiye'ye bak' 
CHP lideri, Başbakan'ın öncelikle Türkiye'deki gelir dağılımı uçurumuna, varoşlarda yaşam mücadelesi veren vatandaşlarımızın sorunlarına eğilmesi gerektiğini vurgulayarak, şöyle diyor 
"Sayın Erdoğan Türkiye'nin sorunlarına eğilsin, önce Türkiye'ye baksın. Türkiye'deki ayrılıkçı teröre, giderek yaygınlaşan kent terörüne baksın. Büyük kentlerimizdeki mafya düzenine, vatandaşın kaybolan can ve mal güvenliğine, sokaklardaki saldırılara, kapkaç olaylarına çözüm arasın. Giderek büyüyen gelir dağılımı uçurumuyla ilgilensin. Varoşlardaki vatandaşlarımızın yaşam mücadelesine baksın. Onların ekonomik, sosyal sorunlarına kaynak ayırsın. Altta kalanın canı çıksın zihniyetini terk etsin. Türban edebiyatını bıraksın da bu insanların gerçek sorunlarıyla ilgilensin." 



</TEXT>
</DOC>
