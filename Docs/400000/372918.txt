<DOC>
<DOCNO> 372918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas12.html </URL>
<DATE> 2005/08/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sessizler, sessizi tercih ediyor 
</HEADLINE>
<TEXT>

     Duyma ve konuşma engellilerin, kendileri gibi engellilerle evlenmeyi istedikleri ve ailelerinin aksi yöndeki baskısından rahatsızlık duydukları bildirildi. 
     Kocaeli Sessizler Derneği'nin işitme ve konuşma engelli Başkanı Nezihi Duman, tercümanı aracılığıyla yaptığı açıklamada, ''engelli kişilerin, iletişim eksikliğinden kaynaklanan sıkıntılardan çekindiği için konuşabilen kişilerle evlenmek istemediğini'' belirtti. 
     Engelli olmayan eş seçen arkadaşlarının yaşadığı mutsuz evliliklere tanık olduğunu olduğunu anlatan Duman, ''Bu sıkıntıları gördüğüm için kendim gibi işitme ve konuşma engelli eşle evlenmek mecburiyeti hissettim'' dedi. 
     Eşiyle İstanbul Yıldız Sağırlar Okulu'nda tanışarak, 24 yıl önce evlendiğini ve konuşup duyabilen 2 çocukları olduğunu ifade eden Duman, şunları kaydetti 
     ''Kendisi gibi işitme ve konuşma engelli eşle evlenmek isteyen engelliler, iki sakat evlendiği zaman çocukları sakat olur düşüncesiyle buna karşı çıkan anne ve babaların aksi yöndeki baskısından rahatsızlık duyuyor. Anne ve babalar, evlilik çağına gelen engelli çocuklarına kesinlikle baskı yapmasın, kimi sevdiyse o kişiyle evlenmesine yardımcı olsun.'' Engelli çiftlerin iletişiminde de sorunlar yaşanabileceğini belirten Duman, şöyle devam etti 
     ''Bu yüzden Bölge Yatılı Okulları'nda verilen eğitim çok önemli. Eğer yetersiz eğitim verilirse, erkek ve kadınlar evlenme çağına geldiğinde iletişim kurmakta güçlük çeker. Bu nedenle de yapılan evlilik uzun sürmeyebilir. Çok hızlı olmak yerine, daha yakın, daha iyi eğitim verilmesi gerekir. Bazı bilgileri verip, konuyu geçiştirmek, işitme engellilerin yetersizliklerle karşı karşıya gelmesine neden olmaktadır.'' Derneğin 2. Başkanı İbrahim Yıldırımer de, evlilik çağına gelen işitme ve konuşma engellilerin, duygularını, en iyi kendileri gibi işaret dilini bilenlerle paylaşabileceklerini söyledi. 
     Yıldırımer, sağır ve dilsizlerin, işaret dilini bilmeyen sağlıklı kişilerle duygusal ilişkiye girmekten, iletişim zorluğu nedeniyle kaçındığını kaydetti. 
     
</TEXT>
</DOC>
