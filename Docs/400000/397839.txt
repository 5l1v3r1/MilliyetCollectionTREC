<DOC>
<DOCNO> 397839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/axyas01.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de büyük çevre felaketi 
</HEADLINE>
<TEXT>


Çin'de bir petrokimya tesisinde meydana gelen patlama 9 milyon nüfuslu Harbin'in içme suyu kaynağı olan nehri kirletti. Zehirli atıkların Rusya'ya da ulaşabileceğinden endişe ediliyor 


Çin'de bir petrokimya fabrikasındaki patlamanın Songhua Nehri'ni zehirli atıklarla kirletmesi ve 9 milyonluk Harbin kentini tehdit etmesiyle gündeme gelen çevre felaketi nedeniyle Çin ile Rusya arasında kırmızı telefon hattı kuruluyor. 
Dışişleri Bakanlığı Sözcüsü Liu Jianchao, bu çevre kirliliğinin komşu Rusya'ya da ulaşabileceğini belirtti. Liu, kirliliğin neden olduğu zararı en alt düzeye indirmek üzere suyun durumunu gözlemlemek, iyileştirmek için Çin tarafının aktif tedbirler aldığını söyledi. 
Rusya Çevre Koruma Ajansı, Songhua Nehri'ndeki kirliliğin etkisinin Rusya'nın Habarovsk bölgesindeki içme sularını etkilemesi olasılığından endişe edildiğini bildirdi. 
Itar-Tass ajansı, kirli suyun 27-28 Kasım'da Birobidzhan bölgesine, 1-3 Aralık'ta da Habarovsk bölgesine ulaşabileceğini belirten yetkililerin halkı uyardığını ve acil durum birimlerinin harekete hazır tutulduğunu aktardı. Rus televizyonları da bölgedeki halkın olası bir durum karşısında hazırlıklı olmak amacıyla içme suyu stokladığını ve bunun da fiyatları artırdığını bildiriyor. 

Öldürebilir 
İki hafta önceki patlamanın ardından Harbin'in su ihtiyacını karşılayan Songhua Nehri'nin suları benzen içerikli zehirli atıklarla kirlenmişti. Songhua Nehri'nde normalin 108 katı toksik benzen bulunduğu belirtilmiş ve ölüme sebebiyet verebileceği endişesiyle bölgedeki su kesilmişti. Benzen zehirlenmesi böbrek ve karaciğerde hasara yol açıyor. 


</TEXT>
</DOC>
