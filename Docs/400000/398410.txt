<DOC>
<DOCNO> 398410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko13.html </URL>
<DATE> 2005/11/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Nüfus sayımı yerine, nüfus tespiti 
</HEADLINE>
<TEXT>

     Vatandaşlık İşleri Genel Müdürlüğü'nce hazırlanan ikamete dayalı adres sistemine ilişkin taslağın önümüzdeki günlerde Bakanlar Kurulu'nda ele alınması beklenirken, bunun yasalaşması durumunda nüfus sayımları ve eleştirilere konu olan sokağa çıkma yasağı tarihe karışacak. 
     A.A muhabirinin Türkiye İstatistik Kurumu TÜİK yetkililerinden edindiği bilgiye göre, taslağın yasalaşması ile birlikte nüfus sayımları yerine nüfus tespiti sistemi gelecek. 
     2000 yılında yapılan sayımın ardından 2010 yılında yeni bir nüfus sayımı yapılması öngörülürken, yasa ile birlikte bunun rafa kalkacağı belirtiliyor. 
     
     NÜFUS TESPİTİ 
     Böylece önümüzdeki yıl ya da 2007 yılı içerisinde bir nüfus tespiti yapılması öngörülüyor. 
     Yasa ile birlikte, nüfusun tümünün vatandaşlık numarası ve adresle birlikte eşleştirilmesi sonucu vatandaşları tek tek saymaya gerek kalmayacak, sistem üzerinden Türkiye'nin nüfusu anlık takip edilebilecek. 
     Bunun yanında il, ilçe ve bölge nüfusları da anlık olarak belirlenebilecek. 
     
     NÜFUS ÖZELLİKLERİ NASIL BELİRLENECEK 
     Buna karşılık nüfus sayımlarının sadece insanları saymak için değil vatandaşların özellikleri, özürlülük durumları ve yaşları gibi kriterlerini de ortaya koyduğunu hatırlatan yetkililer, bunun da örneklemeye dayalı anketler yoluyla çözülebileceğini dile getiriyorlar. 
     Türkiye'deki göç rakamları, engelli sayıları ve diğer bir çok istatistiğin bu konuda yapılacak çalışmalardan geleceği vurgulanıyor. 
     
</TEXT>
</DOC>
