<DOC>
<DOCNO> 355264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonyas24.html </URL>
<DATE> 2005/06/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Genç mucitten 'ayakkabımatik'... 
</HEADLINE>
<TEXT>

     Bursa'nın İnegöl İlçesi'nde, bir kolej öğrencisi tarafından tasarlanan ve ''1. Uluslararası Endüstri Ürünleri Tasarım Yarışması''nda 4 bin 17 proje arasında ilk 300'e giren ''Ayakkabımatik'' tanıtıldı. 
     Fizik öğretmeni Saime Yavaş ile tasarımını tanıtan kolej öğrencisi Cihan Yürük 17 , gazetecilere yaptığı açıklamada, okula giderken ayakkabısını boyamak için harcadığı zamanı azaltma fikrinden yola çıkarak ''Ayakkabımatik'' adlı cihazı tasarladığını ve 2 ayda tamamladığını söyledi. 
     Yürük, tasarımının, Türk Patent Enstitüsü'nce 28-29 Mayıs'ta düzenlenen ''1. Uluslararası Endüstri Ürünleri Tasarım Yarışması''nda 4 bin 17 proje arasında ilk 300'e girdiğini belirtti. 
     Elektrik adaptörüyle çalışan cihazda, otomobil camlarına su fışkırtan bir tür düzenek kullandığını ifade eden Yürük, boyanın bu yolla ayakkabıya belli aralıklarla fışkırtıldığını, içine sünger kalıp yerleştirildiği için ayakkabının diğer bölümlerinin boyadan etkilenmediğini söyledi. Yürük, boya işlemini bir dakikada tamamlayan cihazın, üzerine monte edilen oturak sayesinde dinlenme koltuğu olarak da kullanıldığını belirterek, şunları kaydetti 
     ''Ayakkabımatik'i 2 ayda tamamladım. Asıl hedef ayakkabı boyacıları. Temiz bir ortamda el sürmeden ayakkabıları 1 dakika içinde boyayabiliyoruz. Bu icadın en çok onların dikkatini çekeceğini umuyorum, ancak bu makine geliştirilerek ayakkabı boyayan bir koltuk haline dönüştürülebilir. İnegöl mobilya şehri, bu değerlendirilmeli. Ayakkabımatik, jeton kullanılarak da çalışabilir. Cihazın, otellerin de ilgisini çekeceğini düşünüyorum.'' Tanıtıma katılan 20 yıllık ayakkabı boyacısı Serkan Zorlu ise 'Ayakkabımatik'in kendi işlerini sekteye uğratabileceğini söyledi. 
     
</TEXT>
</DOC>
