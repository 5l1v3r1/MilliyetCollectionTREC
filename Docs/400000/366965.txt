<DOC>
<DOCNO> 366965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun26.html </URL>
<DATE> 2005/08/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Türkiye, ISAF'ın komutasını İtalya'ya devretti 
</HEADLINE>
<TEXT>

     Türkiye, Afganistan'daki Uluslararası Güvenlik ve Yardım Kuvveti'nin ISAF komutasını bugün İtalya'ya devretti. 
     ISAF'ın 7. dönem komutasını yürüten 3. Kolordu Komutanı Korgeneral Ethem Erdağı'nın, komutayı İtalyan Korgeneral Mauro Del Vecchio'ya devretmesi nedeniyle Kabil'de bir tören düzenlendi. 
     Afganistan Devlet Başkanı Hamid Karzai, törende ISAF'a teşekkür etti. Karzai, ''Afgan halkı, ISAF ülkeleri çocuklarının fedakarlıklarını unutmayacak. Onlar olmasaydı Afgan çocuklarının geleceği sağlam olmazdı'' dedi. 
     İtalyan Korgeneral Del Vecchio da Afganistan'da yapılacak seçimleri engellemeye yönelik her türlü girişime karşı askeri gücünün hazır olduğunu söyledi. Kendisinin ve tüm NATO personelinin önceliğinin seçimler olduğunu vurgulayan Del Vecchio, bunun ''Afganistan'ın demokratik süreci için çok önemli olduğuna'' dikkat çekti. 
     Törenin ardından gazetecilere açıklama yapan NATO komutanlarından Orgeneral Gerhard Back, NATO liderliğindeki uluslararası gücün gelecek yıl sonuna kadar tüm Afganistan'ın güvenlik sorumluluğunu üstlenmeye hazır olacağını söyledi. 
     ISAF sözcüsü Riccardo Cristoni ise NATO'nun tüm ülkenin güvenlik sorumluluğunu üstlenmesinden sonra Afganistan'da kaç Amerikan askeri kalacağı ya da ABD'nin Usame bin Ladin ve diğer El Kaide liderlerini yakalamak için ayrı bir güç tutup tutmayacağı gibi konuların açık olmadığını belirtti. 
     Türkiye, ISAF komutasını 13 Şubat'ta EUROCORPS'tan devraldı ve bu görevi yaklaşık 6 ay yürüttü. Türk Silahlı Kuvvetleri, 3. Kolordu Komutanı Korgeneral Erdağı'nın komutasında, Kabil Çok Uluslu Tugayı KÇUT ve Kabil Uluslararası Havaalanı'nın sorumluluğunu da üstlendi. 
     ISAF-VII kapsamında Afganistan'da görev yapan 36 ülkeden 8714 personelin yaklaşık 1600'ünü Türk personel oluşturdu. Bu personelin 344'ü ISAF-VII karargahında, 70'i Kabil Havaalanı'nda ve 198'i de diğer birliklerde görev aldı. 
     Afganistan'da görevli Türk personelin dönmesinin ardından önceki dönemlerde olduğu gibi bir Türk birliği Kabil'de İtalya'nın komutası altında görev yapmaya devam edecek. Türk birliği, bundan önceki dönemlerde üstlendiği sorumlulukları yürütecek. 
     
</TEXT>
</DOC>
