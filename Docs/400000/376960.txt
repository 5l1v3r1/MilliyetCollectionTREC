<DOC>
<DOCNO> 376960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/yasam/ayas.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkulan oldu 
</HEADLINE>
<TEXT>


New Orleans'ı kaplayan göl suları çekildikçe cesetler ortaya çıkıyor. Arama kurtarma ekipleri son olarak bir huzurevinde 30'dan fazla ceset buldu... 

Yasemin Çongar 

KATRİNA kasırgasının ardından Pontchartrain Gölü'nün suları altında kalan New Orleans'ta kanal duvarlarının onarılıp suların geri pompalanması sürerken, kentin her yerinden ceset çıkıyor. Yardım görevlileri, son olarak kentin doğusundaki bir huzurevinde 30'dan fazla kişinin tanınmaz hale gelmiş cesetlerini buldu. 

YETKİLİLER, kentteki resmi ölü sayısının 86 olduğunu, ancak suların tümü pompalanıp cesetler sayılınca, bu rakamın ciddi ölçüde yükselmesini beklediklerini belirtiyorlar. Öte yandan Louisiana eyaletinin, New Orleans ve diğer yerleşim bölgelerinde kullanılmak üzere 25 bin ceset torbasını hazır beklettiği ifade ediliyor. 

'Kübalı doktorlara hayır' 

GEORGE W. Bush yönetimi, dünyanın birçok ülkesinden gelen yardım tekliflerini çeşitli nedenlerle henüz değerlendirmedi. Ancak İran ve Küba'nın destek teklifi baştan geri çevrildi. 

ABD, Fidel Castro'nun 1586 doktor gönderme önerisini, Küba'daki insan hakları ihlalleri nedeniyle kabul etmedi. Ambargonun kaldırılması şartıyla petrol teklif eden İran da 'Hayır' yanıtı aldı. 


</TEXT>
</DOC>
