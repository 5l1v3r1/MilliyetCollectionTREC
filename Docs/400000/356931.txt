<DOC>
<DOCNO> 356931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun24.html </URL>
<DATE> 2005/06/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kuzey Kore, nükleer çalışmalara yeniden başladı 
</HEADLINE>
<TEXT>

     Kuzey Kore'nin, 1994'de ABD ile yapılan anlaşma sonucu ara verilen iki nükleer santralı kurma çalışmalarına yeniden başladığı bildirildi. 
     Japonya'da yayımlanan Nihon Keizai Shimbun gazetesi, ABD hükümet kaynaklarına dayanarak yayımladığı haberde, Kuzey Kore'nin, başkent Pyongyang'ın kuzeyindeki Yongbyon'da 50, Thaechon'da ise 200 megavatlık iki reaktördeki çalışmaları tekrar başlattığını belirtti. 
     Ancak Güney Kore'nin başkenti Seul'de, Kuzey Kore'nin nükleer etkinlikleri ile ilgili istihbarata sahip bir kaynak, Kuzey Kore'nin yeniden santral kurma çalışmalarına başladığını gösteren özel bir bilgi bulunmadığını söyledi. 
     Nihon Keizai Shimbun gazetesine açıklama yapan Amerikan kaynakları, çalışmaların yeniden başladığının casus uydularla çekilen fotoğraflar ve diğer verilerle doğrulandığını ileri sürdü. 
     Japon hükümeti sözcüsü Hiroyuki Hosoda ise düzenlediği basın toplantısında, Kuzey Kore'nin çalışmalara yeniden başladığı haberlerini henüz doğrulayamadıklarını, ancak Kuzey Kore'nin geçmişte bunu yapmaya niyetli olduğunu söylediğini bildiğini kaydetti. 
     
</TEXT>
</DOC>
