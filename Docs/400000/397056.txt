<DOC>
<DOCNO> 397056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo01.html </URL>
<DATE> 2005/11/22/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Futbol Federasyonu Başkanı Federasyon istifa çağrısında bulunmadı 
</HEADLINE>
<TEXT>

     Futbol Federasyonu Başkanı Levent Bıçakcı, Devlet Bakanı ve Başbakan Yardımcısı Mehmet Ali Şahin'in, ''Başarısız olan federasyon başkanları kendileri görevi bırakmazsa, ben gereğini yapacağım'' şeklindeki açıklamalarıyla Futbol Federasyonu'nu kastetmediğini, genel bir değerlendirme yaptığını bildirdi. 
     Bıçakcı, yaptığı yazılı açıklamada, Bakan Şahin'in bugün yaptığı açıklamada, spor federasyonları ile ilgili genel bir değerlendirmede bulunduğunu, özellikle Futbol Federasyonu'na istifa çağrısında bulunulmadığını ifade etti. 
     Bıçakcı'nın açıklaması şöyle 
     ''Sayın Bakanımız Mehmet Ali Şahin'in bugün yaptığı açıklamaları doğru değerlendirmek gerekir. Basın toplantısının hemen ardından kendileriyle yaptığımız görüşmede ifade ettikleri gibi, Türkiye'nin itibarını sarsmaya kimsenin hakkı yoktur. Bu görüşme sırasında bizzat kendileri, basın toplantısındaki sözlerinin, federasyonumuzu istifaya daveti şeklinde yorumlanmasının doğru olmadığını belirtmişlerdir. Futbol Federasyonu olarak, Sayın Bakan'ın hassasiyetini samimiyetle paylaşıyoruz. İsviçre ile oynadığımız maç sonrasında yaşananları, bu hassasiyet içinde sonuna kadar takip edeceğiz. 
     Türkiye-İsviçre arasında oynadığımız play-off maçının ardından çıkış tünelinde meydana gelen olaylarla ilgili FIFA Disiplin Komitesi, soruşturmasını sürdürüyor. Bu soruşturma sonrası komite, 9 Aralık tarihine dek kararını verecek. Bu aşamada federasyonumuzun tüm çabası, ülkemizin bu süreçten en hafif zararla ve en az cezayla çıkmasını sağlamaktır.'' 
     
</TEXT>
</DOC>
