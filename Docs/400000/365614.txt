<DOC>
<DOCNO> 365614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/spor/ykocaomer.html </URL>
<DATE> 2005/07/30/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Havuzda devrim 
</HEADLINE>
<TEXT>



Gençlik Spor Genel Müdürü Mehmet Atalay, Akdeniz Oyunları sırasında, "Yüzme'de ABD'nin en iyilerini getiremeyiz ama orada takıma giremeyenler bile bizde büyük iş yapar. Ukrayna gibi ülkelerden de Milli Takım'a transfer yapabiliriz" demiş. Yakınen tanıdığımız Atalay, inanıyoruz ki o günkü moral bozukluğu içinde sürç-i lisan etmiş. Yurtdışından sporcu getirilip, milli formayla yarıştırılmasına karşı değiliz. Ancak, yüzme gibi bir sporda Türkiye'ye gelse gelse 2'nci değil, 5'nci sınıf yüzücü gelir. Onlar da uluslararası yarışmalarda, bizim bugünkü yüzücülerimizin alacağı derecelere çok yakın dereceler elde ederler. Ayrıca yüzme sporu, güreşe, boksa, haltere benzemez. O branşlarda, Türk asıllı sporcular, bulundukları ülkelerin sistemi gereği başarılı olup, bir gün, örnekleri daha önce de yaşandığı gibi ülkemize gelirler, bize madalyalar kazandırırlar. 
Genç bir nüfusa sahip olmakla övündüğümüz ülkemizde, gençlere daha çok spor olanağı sağlamak yerine, yurtdışından yabancı sporcuları getirip, ülkemiz adına yarıştırmak "günü kurtarmak" tan başka bir işe yaramaz. 
Çin'in 2008 Olimpiyatları'na, 2004 senesinin Aralık ayında, 110.000 Yüzonbin sporcu adayı seçtiğini hiç duydunuz mu 19 milyon dediğimiz genç nüfusumuzdan olanak tanınır, siyaset spordan elini çeker, "Adama göre iş" alışkanlığından vazgeçilir, mevcut tesisler akıllıca kullanılıp çoğaltılırsa çok Dünya ve Olimpiyat Şampiyonları çıkar. 
Kısa bir süre önce gittiğim Diyarbakır'da, Gençlik ve Spor İl Müdürlüğü'nden bir şube müdürü, "Otellerin paralı havuzlarında bile haftada bir gün bir - iki saat gençlerimize bedelsiz yüzme imkanı sağlıyoruz. Ama Dicle Üniversitesi Beden Eğitimi Spor Yüksek Okulu'ndan aynı yakınlığı görmüyoruz. Havuzlarını bizlere açmıyorlar" demişti. 
Öte yandan, başından beri eleştirdiğimiz, "Sporla Tanış" projesinin ne durumda olduğu da ortada. Bu ve bunun gibi, Türk sporunun gerçeklerinin üstü örtülerek, yurtdışından getirilecek sporcularla madalya kazanmak düşüncesi bizim milli spor anlayışımıza uymuyor. 



</TEXT>
</DOC>
