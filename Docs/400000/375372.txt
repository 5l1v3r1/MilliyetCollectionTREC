<DOC>
<DOCNO> 375372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonsiy04.html </URL>
<DATE> 2005/09/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ankara'dan ROJ TV girişimi 
</HEADLINE>
<TEXT>

     
     CNNTURK.com 
     
Tan, ROJ TV hakkında cezai soruşturma isteminde bulunduklarını açıkladı Dışişleri Bakanlığı, Danimarka makamları nezdinde girişimlerde bulunarak, bu ülkeden yayın yapan terör örgütü yayın organı ROJ TV hakkında cezai kovuşturma başlatılmasını istedi. 
     Dışişleri Bakanlığı Sözcüsü Namık Tan, terör örgütünün yayın organlarının İngiltere ve Fransa'da kapatılmasının ardından Danimarka'dan yayın lisansı temin etmeye çalışacağına dair duyumların alınması üzerine, terör örgütünün propagandasını yapacak bir TV istasyonuna yayın lisansı verilmemesinin talep edildiğini söyledi. 
     ROJ TV'nin 1 mart 2004 tarihinde yayınlarına başlamasının hemen ardından, Danimarka Dışişleri Bakanlığı nezdinde tekrar girişimde bulunulduğunu ve yayın lisansının iptalinin talep edildiğini ifade eden Tan, bakanlığa gelen yanıtta konunun bağımsız bir kurum olan Danimarka Radyo Televizyon Kurumu'nun sorumluğunda bulunduğu, lisansın iptal yetkisinin de bu kuruma ait olduğunun vurgulandığını belirtti. 
     Tan, ''söz konusu gelişme üzerine, ROJ TV'nin terör örgütü ile bağlantısını gösteren bilgi, belge, kaset ve yayın çözümlerinden oluşan bir dosya Danimarka Radyo Televizyon Kurumu'na Kopenhag Büyükelçiliğimizce iletilmiş ve yayın lisansının iptali konusundaki talebimiz yinelenmiştir" dedi. 
     Kurumdan bir yanıt alınamadığını ifade eden Tan, "Danimarka polisi ve ilgili diğer yerel makamlara ROJ TV'nin terör örgütü ile yakın ilişkisini gösteren bilgi, belge ve kasetlerin yanı sıra yayınları içerisindeki tehdit, tahrik ve şiddete teşvik içerikli açıklamaların metinlerinin yer aldığı dosyalar iletilerek, ROJ TV'ye karşı cezai kovuşturmanın başlatılması istenmiştir. Konu hala, Danimarka ilgili güvenlik makamlarınca incelenmektedir'' açıklamasında bulundu. 
     
</TEXT>
</DOC>
