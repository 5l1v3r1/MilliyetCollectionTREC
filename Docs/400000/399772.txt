<DOC>
<DOCNO> 399772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonyas04.html </URL>
<DATE> 2005/12/01/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Mars'ta su kanıtı 
</HEADLINE>
<TEXT>

     AA - PARİS 

Kızıl gezegende su olduğu varsayımı ilk kez kanıtlandı. Mars'ın 3.5 milyar yıl önceki hali Dünya'ya benziyordu. 
     Şekillendikten kısa bir süre sonra Mars'ın yüzeyinde suyun var olduğu, ilk kez yapılan araştırmayla kanıtlandı. Bilimadamları, yaklaşık 4.6 milyar yıl önce Yeryüzü gibi şekillenen kızıl gezegenin, bir zamanlar çok nemli olduğunda artık hemfikir. 
     Avrupa sondası Mars Express aracılığıyla gezegenin yüzeyinde yapılan araştırmada bilim adamları, 3.5 milyar yıl ila 3.8 milyar yıl önce sona eren dönemin sonunda, Mars'ta büyük ölçüde su olduğunu belirledi. 
     Orsay'deki Paris-Sud Üniversitesi'nden profesör François Poulet'nin ekibi, araştırmada, gezegenin çok eski bölgelerinde, volkanik bazaltlı kayaların uzun süre suda kalmasıyla oluşan fillosilikat grubuna dahil kil bulgusuna rastladı. ABD'deki New Meksika Üniversitesi'nden gökbilimci Horton Newsom da, bilim adamlarının bu tespitinin, 3.5 milyar yıl ila 3.8 milyar yıl önce gezegen yüzeyinde su bulunduğuna ilişkin şimdiye kadarki varsayımları doğruladığını söyledi. 
     Newsom, 'eski bölgelerde fillosilikat bulgusunun 3.5 milyar yıl önce Mars'taki koşulların, bir zamanlar Dünya'yla benzer özellikler taşıdığını gösterdiğini' belirtti. Uzmanlar, Güneş Sistemi'nin ilk dönemlerinde birçok gezegende sıvı su olduğu görüşünde. 
     
</TEXT>
</DOC>
