<DOC>
<DOCNO> 354259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/ydemirkol.html </URL>
<DATE> 2005/06/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Savunma tedbirleri 
</HEADLINE>
<TEXT>



İspanya dikine oynayan rakibin arkasına sarkmayı iyi bilen bir takım. Oyunu çok yönlü ve istediklerinde yüksek tempoda oynuyorlar. Fizik ve teknik üstünlüklerini şu ana kadar karşılaştıkları tüm takımlara karşı gösterdiler. 
Bu oyunu sağlayan, Zapater'le başlayıp, Lorente, Juan Fran, Jona ve Fabregas'la çatısı kurulmuş hücum hattı. Çok pas yapıp topa fazla sahip olup kazanmayı bilen takımlardan biri. Diğeri de Hollanda. 
Bu takım karşısında favori olduğumuzu söylemek kolay değil. Ama şu bir gerçek ki, Honduras ve Panama'nın maçları dışında bu turnuvada oynanan tüm karşılamalarda çekişme ve mücadele vardı. Yani kimin kazanacağını bilmek kolay olmuyor. Çok küçük detay ve anlar maçların kaderini değiştirebiliyor. Bugün oynayacağımız maçta yapmamız gereken ilk iş savunmada derinlik sağlamak. Şenol Ustaömer'in kafasında da bu var. Sanırım Murat'ı sarkık libero olarak kullanarak rakibin sarkmasını engelemeye çalışacak. Böylece kanatlardan direkt kaleye yollanan İspanyollara karşı kanat savunmacılarımız da kademeli olacaklar. 
Savunmada belli bir dirayeti sağlayabilirsek, çok değişmeyecek olan hücum planımızla oyunu koparacak şansları bulabiliriz. 
Yine Olcan ve Sezer'le göbekten kanatlara atılacak toplarla yapılacak baskınlar. Milliler 25 gündür bu baskın planı üzerinde çalışıyorlar. Gittikçe ilerlettikleri bu silahla İspanya karşısında şanslar bulabilirler. Ama savunmada şu ana kadar yaptığımız hataları hiç yapmamak gerekiyor. Çünkü biliyoruz ki İspanya affetmiyor. 



</TEXT>
</DOC>
