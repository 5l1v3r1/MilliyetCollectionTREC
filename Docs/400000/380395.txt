<DOC>
<DOCNO> 380395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sonyas18.html </URL>
<DATE> 2005/09/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
4 bin kilometre yürüyüp komşu ülkeye sığındılar 
</HEADLINE>
<TEXT>

     Somali'den 6 ay önce yola çıkan 26 kişilik bir grup, 4 bin kilometreden fazla süren uzun bir yolculuktan sonra Zimbabve'de polise teslim olarak sığınma hakkı istedi. 
     Zimbabve'de yayımlanan The Herald gazetesinin haberine göre, aralarında iki kadının bulunduğu Somalililer, geçen Pazartesi günü başkent Harare'de polise teslim oldular. 
     Mozambik'ten Zimbabve'ye girdikten sonra polise teslim olan Somalililerin Mozambik'ten önce hangi güzargahı izledikleri ve hangi ülkelerden geçtiklerinin bilinmediği belirtildi. 
     Sığınmacılar, büyük bölümünü yürüyerek yaptıkları yolculuk nedeniyle açlık ve yorgunluktan dolayı polise teslim olmayı tercih ettiklerini söylediler. 
     Polis yetkilileri, Somalililerin Harare'de geçici bir sığınma kampına yerleştirildiklerini ve pasaport dahil hiçbir belgeleri olmadığı için mülteci statüsü verilip verilemeyeceğinin belli olmadığını bildirdiler. 
     Somali'den 42 kişi, geçen Nisan ayında 2,5 ayda 2200 kilometre yol katederek gittikleri Malavi'den sığınma istemişlerdi. 
     
</TEXT>
</DOC>
