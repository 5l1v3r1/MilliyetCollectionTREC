<DOC>
<DOCNO> 388297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy13.html </URL>
<DATE> 2005/10/20/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
''Sayın'' Öcalan'a bir dava daha 
</HEADLINE>
<TEXT>

     Muş Tutuklu ve Hükümlü Aileleri ile Demokratik Hukuk Dayanışma Derneği TUHAY-DER Başkanı Ali Karagüzel hakkında Muş Cumhuriyet Başavcılığı tarafından "Sayın Öcalan" ifadesini kullandığı gerekçesiyle 2 yıla kadar hapis istemiyle dava açıldı. 
     Cumhuriyet Savcısı Ali Murat Esencan tarafından ifadesi alınan Karagüzel, Muş PTT’si önünde 10 Ekim’de okuduğu basın açıklaması metinde yer alan "Sayın Öcalan" ifadesini kullandığı için suçlu bulundu. 
     Karagüzel, "İşlenmiş olan bir suçu veya işlemiş olduğu suçtan dolayı bir kişiyi alenen öven kimse, iki yıla kadar hapis cezası ile cezalandırılır" hükmünü düzenleyen TCK’nın 215’inci maddesi uyarınca yargılanacak. 
     Karagüzel, savcılığa verdiği ifadesinde, "’Sayın'' şeklinde hitap etmek demokratik bir toplumun gereği, çağdaş ve ahlaki bir davranış ve zorunluluktur. Okuduğum metinde kişisel görüşlerimi dile getirdiğim görülecektir. Benim amacım suçu ve suçluyu övmek değildir. Suç işleme kastıyla hareket etmedim. Suçsuzum" dedi. 
     Karagüzel’in, kendisinin hazırladığı ve okuduğu basın açıklaması metninde, "Genelde tüm cezaevlerinde, özelde ise tek kişilik İmralı Cezaevi’nde Sayın Öcalan’a yönelik tecridi aşan tarzda uygulamaların aylardır devam etmesinin halkı tedirgin ettiği ve bunun şiddeti tırmandıracağı tüm duyarlı kesimleri oldukça kaygılandırmaktadır" ifadelerini kullanmıştı. 
     
</TEXT>
</DOC>
