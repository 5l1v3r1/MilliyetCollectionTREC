<DOC>
<DOCNO> 350713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko58.html </URL>
<DATE> 2005/06/10/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Fiskobirlik Genel Müdürlüğü'nde görev değişimi... 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Genel Müdürlüğü’nde görev değişimi yapıldığı bildirildi. 
     FİSKOBİRLİK Basın Bürosu’nda yapılan yazılı açıklamada, birlik ve birliğe bağlı Entegre Fındık İşleme Tesisi EFİT A.Ş., Fiskomar A.Ş. 
     ve Ordu Yağ Sanayii A.Ş. yönetim kurullarının toplanarak durum değerlendirmesi yaptıkları belirtildi. Toplantıda, şirketlerin mali durumu, yatırımları ve gelecek dönemlerle ilgili planlarının gözden geçirildiğinin ifade edildiği açıklamada, "Şirketlerde yapılan toplantılardan sonra genel bir değerlendirme yapan FİSKOBİRLİK Yönetim Kurulu bazı kararlar aldı. FİSKOBİRLİK depolarında bulunan 2004 yılı ürününden 5 bin ton kabuklu fındığın 21 Haziran’da ihale yolu ile satılması kararlaştırıldı" denildi. Açıklamada, FİSKOBİRLİK Genel Müdür Vekili olarak görev yapan ve EFİT A.Ş. Yönetim Kurulu Üyesi Levent Ağca’nın, şirketin yeniden yapılandırılması doğrultusunda FİSKOBİRLİK EFİT A.Ş. Genel Müdürlüğü’ne görevlendirildiği kaydedilerek, şöyle devam edildi "EFİT A.Ş. Genel Müdürü Mehmet Başer, FİSKOBİRLİK Genel Müdür Yardımcılığı görevini sürdürecek. FİSKOBİRLİK Genel Müdür Yardımcısı Nihat Yılmaz ise Genel Müdür Vekilliği görevini yürütecek. FİSKOBİRLİK ve EFİT A.Ş. idari kadrosunda yapılan değişiklikler Pazartesi günü yürürlüğe girecek." 
     
</TEXT>
</DOC>
