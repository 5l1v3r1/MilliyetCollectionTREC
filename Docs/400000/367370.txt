<DOC>
<DOCNO> 367370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo01.html </URL>
<DATE> 2005/08/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Türkiye Yaz Yüzme Birincliği yarışlarının ilk günüde 8 rekor kırıldı... 
</HEADLINE>
<TEXT>

     Türkiye Yaz Yüzme Birinciliği yarışları İstanbul’da sürerken, yarışların ilk gününde 8 yeni Türkiye rekoru kırıldı. 
     Gündüz seansında elemelerde bayanlar 15-16 yaş kategorisi 50 metre kurbağalamada Fenerbahçe’den Buse Günaydın’ın 00.34.42’lik derecesiyle elde ettiği yeni rekorun ardından, erkekler 14 yaş kategorisi 4x100 metre serbest bayrak yarışında 03..94’lük derece yapan Fenerbahçe takımı, FMV Işık Spor’a ait olan 03.54.15’lik dereceyi geliştirerek yeni rekorun sahibi oldu. 
     Erkekler 13 yaş kategorisi 4x100 metre serbest bayrak yarışında ise FMV Işık Spor takımı 04.03.50’lik dereceyle, Galatasaray’a ait 04.07.57’lik dereceyi geçerek yeni Türkiye rekorunu kırdı. 
     
     ÖMER ASLANOĞLU 2 REKOR BİRDEN KIRDI 

     Akşam seansında yapılan final yarışlarında erkekler 17-18 yaş kategorisi 100 metre kurbağalamada İYİK’den Ömer Aslanoğlu, 01.03.72’lik derece yaparak hem mücadele ettiği kategoride hem de 19 yaş kategorisinde rekor kırdı. 
     Bu dalda, 17-18 yaş katergori eski rekoru 01.05.34 ile Fenerbahçe’den Cenk Aktaş, 19 yaş kategori eski rekoru ise 01.05.11 ile aynı kulüpten Orel Oral’a aitti. 
     Bayanlar 19 yaş kategorisi 50 metre kurbağalama yarışında Fenerbahçe’den İlkay Dikmen kendisine ait olan 00.33.40’lık dereceyi 00.33.37 ile, aynı yaş kategorisi serbest mücadelesinde yine Fenerbahçe’den Gizem Papila, kendisine ait 00.58.54’lük dereceyi 00.58.23 ile geliştirerek yeni rekorun sahibi oldular. 
     Günün son yeni Türkiye rekoru ise bayanlar 4x200 metre serbest bayrak açık yaş kategorisinde geldi. Bu dalda Fenerbahçe takımı, kendisine ait olan 08.45.11’lik dereceyi 08.42.79’a taşıyarak yeni rekorun sahibi oldu. 
     
</TEXT>
</DOC>
