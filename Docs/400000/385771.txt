<DOC>
<DOCNO> 385771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko07.html </URL>
<DATE> 2005/10/11/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kira artışı Eylül'de de enflasyona fark attı... 
</HEADLINE>
<TEXT>

     Türkiye’deki ortalama konut kirasındaki artış eylülde de enflasyon oranına fark attı. Yılın ilk dokuz aylık döneminde enflasyon yüzde 3.93’te kalırken, kiradaki artış bunun 4 kat üzerinde, yüzde 15.8 oranında gerçekleşti. 
     Devlet İstatistik Enstitüsü’nün DİE tüketici fiyatları endeksini hesaplarken esas aldığı gerçek kira ücreti eylül sonu itibariyle 9 aylık dönemde yüzde 15.8 oranında artarak 273 YTL’ye ulaştı. Geçen yılın sonunda gerçek kira ücreti 235.7 YTL düzeyinde bulunuyordu. Söz konusu dönemdeki enflasyon artışı ise yüzde 3.93 oranında kaldı. Konut kirasındaki artış enflasyon artışının 11.87 puan üzerinde gerçekleşti. Kira enflasyondan 4 kat daha hızlı arttı. 
     
     AYLIK ARTIŞLAR 
     Türkiye genelindeki ortalama konut kirası ocak ayında bir önceki yılın aralık ayına göre yüzde 1.9 oranında artarak 240.2 YTL’ye ulaştı. Söz konusu dönemde enflasyondaki artış ise yüzde 0.55 olarak gerçekleşmişti. 
     Kiranın yüzde 1.2 oranında arttığı şubat ayında enflasyondaki artış yüzde 0.02, kiranın yüzde 1.1’lik artışla 245.7 YTL olduğu mart ayında enflasyondaki artış yüzde 0.26 olarak belirlenmişti. Kiranın yüzde 0.8 oranında artarak 247.6 YTL olduğu nisan ayında ise enflasyondaki artış yüzde 0.71 olmuştu. Mayıs ayında ise gerçek kira ücreti yüzde 1.2’lik artışla 250.6 YTL’ye çıkarken, enflasyon yüzde 0.92, kiranın yüzde 1.7’lik artışla 255 YTL’ye ulaştığı haziranda ise enflasyon yüzde 0.10 oranında artmıştı. 
     Kira artışının yüzde 1.7 olduğu temmuz ayında ise enflasyon 0.57 oranında gerilemişti. Temmuz ayında gerçek kira ücreti 259.9 düzeyinde gerçekleşmişti. Ağustos ayında kira ücreti aylık bazda yüzde 2.6’yla en yüksek seviyede artış göstererek 266.7 YTL’ye ulaşırken, söz konusu dönemde enflasyondaki artış yüzde 0.85 olarak açıklanmıştı. 
     Eylül ayında ise ortalama konut kirası yüzde 2.4’lük artışla 273 YTL’ye ulaştı. Eylül ayındaki enflasyon artışı ise yüzde 1.02 düzeyinde gerçekleşmişti. Eylül ayındaki kira artışının enflasyondaki artışın 1.33 puan üzerinde olduğu belirlendi. 

ANKA 
     
</TEXT>
</DOC>
