<DOC>
<DOCNO> 370870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko04.html </URL>
<DATE> 2005/08/18/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
TEDAŞ'tan bir garip ihale... 
</HEADLINE>
<TEXT>

     Türkiye Elektrik Dağıtım A.Ş TEDAŞ , ihalelerde izlediği yöntemi terk ederek, 16 ildeki 27 alt projeyi birleştirdi. Bugüne kadar yapılan ihalelerde iş bitirme tutarı 9-11 milyon YTL arasında olurken, bu ihalelerin birleştirilmesiyle 200 milyon YTL’yi aşkın tutarda 27 projenin tek bir firmaya verilmesinin yolu açıldı. İhaleye tepki gösteren Elektrik Müteahhitleri Derneği, bu tutarda bir ihaleyi Türkiye’de alacak bir müteahhitin bulunmadığına dikkat çekerek, 600’ü aşkın şehir şebekeleri müteahhitlerinin devrede dışı kalacağını savundu. 
     Bugüne kadar izlediği yöntemde iller bazında ve proje bazında ayrı ayrı ihaleye çıkan TEDAŞ, Kamu İhale Bülteni’nde 10 Ağustos 2005 tarihinde yayımladığı alçak gerilim yüksek gerilim orta gerilim elektrik dağıtım şebekesi ihalesinde, 16 ili kapsayan 27 alt projeyi biraraya getirdi. En yüksek yaklaşık maliyet bedeli 27.4 milyon YTL ile Manisa V’in oluşturduğu 27 alt projenin yaklaşık maliyet tutarı ise 205 milyon 655 bin YTL olarak belirlendi. İhale kapsamında yer alan projeler şöyle 
     "Alaşehir Manisa, Manisa V, Konya merkez, Van IV Merkez, Erciş III merkez, Samsun VIII, Samsun IX, Samsun XII, Ordu III, Ünye III, Kahramanmaraş IX, Elazığ IV, Erzurum I, Edirne II, Sivas II, Diyarbakır, Finike Sahilkent II, Alanya II, Antalya Merkez VI, Adapazarı VI, Aydın Merkez VI, Güzelçamlı Aydın, Eskişehir IX, Eskişehir X, Balıkesir III." 
     
     HAZİNE GARANTİSİ 

     TEDAŞ’ın bu ihalesinde, ilk kez Hazine garantili yurtdışı kredi kullanımı öngörüldüğüne dikkat çekildi. İhale ilanında, "İstekliler, ayrıntıları idari şartnamede belirtildiği üzere, teklifleriyle aynı para cinsinden ABD Doları ve teklifin yüzde 100’ünü karşılayacak kredi teklifinde teklifleri ile birlikte vereceklerdir. Ticari sözleşmenin yürürlüğe girmesi, kredi koşullarının Hazine Müsteşarlığı tarafından uygun görülüp kredi anlaşmalarının imzalanması koşuluna bağlıdır" denildi. 
     İhale şartnamesine göre, ihale katılımcıları, Hazine’nin uygun gördüğü bankalardan kredi teklifi getirecekler. Kredi koşulları Hazine tarafından kabul edilebilir olacak. Tahvil ihracı yöntemiyle getirilen, ayrıca teklif bedelinin tamamını karşılamayan kredi teklifleri değerlendirmeye alınmayacak. Kredi için Hazine garantisi dışında başka bir garanti istenmemesi öngörüldü. 
     Kredide, borçlu TEDAŞ, garantör Hazine, kullanıcı da TEDAŞ Genel Müdürlüğü olarak belirtilecek. 
     
     

     YERLİLERE YÜZDE 5 FİYAT AVANTAJI Şartnameye göre ihalede verilen teklifler, bugünkü değere indirgeme yöntemi ile kredi teklifleri gözönünde bulundurularak değerlendirilecek. Yabancıların katılımına da açık olan ihalede yerli isteklilerin teklif ettiği fiyatın üzerine yüzde 5 eklenerek, fiyat avantajı uygulanacak. 
     YILLIK YATIRIM TUTARI 300 MİLYON, TEK BİR İHALE 200 MİLYON Elektrik Müteahhitleri Derneği, kendi yayın organlarında yayımladıkları "TEDAŞ Genel Müdürlüğü bu ihaleyi yapmamalı" başlıklı duyuruda, "Portföyünüzde 600’ü aşkın yüklenici varken bir tek yükleniciye tüm işleri veremezsiniz veya vermemelisiniz. Yıllık yatırım tutarının 300 milyon olduğu bir kuruluşta 200 milyonluk tek bir ihale 
     yapılmamalı" denildi. Kuruluşun 1994 yılında bu yana bir projeyi ikiye, üçe bölerek ihale yapma sistemiyle rekabeti sağladığı iddia edilirken, 16 ayrı ilde 27 adet projenin birleştirilip tek bir ihaleye çıkılmaması gerektiği kaydedildi. 
     
     100 MİLYON YTL İŞ BİTİRME YERLİ FİRMALARDA YOK 

     Elektrik Müteahhitleri Derneği’nin TEDAŞ Genel Müdürlüğü’ne yazdığı yazıda ise, şöyle denildi 
     "İhaleye çıkılan 200 milyonluk ihalede istenen iş bitirme tutarı 100 milyon YTL olacak olup böyle bir iş bitirme ülke genelinde hiçbir firmada bulunmamaktadır. 
     Yayınladığınız şartname ile bu ihale şehir şebekeleri yüklenicileri yerine yurtdışı firmalarca alınacaktır. Böyle bir durumun 600 firmayı aşkın mevcut yüklenici ve bunların çalıştırdığı 5 bin sabit eleman ve 50 bin kişiyi aşkın işçiyi işsizlikle baş başa bırakacağı şüphesiz ki sizlerin de takdirleridir." 
     
     "İHALE BİR İKİ FİRMAYA YÖNELİK" 

     Ülke menfaati ve kamu yararı gereği işçi yoğunluklu bir ihalenin yurtdışı firmalara pazarlanmaması gerektiği anlatılan yazıda, TEDAŞ’ın ihale şartnamesinde de yaptığı değişikliğin yaratacağı açmaza dikkat çekildi. Yazıda, 20 yıldır benzer iş olarak kabul edilen tesis yapımlarının değiştirildiği ve yüksek gerilim ile çok yüksek gerilim tesislerinin benzer iş olarak kabul edilmeyeceğine dikkat çekilerek, "Böyle bir uygulama ile istenen 100 milyon YTL’lik iş bitirmenin değil ülke genelinde dünya genelinde bile olmadığı ve bu durumda benzer işlerin zorlanacağı, şebeke tesisi ile hiç ilgisi olmayan kumanda devreleri tesislerine yönelmeler olacağı ve bu durumda olan 1 veya 2 firmaya yönelik olacağı anlaşılmaktadır" denildi. 
     Yazıda, Bu uygulamanın rekabeti sağlamayacağı gibi ihale bedelinin çok yüksek değerlere ulaşacağı, kamunun zarara uğrayacağı savunuldu. 

ANKA 
     
</TEXT>
</DOC>
