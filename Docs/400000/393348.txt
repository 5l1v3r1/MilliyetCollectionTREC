<DOC>
<DOCNO> 393348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun50.html </URL>
<DATE> 2005/11/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Saddam'ın avukatları davadan çekildi 
</HEADLINE>
<TEXT>

     Irak'ta özel mahkemede görülen, devrik lider Saddam Hüseyin ve 7 eski Baas partisi yetkilisinin yargılandığı davanın savunma avukatlarının mahkemeyle bütün ilişkilerini kestiği bildirildi. 
     Saddam Hüseyin'in avukatlar ekibinin başkanı Halil El Duleymi, davanın avukatlarından birinin daha dün öldürülmesinin ardından bugün Reuters'e yaptığı açıklamada, ''savunma komitesinin, 28 Kasım'a ertelenen duruşmayı 'iptal edilmiş ve gayri meşru' olarak değerlendirme kararı aldığını'' söyledi. 
     Avukat Duleymi, 19 Ekim'de başlamasının ardından dün 2'inci savunma avukatının öldürüldüğü davanın 28 Kasım'da yapılacak ikinci duruşması için savunma avukatlarının tanıklarla temasa geçemeyeceğini ve hayatlarına yönelik tehditler yüzünden işlerini yapamayacağını belirtti. 
     Duleymi ayrıca, avukatlara yönelik saldırıdan işgal güçlerini sorumlu tutarak, bu güçlerin ve Irak hükümetinin, insanların kimliklerine bakmaksızın hayatlarını korumakla yükümlü olduğunu ifade etti. 
     Bağdat'ta dün düzenlenen silahlı saldırıda davanın savunma avukatlarından Adil El Zubeydi ölmüş, Tamer Hamud El Huzeyi yaralanmıştı. Saldırıya uğrayanların, Saddam Hüseyin'le birlikte yargılanan eski Devlet Başkan Yardımcısı Taha Yasin Ramazan ile Saddam Hüseyin'in üvey kardeşi Barzan El Tikriti'nin avukatları olduğu belirtilmişti. 
     Davanın savunma avukatlarından Sadun El Cenabi de, geçen ay düzenlenen silahlı saldırıda öldürülmüştü. 
     
</TEXT>
</DOC>
