<DOC>
<DOCNO> 393059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko10.html </URL>
<DATE> 2005/11/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Gelir İdaresi Başkanı'na bile fiş vermediler... 
</HEADLINE>
<TEXT>

     Türkan Al AA 

Gelir İdaresi Başkanvekili Osman Arıoğlu, vatandaşları, akaryakıt dahil her türlü alışverişlerinde mutlaka fiş almaya çağırdı. 
     Akaryakıt istasyonlarının 1 Kasım'dan itibaren istensin, istenmesin, akaryakıt satışları sırasında mutlaka fiş vermek zorunda bulunduğuna dikkati çeken Arıoğlu, denetimler sonucunda söz konusu mükellefiyete aykırı hareket edenlerin cezalandırılacağını belirtti. 
     Vatandaşların da bu konuda kendilerine yardımcı olmasını isteyen Gelir İdaresi Başkanvekili, şunları söyledi 
     ''Bütün vatandaşlarımız, alışverişlerinde mutlaka fatura, fiş alsın. İşletmeler, zaten bunu zaten vermek zorunda ama, maalesef hala belge düzenlemeyerek, vergi kaçırmak isteyenler var. 
     Vatandaşlarımız, bu nedenle alışverişlerinde, işletme sahibi vermiyorsa bile hiç usanmadan fatura, fiş istesin. Zaten, ödediği fiyatın içinde o ürünün katma değer vergisi var. Vergiyi ödemişsın. Vatandaş, fiş olmayarak, sadece karına kar katan bu işletmeleri finanse ediyor. 
     Vatandaş, şu soruyu kendi kendine sormalı. Ben fiş almayarak, nasıl ve ne şekilde para kazandığını bilmediğim, hatta belki adını bile duymadığım bu kişi ya da kuruluşu mu finanse edeceğim Yoksa, devletime mi katkıda bulunacağım, devletimi mi finanse edeceğim Hepimiz bu devletin vatandaşı değil miyiz İster akaryakıt istasyonunda, ister başka bir yerde mutlaka fatura, fiş alınmalı.'' 
     
     ARIOĞLU, NASIL FİŞ ALABİLDİ 
     Bu arada Arıoğlu, alışverişlerde kendisine bile bazen fiş verilmediğini de şu örnekle anlattı 
     ''Bayram dönüşü Bolu'da mola verdik. Bir işletmeye girdim. Ekmek aldım, karşılığında da 3.5 milyon Lira verdim. Bekliyorum, fiş versinler diye. Ancak hiç bir hareket yok. Kendimi tanıtmadan, fişimi istedim. Kasadaki öyle bir baktı, tekrar Fişimi alayım deyince, tuşlara bastı, yazarkasadan bir fiş çıkartıp, uzattı. Baktım, 7 milyon. Daha doğrusu 7 YTL. 
     Kasadaki şahısa Niye 7 YTL diye sordum, Abi kullanırsınız karşılığını verdi. Ben, kullanmak için fiş istemiyorum ki. Ne kadarlık alışveriş yapmışsam, onun karşılığı kadar tutar içeren bir fiş vermesi gerekiyor. Adama Bak kardeşim, ben senden kullanmak için fiş istemiyorum. Sen, hiç istemeden 3.5 milyon Liralık fişimi kesip, bana vermen gerekiyor. Ama anlaşılan sen, istenmedikçe hiç fiş kesmediğin için arada isteyen olursa, zaten bu konuda çok fazla limitin var, onun için ona da biraz fazla fiş kesip veriyorsun. Bu şekilde yasalara aykırı davranıyorsun dedim. 
     Daha sonra da o fişi kullanmak için istemediğimi göstermek amacıyla onun önünde 7 YTL'lik fişi yırtıp, çöpe attım. Sonra da yine kendimi hiç tanıtmadan oradan ayrıldım.'' 
     
</TEXT>
</DOC>
