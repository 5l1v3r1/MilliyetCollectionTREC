<DOC>
<DOCNO> 367125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur30.html </URL>
<DATE> 2005/08/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Apo Kimse üstünde yetkimi kullanacak durumda değilim 
</HEADLINE>
<TEXT>

     İmralı Cezaevi’nde bulunan Abdullah Öcalan uzun bir aradan sonra kardeşi Mehmet Öcalan ile görüştü. 
     Abdullah Öcalan görüşmede, 7 yıldır bir şeyler yapmaya çalıştığını belirtirken, çatışmaları yeniden başlamasına ilişkin "Kimse üstünde yetkimi kullanacak durumda değilim" dedi. 
     Mehmet Öcalan, Abdullah Öcalan ile görüşmesine ilişkin ANKA’ya açıklama yaptı. Mehmet Öcalan’ın verdiği bilgilere göre, Abdullah Öcalan, kendisine yönelik yeni kısıtlamaların getirildiği iddiasında bulundu. Avukatlarıyla koşullarının adil olmaması nedeniyle iki aydır görüşmeyen Öcalan, hukuksal haklarının gasp edildiğini öne sürdü. Kardeşi Öcalan’a "Hukuksal haklar gasp edildikten sonra belki bizi fiziki olarak ortadan kaldırabilirler" diyen Abdullah Öcalan, bağımsız mahkeme ve adil yargılama olmadığı sürece yeniden yargılama sürecine katılmayacağını ve mahkemeye çıkmayacağını ifade etti. 
     Başbakan Recep Tayyip Erdoğan’a birkaç kez mektup gönderdiğini ancak yanıt alamadığını söyleyen Öcalan, çatışmalı ortamın yeniden yaşanmasına ilişkin de değerlendirmede bulundu. "Kanın durmasına" herkesin katkı sunması gerektiğini savunan Öcalan, "Ben şu aşamada yasaklıyım, benim katkım yoktur. Yedi senelik süreç içinde bir şeyler yapmaya çalıştım. Kimse üstünde yetkimi kullanacak durumda değilim" dedi. 
     
     "KÜLODUMUZA KADAR ARANDIK" 
     Mehmet Öcalan, Yedi yıldır İmralı Cezaevi’ne gittiklerini, girişte üç ayrı X-Ray cihazından geçtiklerini belirterek, "Son görüşmelerde aramalarda çok zorluklar yaşadık. Gömleğimizi, pantolonumuzu indiriyorlar, külodumuzu kontrol ediyorlar. Şimdiye kadar pantolon gömlek çıkarılmamıştı. Böyle bir uygulamaya maruz kaldık. Eskiye göre zorluk yaşadık" diye konuştu. 
     
</TEXT>
</DOC>
