<DOC>
<DOCNO> 363156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur19.html </URL>
<DATE> 2005/07/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Alkollü sürücü, satırla trafik polisine saldırdı... 
</HEADLINE>
<TEXT>

     Antalya'da, kaza yapan alkollü bir sürücü, olay yerine gelen trafik polisine satırla saldırarak, yaraladı. 
     Şevket Tanrısevdi'nin kullandığı otomobil, Anadolu Kavşağı'nda sinyalizasyon direğine çarptı. 
     Bunun üzerine olay yerine gelen trafik polisi Ünal Öktem, kazayla ilgili işlem yapmak istedi. Bu duruma sinirlenen ve alkollü olduğu bildirilen sürücü, satırla Öktem'e saldırdı. 
     Vücudunun çeşitli yerlerinden yaralanan Öktem, ekipteki polis arkadaşı tarafından Akdeniz Üniversitesi Hastanesi'ne kaldırılırken, sürücü Tanrısevdi olay yerinden kaçtı. 
     Öfkeli sürücü, daha sonra gittiği otogarda da agresif tavırlar sergileyerek, bazı işletmelerin camlarını kırdı. Tanrıverdi, buradaki polis ekipleri tarafından yakalandı. 
     Hastaneye sevk edilen Şevket Tanrısevdi'nin 200 promil alkollü olduğu tespit edildi. 
     Yaralanan polis memurunun ise ameliyata alındığı bildirildi. 
     
</TEXT>
</DOC>
