<DOC>
<DOCNO> 354549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas18.html </URL>
<DATE> 2005/06/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Maradona'ya Arjantin Senatosu'ndan ödül... 
</HEADLINE>
<TEXT>

     Arjantinli efsanevi futbolcu Diego Armando Maradona, Arjantin Senatosu tarafından her yıl verilen ''Domingo Faustino Sarmiento'' ödülüne layık bulundu. 
     Arjantin Senatosu tarafından her yıl spor, kültür ve sanat alanlarında evrensel katkıda bulunanlara verilen ve 19. yüzyıldan eski bir devlet başkanının ismini taşıyan ödül, Maradona'ya tüm kariyeri gözetilerek verildi. 
     Senato'da yapılan törende konuşan Maradona, ödüle layık bulunduğu için mutlu olduğunu ve uyuşturucuyla mücadelede ön saflarda çalışmaya devam edeceğini vurgulayarak, ''Beni bugün buraya getiren herkese teşekkür ediyorum. Her zaman sizinle olacağım'' dedi. 
     Tören boyunca, eski milli futbolcunun kariyeri boyunca oynadığı önemli maçlardan görüntüler ve İngiltere'ye Meksika 1986'da, biri ''Tanrı'nın eliyle'', diğeri de bütün İngiliz savunmasını ve kaleci Shilton'ı çalımlayarak attığı goller gösterildi. 
     Dünya futboluna damgasını vurduğu 1980'li yıllardan ve İtalya'da oynanan 1990 Dünya Kupası'nın ardından kariyeri inişe geçen Maradona'nın başı uyuşturucuyla belaya girmişti. Maradona, aşırı kilo almış ve bunların sonucunda aşırı doz kokaine bağlı olarak 2004'te geçirdiği kalp kriziyle ölümden dönmüştü. 
     Diego Maradona, 30 Ekim'de, futbol kariyerinin zirvesindeyken oynadığı İtalya'nın Napoli kentinde jübile maçına çıkacak. 
     
</TEXT>
</DOC>
