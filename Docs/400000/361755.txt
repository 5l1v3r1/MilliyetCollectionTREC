<DOC>
<DOCNO> 361755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/dunya/axdun01.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm dörtlüsü 
</HEADLINE>
<TEXT>


NEVSAL ELEVLİ Londra 


İngiltere'nin başkenti Londra'yı 7 Temmuz'da kana bulayan 4 terörist, saatler sabah 07.21'i gösterdiği sırada eylemi gerçekleştirmek için yola çıktıkları tren istasyonundaki güvenlik kamerasına böyle yakalandı. Fotoğrafı dün akşam bir bildiri eşliğinde yayımlayan İngiliz polisi Scotland Yard, fotoğrafın, Londra'nın 40 kilometre kuzeyindeki Lutton tren istasyonunda çekildiğini belirtti. Güvenlik kameralarınca tespit edilmiş fotoğrafta, 4 saldırgan ayakta ve sırtlarında büyük sırt çantalarıyla görülüyor. Bildiride, saldırganların buradan trene binip Londra'ya hareket ettikleri ve yine güvenlik kameralarına yakalandıkları King's Cross istasyonunda indikleri kaydedildi. Güvenlik kamerasına yakalanan 4 terörist sırasıyla Hasib Mir Hüseyin 18 , Germaine Lindsay 19 , Muhammed Sıddık Han 30 ve Şehzad Tanver 22 . Londra'da düzenlenen bombalı saldırı 55 kişinin ölümüne, 700 kişinin de yaralanmasına neden olmuştu. 


</TEXT>
</DOC>
