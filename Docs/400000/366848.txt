<DOC>
<DOCNO> 366848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/dunya/dun02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac da çark etti 
</HEADLINE>
<TEXT>


Fransa Cumhurbaşkanı Chirac, Türkiye'nin Rum Kesimi'ni tanımaması halinde müzakerelerin başlamayacağını söyleyen Başbakan De Villepin'i destekledi 

PARİS ANKA 


Türkiye'nin Kıbrıs Rum kesimini de Gümrük Birliği anlaşmasına dahil eden Ek Protokol'ü imzalamasının, 3 Ekim müzakerelerinin başlaması için yeterli olduğunu söyleyen ve bunun Güney Kıbrıs'ın tanınması anlamına gelmediğini vurgulayan Fransa Cumhurbaşkanı Jacques Chirac, dün söylediklerinin aksini savundu. Türkiye'nin Rum Kesimi'ni tanımaması halinde üyelik müzakerelerinin başlamayacağını söyleyen Başbakan Dominique De Villepin'i destekleyen Chirac, "Başbakanın dediği gibi birliğin üyelerinden birini tanımayan bir ülkeyle müzakerelerin açılması düşünülemez" dedi. 
Dominique De Villepin'in açıklamasının ardından Fransa'da toplanan Bakanlar Kurulu'nda konuşan Chirac, Başbakan'ı destekleyen ifadeler kullandı. 
Bazı bakanlara dayanarak Chirac'ın Bakanlar Kurulu'ndaki konuşmasını aktaran "Le Figaro" gazetesi, Cumhurbaşkanı'nın sözlerini değerlendirirken, "Cumhurbaşkanı hiçbir zaman bu kadar ileriye gitmemişti" yorumunu yaptı. Gazete, "Müzakerelerin açılmasından yana olan Chirac, bu çok hassas konuda partisi ile doğrudan muhalefet içinde" diye yazdı. 

'Kıbrıs konusu BM'de ele alınır' 

ANKARA Milliyet 

Dışişleri Bakanlığı Sözcüsü Namık Tan, Kıbrıs sorununun ele alındığı yerin AB değil, Birleşmiş Milletler BM olduğunu belirterek, Türkiye'ye verilen sözler çerçevesinde 3 Ekim'de müzakerelerin başlatılacağına inandığını söyledi. Tan, dün haftalık basın toplantısında, Villepin'in, sözlerini değerlendirirken, "Kıbrıs sorununun ele alındığı yer BM'dir. Biz BM'nin Kıbrıs sorununun çözümü konusundaki iyi niyet misyonunu destekliyoruz" dedi. 


</TEXT>
</DOC>
