<DOC>
<DOCNO> 362037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun39.html </URL>
<DATE> 2005/07/18/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
New York'ta teröre karşı önlemler arttırılıyor... 
</HEADLINE>
<TEXT>

     Londra’daki terörist saldırılardan sonra güvenlik önlemlerini daha da artırmanın yolunu arayan New York Metropolitan Ulaştırma İdaresi MTA , New York’taki trafiğin candamarını oluşturan su altındaki 14 metro ve ulaşım tünelini yüksek teknoloji ürünü cihazlarla gözetleme kararı aldı. 
     New York Daily News gazetesinde yer alan habere göre, su altındaki tünellere yerleştirilecek yüksek teknoloji ürünü cihazlar sürekli olarak MTA’ya ve anti-terör birimlerine bilgi geçecek. Toplam 400 milyon dolara mal olması beklenen proje kapsamında, tünellerde bir de kapalı devre televizyon sistemi kurulacağı kaydedildi. 
     New York’taki tünellerden herhangi birine yapılacak bir terörist saldırı sonucu yaşanacak bir patlamanın saldırıya maruz kalan tünelde büyük bir su baskınına yol açacağı, New York’ta trafiği felç ederek, ölümlere yol açacağından endişe ediliyor. 
     Bu arada, MTA New York’taki kitle ulaşım sisteminin güvenliğini sağlamak için oluşturulan 591 milyon dolarlık yerel ve federal fondan gerekli güvenlik yatırımlarını yapmamakla eleştiriliyor. 
     Bu konudaki eleştirilere cevap veren MTA yetkilileri, şu anda 40 milyon dolarlık bir başka güvenlik projesinin ihale aşamasına geldiğini belirtirken, 11 Eylül 2001 saldırılarından bu yana güvenlik konusunda yapılan harcama miktarının 200 milyonu aştığını kaydettiler. 
     
</TEXT>
</DOC>
