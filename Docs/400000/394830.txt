<DOC>
<DOCNO> 394830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo04.html </URL>
<DATE> 2005/11/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İsviçre basını zafer sarhoşu Sevgili Almanya, geliyoruz... 
</HEADLINE>
<TEXT>

     ZAFER ATAMER Cenevre DHA 

İSVİÇRE’nin Türkiye’yi 2-0 yenerek 2006 Dünya Kupası baraj ilk maçında avantaj elde etmesi İsviçre basınını mutlu etti. İsviçre’de yayımlanan gazeteler, milli takımlarının galibiyetini şu şekilde duyurdu 
     
     BLICK TÜRKLERİN BU OYUNLA ALMANYA’YA GİTMESİ HAYAL 

     Gazete, "Dünya Kupası kapısı açıldı. İsviçre 2006 Dünya Kupası’na gidiyor. Sevgili Almanya, Dünya Kupası’na geliyoruz" derken, finalleri garantilemiş bir hava sergiledi. Blick gazetesi ayrıca Fatih Terim’e de atıfta bulunarak, "Maç sırasında Terim ayakta, elleriyle bir takım hareketler yapıyordu. Biz bunu anlamadığımız gibi onun oyuncuları da anlamadı. Türklerin oyunu bizi hayal kırıklığına uğrattı. Türklerin bu oyunlarıyla Almanya’ya gitmesi hayaldir. Kebap her iki taraftarı da birleştirdi ancak sevinen taraftar İsviçreliler oldu" diye yazdı. 
     
     LE TEMPS TERİM, ANLAŞILMAZ EL KOL HAREKETLERİ YAPIYORDU 

     Le Temps gazetesi, "Milli takımımız Türkiye’ye karşı gerekeni aldı" derken, yine Fatih Terim hedef alınarak, "Büyücü Fatih Terim’in pek bir şeyden haberi yok gibi geldi bize. Avantaj sağlamak için sahaya çıkan Türk Milli Takımı hiçbir varlık gösteremedi. Türk takımında kim ne yapmak istediğini bilmiyordu, ancak Terim kenarda kimsenin anlamıdığı el kol hareketleri yapıyordu. Bunun da Türklerin oyununda herhangi bir değişikliğe sebep olmaması hayret vericiydi" ifadelerini kullandı. 
     
     SONNTAGSZEITUNG İSTANBUL’DA DİKKATLİ OLUNMALI 

     Sonntagszeitung gazetesi ise başka bir detaya değinerek, Zürih’teki Galatasaraylılar lokalinde maçı büyük ekranda izleyen Türklerin 41’inci dakikadan sonra sessizliğe gömüldüğünü yazdı. İsviçre’nin ilk baraj maçını iyi bir skorla kazandığını belirten gazete, henüz herşeyin bitmediğini kaydederek İstanbul’da dikkatli olunması gerektiğinin altını çizdi. 

     
</TEXT>
</DOC>
