<DOC>
<DOCNO> 391256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/axgun02.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekirdağ'da köle çocuklar kampı 
</HEADLINE>
<TEXT>


Bir çocuk skandalı da Tekirdağ'da ortaya çıkarıldı. Uğur Dündar ve Arena ekibi, tuğla fabrikalarında köle gibi çalıştırılan çocuk işçilerin dramını gündeme getirdi 

İSTANBUL Milliyet 

Uğur Dündar yönetimindeki Arena, tuğla fabrikalarında köle gibi çalıştırılan çocuk işçilerin dramını Kanal D ve CNN Türk ekranlarına taşıdı. 
Dündar, Çalışma ve Sosyal Güvenlik Bakanlığı'nın müfettişleriyle gittiği bir fabrikada çocukların son derece sağlıksız çalışma ortamlarını gün ışığına çıkarırken, Jandarma tarafından gözaltına alınması da ekranlara yansıdı. 
Arena ekibi, Tekirdağ'dan gelen bir ihbar üzerine bölgedeki tuğla fabrikalarında çok sayıda çocuğun inanılmaz şartlarda çalıştırıldığını belgeledi. Programda, kaçak çalıştırılan çocukların toz toprak içinde ağır tuğlaları taşımaları, geceleri sağlıksız ortamlarda kalmaları hatta kız çocuklarının bile aynı şartlarda çalıştıkları görüntüleri yer aldı. Bir tuğla fabrikasına girerek çocuklarla röportaj yapan Dündar ve ekibi, Kumbağ'daki fabrika sahibinin başvurusu üzerine jandarma ekiplerince gözaltına alındı ve 3 saat sonra bırakıldı. Görüntüleri izleyen Çalışma ve Sosyal Güvenlik Bakanlığı Çalışan Çocuklar Bölüm Başkanı Murat Ayhan Başaran, çocukların böyle bir ortamda çalıştırılmaması gerektiğini açıkladı. 

Günde 10 saat çalışma 

Dündar'ın çocuklarla yaptığı röportajların çarpıcı bölümleri şunlar 

Kaç yaşından beri buradasınız 
Dokuz. 

Maske takıyor musun 
Hayır. 

1.5 aydır buradasın. Kaç defa et yedin 
2 kez. 

10 saat boyunca ne yapıyorsunuz 
Meydan temizliği. Çok ağır. Toprağı var, taşı var. Sürekli tozun içindeyiz, göz gözü görmüyor. 

Kaç lira alıyorsun 
Günde 10 milyon. 

Aldın mı parayı 
Yok, daha alamamışız. 

Neden ağzını çalkalıyorsun 
Hep toz, içim toz oluyor. 

Tükürdüğünüzde toz geliyor mu 
Evet. 

Birine burayı nasıl anlatırsınız 
Çalışma koşulları çok zor derim. Parası, yevmiyesi az derim. Yatması berbat. 

Yatılacak gibi değil diyorsunuz yani. 
İçeri giriyorsun, tahtakurusu var. Bak izleri bile var. 



</TEXT>
</DOC>
