<DOC>
<DOCNO> 351402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/yasam/axyas02.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Yücel Şenliği bu yıl yapılmıyor 
</HEADLINE>
<TEXT>


Datça'daki şenliğin 6'ncısı iptal oldu. CHP'li Belediye Başkanı 'Para yok', yakınları ise 'Asıl sorun başka' diyor 

MUSTAFA SARIİPEK Muğla DHA 

Datça Belediye Başkanı Erol Karakullukçu, 12 Ağustos 1999'da yaşamını yitiren ve vasiyeti üzerine Datça'da toprağa verilen şair Can Yücel'in her ölüm yıldönümünde düzenlenen şenliklerin 6'ncısını bu yıl yapamayacaklarını söyledi. Karakullukçu, belediye olarak büyük para sıkıntısı içinde olduklarını ve sponsor bulamadıklarını dile getirerek şöyle konuştu 

Tek neden para 
"Şimdiye kadar yapılan organizasyonları üstlenen şair Vecdi Sayar'dan da bir ses çıkmadı. Yücel'in kızı Güzel Yücel ile telefonla konuştuk, durumu açıkladık. Bu kararın altında kimse başka şey aramasın. Baskılar sonucu bu şenliği yapmayacağımız söylentileri yayılıyor. Böyle bir korkum olsaydı, bu şenlikleri hiç yapmazdım. Tek neden ekonomik sıkıntı." 
Yücel'in eşi Güler Yücel de, alınan karar karşısında şaşkına döndüklerini ve alternatif festival düzenlenebileceğini belirtti. İlk festival kararını Can Yücel öldükten sonra Karakullukçu ile birlikte aldıklarını hatırlatan Güler Yücel, şunları söyledi 

'Amaç ne ' 
"Her yıl gelip 'Ne yapacağız ' diye sorardı. Bu yıl gelmedi. Sorun parasızlıksa çözülürdü. Bu karar ne amaçlı, bilemiyorum. Burada şiir okumak isteyen herkes kendi masrafını karşılayıp gelir. Bir günlük festival düzenleriz. Kimse şiir okumaz, okuyacağı şiiri Can Evi'nin duvarına asar. İnsanlar akın akın Datça'ya, Can Evi'ni görmeye geliyor. Türkiye'de kaç şair evi var Burası, artık müze gibi." 
Yücel'in arkadaşı ve eski Datça Muhtarı Orhan Karadağlı da, "Çok üzüldüm. Belediyeden bir şey görmezsek kendimiz şenlik yapmayı düşünüyoruz" dedi. 


</TEXT>
</DOC>
