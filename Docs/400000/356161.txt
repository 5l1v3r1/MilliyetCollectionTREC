<DOC>
<DOCNO> 356161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun13.html </URL>
<DATE> 2005/06/28/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İsrail'de 'renkler' savaşıyor... 
</HEADLINE>
<TEXT>

     İsrail Başbakanı Ariel Şaron'un, Gazze'deki Yahudi yerleşimlerini boşaltma planının uygulama tarihi yaklaştıkça ülkede ''renk'' savaşı kızıştı. 
     Ağustos ayının 15'inde başlaması öngörülen çekilmede, yerlerinden olacak Gazzeli Yahudilerle onlara destek çıkanların sembolü haline gelen turuncunun hakimiyeti her yeri sarmış görünüyor. 
     Gazze'den çekilmeye destek verenlerse İsrail bayrağındaki ''mavi-beyaz'' renkli şeritleri benimsedi. 
     Renkler savaşının galibi, mevcut durumda ''turuncu''... 
     Kudüs'te, daha önce sadece yerleşimcilerin toplu gösterilerinde, tişört, şapka ve bayraklarla kendini gösteren turuncu, artık sokaklara taştı. 
     Sokakta yürüyen çoğu insan bileğine, boynuna turuncu şeritler doluyor, çantasının, sırt çantasının bir ucuna, bisikletinin tekerine taktığı şeritlerle protestoya katılıyor anneler çocuk arabalarına, dükkan sahipleri mağazalarının bir kenarına turuncu şerit yerleştiriyor özel araçlar, taksiler, yine turuncu şeritlerle kent içinde tur atıyor. 
     Son günlerin en gözde ''tekstil ürünü'' turuncu şeritler, giderek artan çekilme karşıtı gösterilerin düzenlendiği mekanların da vazgeçilmezi oldu. Dindar Yahudi çocuklar, ellerinde turuncu şeritlerle dolaşıp, çoğu kez bedava dağıtıyor trafiğe dalıp araçların antenlerine takıyor. Açılan tezgahlarda, maliyetinin 5-10 misline, 1-2 şekele yaklaşık yarım dolar şekele satılan turuncu şeritlere karşı, aynı renk şapka ve tişörtler 5-15 dolar arasında değişen fiyatlarla destek verenlere sunuluyor. 
     Turuncularla donanan araçların sayısının, ülke çapında 1 milyonu bulduğu öne sürülüyor. ''Şimdi Barış'' Örgütü'nce dağıtılan ''mavi'' şeritli araçların sayısınınsa 100 bini bile bulmadığı ifade ediliyor. Bunda, şeritlerin dağıtımına geç başlanmasının etkili olduğu belirtiliyor. Mavi-beyazlı şeritler, geri çekilmeye destek verenlerin arabalarında, İsrail bayrağıyla birlikte yer alıyor. 
     
     'BİR DAKİKA DUR, BİR DAKİKA DÜŞÜN' 
     Judea, Samarya Batı Şeria ve Gazze'deki Yahudi yerleşimleri temsil eden Yeşa Konseyi, protestolarını da sıklaştırıp sokak ve caddelere taşıdı. 
     İsrail'de 8 kişinin ölümüne neden olan kazadan bir gün sonraya planlanan ''yol kesme'' gösterileri, kaza nedeniyle bir hafta sonrasına 29 Hazirana ertelenmiş olsa da, eylemcilerin gösterileri durmak bilmiyor. Trafiğin en yoğun olduğu akşam saatlerinde, şehir giriş-çıkışlarına mevzilenen göstericiler, kavşaklarda trafiği durdurmasa bile aksatıyor. 
     ''Bir dakika dur, bir dakika düşün'' adı altında yapılan gösterilerde, çekilme karşıtları, arabalarını kısa sürelerle cadde kenarlarında bekletiyor, trafik ışıklarından geçişlerde yavaşlatıyor ve klakson çalarak, protestolara katılıyor. 
     
     ANKETLERE GÖRE ÇEKİLME KARŞITLARI MORAL BULDU 
     Çekilme karşıtı eylemlerin yoğunlaşması, Gazze Şeridi'nde artan şiddet olayları, Filistin tarafından açılan ateşler, kamuoyu anketlerinde de çekilme karşıtlarına destek olarak yansıdı. 
     Yediot Ahronoth Gazetesi'nce, ay içinde yapılan bir kamuoyu anketinde, çekilmeye destek verenlerin oranı yüzde , karşı olanlarsa yüzde 38 olarak ortaya çıktı. Daha önceki bir ankette, bu oranlar, sırasıyla yüzde 69 ve yüzde 27 olarak belirlenmişti. 
     Bir başka kamuoyu yoklamasıysa çekilmenin ateş altında yapılması halinde, karşı olanların oyunu yüzde 51 olarak ortaya koydu. Destek verenler de yüzde 37'de kaldı. 
     
</TEXT>
</DOC>
