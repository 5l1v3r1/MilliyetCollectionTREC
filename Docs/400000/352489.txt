<DOC>
<DOCNO> 352489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun10.html </URL>
<DATE> 2005/06/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İsviçre'den Türkiye'ye 'Ermeni' teminatı 
</HEADLINE>
<TEXT>

     ZAFER ATAMER Bern DHA 

      İSVİÇRE Federal Parlamento Meclisi Dış Politika Dairesi Başkanı Peter Briner’in davetlisi olarak Bern’e gelen TBMM Dışişleri Komisyonu’nun 13-17 Haziran tarihlerini kapsayan İsviçre ziyareti sürüyor. 
     2004’te İsviçre’nin Winterthur kentinde düzenlenen bir sempozyumda, "Ermeni soykırımı söz konusu değildir" ifadelerini kullandığı için Türk Tarih Kurumu Başkanı Prof. Dr. Yusuf Halaçoğlu hakkında kırmızı bülten çıkardığı yönündeki iddialarla gündeme gelen İsviçre’nin, Ermeni konusunu tahrik etmeyeceğine dair Dışişleri Komisyonu’na yazılı teminat verdiği açıklandı. 
     Temaslarının ilk gününü dün Bern Büyükelçiliği’nde bir basın toplantısıyla değerlendiren Komisyon Başkanı AKP Antalya Milletvekili Mehmet Dülger, İsviçreli yetkililerin, Halaçoğlu hakkında açılmış herhangi bir dava bulunmadığını kendilerine aktardığını da ifade etti. 
     Dülger, buradaki temaslarında kendisine yardımcısı AKP Milletvekili Eyyüp Sanay ile Ramazan Toprak, CHP İstanbul Milletvekili Halil Akyüz ve Denizli Milletvekili Veli Haşim Oral’ın eşlik ettiğini söyledi. AKP Milletvekili Dülger, ziyarette ilk olarak İsviçre Dışişleri Bakanı Micheline Calm-Rey, Ekonomi Bakanı Joseph Deiss, Meclis Başkanı Jacque D’ardel ve AB’den sorumlu Ours Boucher ile temaslarda bulunduklarını ifade etti. 
     
     HALAÇOĞLU’NUN ARANMASI SÖZ KONUSU DEĞİL 
     Bu temasların son derece dostane ve sıcak geçtiğini söyleyen Dülger, özellikle Halaçoğlu ilgili görüşmeler sırasında, konunun yanlış anlaşıldığının ve İsviçre yasaları ile Türk yasaları arasındaki fark nedeniyle bu gerginliğin yaşandığının kendilerine anlatıldığını kaydetti. İsviçreli yetkililerin Halaçoğlu hakkında herhangi bir dava bulunmadığını aktardığını belirten Dülger, Halaçoğlu’nun burada aranmadığını, hatta Interpol tarafından aranmasının da söz konusu dahi olmadığının ifade edildiğini belirtti. 
     Dülger’in açıklamasına göre İsviçreli yetkililer temaslar sırasında, bu ülkeye gelirse Halaçoğlu’nun tutuklanması diye bir durum yaşanmayacağını vurgularken, ’bunların tamamen yanlış anlaşılmaktan kaynaklandığını ve biraz da olayın Türk basını tarafından abartıldığını’ savundu. 
     
     SORUNU TARİHÇİLER İNCELESİN 
     Görüşmelerde ayrıca, sözde Ermeni soykırımı iddialarının tarihçiler tarafından çözümlenmesi gerektiği yönünde hemfikir olunduğu, aksi takdirde üzücü neticelerin doğabileceği konusunda görüş bildirildiği ifade edildi. 
     Temaslar sırasında, Türkiye ve İsviçre arasında daha çok görüşme yapılması gerektiği konusunda mutabık kalındığı ve bilgi eksikliği ile yanlış anlaşılmalardan dolayı iki ülke arasında ’tatsız ve gereksiz gerginlikler’ yaşandığı belirtildi. İsviçre Ekonomi Bakanı Joseph Deiss’in de birçok işadamıyla birlikte eylül ayında Türkiye’ye geleceği kaydedildi. 
     Basın toplantısından sonra da Bern Büyükelçisi Alev Kılıç, TBMM Dışişleri Komisyonu üyeleri ve basın mensuplarına bir kokteyl verdi. 
     Komisyon bugün Cenevre’de BM Dünya Ticaret Örgütü’nde görüşmeler yapacak perşembe günü de Zürih’te iş çevreleri ile temaslarda bulunduktan sonra Ankara’ya dönecek. 
     
</TEXT>
</DOC>
