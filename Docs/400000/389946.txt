<DOC>
<DOCNO> 389946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur50.html </URL>
<DATE> 2005/10/26/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
El ele tutuşup emniyet binasından atladılar... 
</HEADLINE>
<TEXT>

     Ailelerinden izinsiz olarak Adıyaman’da evden kaçtıkları bildirilen 13 yaşındaki kız ile 15 yaşındaki erkek arkadaşı, yakalandıkları Tokat’ta, ailelerine teslim edilmek üzere götürüldükleri emniyet binasının 3. katından el ele tutuşarak atladılar. Yaralanan gençler tedavi altına alındı. 
     Adıyaman’da dün akşam saatlerinde evden kaçtıkları bildirilen 13 yaşındaki S.D. ile 15 yaşındaki erkek arkadaşı A.G, ailelerinin şikayeti üzerine, İstanbul’a gitmek üzereyken Tokat’ta bir yolcu otobüsünde polis ekiplerince yakalandı. 
     Ailelerine teslim edilmek üzere Gaziosmanpaşa Bulvarı’ndaki Behzat Polis Merkezi’ne götürülen S.D. ve A.G’nin, binanın 3. katından el ele tutuşarak atladıkları bildirildi. 
     Yaralı olarak Tokat Dr. Cevdet Aykan Devlet Hastanesi’ne kaldırılan gençlerden, sağlık durumu ciddiyetini koruyan S.D, Sivas Cumhuriyet Üniversitesi Tıp Fakültesi Araştırma Hastanesi’ne sevk edildi. 
     Acil serviste tedavi altına alınan S.D’nin her iki ayağında da kırıklar ve göğsünde zedelenmeler olduğu bildirildi. Kızın ailesi Adıyaman’dan Sivas’a gelerek, çocuklarının sağlık durumu hakkında yetkililerden bilgi aldı. 
     Tokat’ta tedavi gören A.G’nin de sağlık durumunun iyi olduğu bildirildi. 
     
     EMNİYET MÜDÜRÜ ÜNAL 
     Konuyla ilgili AA muhabirinin görüştüğü Tokat Emniyet Müdürü İhsan Ünal, 13 yaşındaki S.D. ve 15 yaşındaki Anadolu Lisesi öğrencisi erkek arkadaşı A.G’nin evden kaçtıkları ve İstanbul’a gittikleri yönünde Adıyaman Emniyet Müdürlüğü’nden kendilerine ihbar geldiğini söyledi. 
     Bunun üzerine yol güzergahında arama çalışması yaptıklarını kaydeden Ünal, ekiplerin gece saatlerinde durdurdukları bir otobüste, İstanbul’a giden S.D. ve A.G’yi yakaladığını söyledi. 
     S.D. ve A.G’nin Behzat Polis Karakolu’na götürüldüğünü kaydeden Ünal, gençleri gözetiminde tutan görevli polis memurunun şarjı biten telsizinin bataryasını değiştirmek için çocukların bulunduğu odadan çıkması üzerine, sabah saatlerinde çocukların el ele tutuşarak binanın 3. katından atladıklarını bildirdi. 
     Çocukların ifadelerinde birbirlerini sevdiklerini ve ailelerine teslim edilmek istemediklerini söylediklerini anlatan Ünal, olayın intihar mı, yoksa kaçma girişimi mi olduğunu bilmediklerini, ancak kaçma girişimi olduğunu tahmin ettiklerini belirtti. 
     Ünal, tedavi altına alınan çocuklardan S.D’nin sağlık durumunun A.G’ye oranla daha ciddi olduğunu sözlerine ekledi. 
     
</TEXT>
</DOC>
