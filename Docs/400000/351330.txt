<DOC>
<DOCNO> 351330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur20.html </URL>
<DATE> 2005/06/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Mudurnu'da ayılar köye indi... 
</HEADLINE>
<TEXT>

     Bolu'nun Mudurnu İlçesi'nde, köye inen ayılar, bir balık çiftliğinde çoban köpeğini yaraladılar. 
     Alınan bilgiye göre, Taşkesti Beldesi Yeğenderesi Köyü'ndeki alabalık çiftliğine gelen ayılar, çiftlikteki balıkların bir bölümünü yediler. 
     Çiftlik sahibi Durmuş Madencioğlu, balıkları yemek için gece çiftliğe gelen ayıların çoban köpeğini yaraladığını belirterek, şunları söyledi 
     ''Olayı sabah fark ettik. Bölgedeki ayılar, üretme çiftliğindeki balıkları yemeye geliyorlar. Ayıları vurmak yasak olduğu için balık çiftliğini çoban köpekleri yardımıyla korumaya çalışıyoruz, Ayılar gece yoldan geçen bir greyderin sesinden ürküp kaçmışlar. Greyder sürücüsü ayıları kaçarken görmüş. Ayılar 2'si yavru 3 taneymiş.'' 
     
</TEXT>
</DOC>
