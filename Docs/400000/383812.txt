<DOC>
<DOCNO> 383812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun26.html </URL>
<DATE> 2005/10/04/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avustralya basını Türkiye için Avrupa’nın kapıları açıldı 
</HEADLINE>
<TEXT>

     MERİH KALENDER Sydney DHA 

      TÜRKİYE’nin Avrupa Birliği ile müzakerelerinin resmen başlamasının ardından Avustralya gazeteleri ve ulusal televizyon kanalları haberi manşetten verdi. 
     Herald Sun, The Australian, Daily Telegraph ve Sydney Morning Herald gazeteleri, olayı ’Türkiye için Avrupa’nın kapıları açıldı’ şeklinde yorumlarken, The Australian gazetesi, ’Avusturya, Türkiye’nin ilerlemesini engellemek istedi’ başlığını kullandı. 
     Daily Telegraph ise ’Avrupa Birliği üyesi ülkeler henüz Türkiye hakkında konuşmadı’ şeklinde bir başlık atarak, Türkiye ile ilgili alınan kararlar arifesinde AB’de yeni bir krizin eşiğinden dönüldüğü haberine yer verdi. 
     The Australian gazetesi de, Türkiye’nin üyelik sürecini tarihsel olarak işlerken, Avusturya’da, ’Avrupa’nın, 70 milyon nüfusa sahip Müslüman bir ülkeyi kendi bünyesinde barındıramayacağı’ yönünde bir endişe bulunduğunu yazdı. 
     
</TEXT>
</DOC>
