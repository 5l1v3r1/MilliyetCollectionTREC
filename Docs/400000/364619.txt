<DOC>
<DOCNO> 364619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun07.html </URL>
<DATE> 2005/07/27/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Rumsfeld Irak'ta... 
</HEADLINE>
<TEXT>

     ABD Savunma Bakanı Donald Rumsfeld, Iraklı liderlerin, Suriye ve İran'dan gelen zararlı müdahaleye karşı koymaları gerektiğini söyledi. 
     Rumsfeld, Irak'ın başkenti Bağdat'a sürpriz ziyaretinde gazetecilere yaptığı açıklamada, Iraklılara yeni anayasa taslağını 15 Ağustos'tan önce bitirmeleri çağrısında bulunarak, "Herhangi bir gecikme istemiyoruz" dedi. 
     ABD Savunma Bakanı, ülkesinin, Amerikan güçlerinin gözetimindeki 15 ila 16 bin tutuklunun denetimini Iraklılara bırakma hazırlığı üzerinde çalıştığını da kaydetti. 
     ABD yönetimi, Suriye'yi, militanların Irak'a girmesine izin vermek, İran'ı da Bağdat'ta siyasi etki kazanmaya çalışmakla suçluyor. 
     Irak seçim takvimine göre, anayasa yazım komisyonunun 15 Ağustos'a kadar anayasayı hazırlayıp meclisin onayına sunması, ekimde de anayasa konusunda referandum yapılması gerekiyor. 
     
</TEXT>
</DOC>
