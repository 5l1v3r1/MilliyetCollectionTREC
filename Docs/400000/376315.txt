<DOC>
<DOCNO> 376315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/yazar/kohen.html </URL>
<DATE> 2005/09/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Ortak dil arayışı... 
</HEADLINE>
<TEXT>


AB üyesi 25 ülkenin büyükelçileri, Türkiye ile müzakerelerin başlaması konusunda geçen hafta yarım kalan bir işi tamamlamak üzere, bugün Brüksel'de toplanıyorlar. 
Gündemdeki birinci madde, Kıbrıs ile ilgili "karşı deklarasyon"un içeriğinin belirlenmesi hakkındadır. Geçen haftaki toplantıda büyükelçiler, daha sonra da Dışişleri bakanları taslak üzerinde anlaşamamışlardı. 
İkinci madde ise, müzakerelerin "yol haritası" sayılan "çerçeve belgesi"nin yazımı ile ilgili. Bu konu geçen hafta, mevcut derin görüş ayrılıkları yüzünden, doğru dürüst ele alınamamıştı bile... 
Peki, AB'li büyükelçiler ve bakanlar, anlaşmazlıklarını bugün -veya önümüzdeki birkaç gün içinde- halledip önce AB içinde tüm tarafların, ayrıca AB ile Türkiye'nin mutabık kalacağı bir "karşı deklarasyon" ile "çerçeve belgesi"ni 3 Ekim'e kadar yetiştirebilecekler mi 
Diplomaside çare tükenmez derler. Göreceğiz... 

ESAS olan tabii "çerçeve belgesi"dir. Müzakerelerin içeriğini ve yönünü belirleyecek olan bu metindir. Sorun, bazı üye ülkelerin bu metne, aslında 17 Aralık kararını saptıracak olan -örneğin "imtiyazlı ortaklık" gibi- ifadeler sokmak istemesinden çıkıyor. Eğer bugünkü toplantıda ve bakanların bu ay içinde olası olağanüstü toplantısında bu talep egemen olursa ve belge böyle bir ifade ile çıkarsa açıkçası bu iş biter, yani Türkiye bu şartlarla 3 Ekim'de masaya oturmayacağını bildirir. Ondan sonra ne olur, ayrı bir konu... 

GEÇEN hafta "karşı deklarasyon" üzerinde 25'lerin mutabakat sağlayamamasının nedeni, Fransa ve Kıbrıs Rum yönetimi başta olmak üzere, "karşıt grubun" Türkiye'nin en kısa zamanda Kıbrıs Cumhuriyeti'ni tanıması ve limanlarını açması için ısrarlı davranmış olmasıdır. İngiliz diplomasisi o günden beri, bir yandan bu grubu, diğer yandan Türkiye'yi tatmin edecek -veya onların ret yanıtını önleyecek- "uygun bir diplomatik dil" arayışı ve pazarlığı içinde. Bakalım bütün bu çabalar bugün nasıl sonuçlanacak... Veya gerçekten sonuçlanabilecek mi 

Ortadakileri kazanmalı... TÜRKİYE'de AB'ye destek azalıyor... AB içinde Türkiye'ye destek de öyle ama üye ülkelerin çoğunda "ortada" olan, yani Türkiye'nin üyeliğine olumlu veya olumsuz bakmayan, hayli geniş bir kitle var... 
Bu ilginç tespitler, "Alman Marshall Fonu" tarafından 10 Avrupa ülkesinde ve ABD'de 11 bin kişi üzerinde gerçekleştirilen "Transatlantik Trendler 2005 Araştırması"nda yer alıyor. 
Dün açıklanan kapsamlı raporun Türkiye-AB ilişkileri bölümündeki verilere göre, Türkiye'de AB'ye destek geçen yıl yüzde 73 iken, bu yıl yüzde 63'e düşmüş. Nedeni de, AB ülkelerinde Türkiye'nin üyeliğine karşı artan muhalefet ve Avrupalıların Türkiye'ye karşı eleştirel kampanyaları... 
Hemen belirtelim ki, bu kamuoyu araştırması mayıs-haziran döneminde yapıldı. Son haftalarda AB'den çatlak seslerin daha çok yükselmesi, belki bu desteği daha da azaltmıştır. 
Araştırmanın AB cephesinde, her ne kadar Türkiye'nin üyeliğine "kötü" bakanlar yüzde 29 , "iyi" yaklaşanlardan yüzde 23 fazla ise de, genelde "ne iyi, ne kötü" diyenlerin oranı yüzde 42'yi buluyor. 
Bu da şunu gösteriyor Türkiye -resmi ve gayri resmi kuruluşları ile- bu "nötr" sayılabilecek geniş kitleyi kendine çekmeye çalışmalı. Kamu diplomasisi ile ve tabii, Avrupa kamuoyunu olumsuz etkileyebilecek "yol kazaları" yapmadan... 



</TEXT>
</DOC>
