<DOC>
<DOCNO> 367300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun31.html </URL>
<DATE> 2005/08/05/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sol Parti Schöreder veya Merkel'le koalisyon yok 
</HEADLINE>
<TEXT>

     Almanya'da 3. parti konumundaki Sol Parti'nin en çok tanınan milletvekili adayı Oskar Lafontaine, 18 Eylül'de yapılacak genel seçimlerde federal meclise girmeleri durumunda Afganistan'daki Alman askerlerinin görev süresinin uzatılmasına karşı çıkacaklarını söyledi. 
     Lafontaine, partinin diğer tanınan milletvekili adayı Gregor Gysi ile birlikte bugün başkent Berlin'de düzenlediği basın toplantısında Sol Parti'nin seçim programını tanıttı. 
     Lafontaine, ''Afganistan'daki Alman askerlerinin görev süresinin uzatılmasına mecliste karşı çıkacağız. Alman askerlerinin görev süresinin uzatılmasının, terörizme karşı mücadele kapsamında Almanya'yı daha güvenli hale getireceğine inanmıyoruz'' dedi. 
     Sosyal Demokrat Parti SPD ya da Birlik partileri CDU CSU ile koalisyon yapıp yapmayacaklarına ilişkin soruya karşılık da Lafontaine, bu olasılığın tümüyle dışlanamayacağını, ancak şu an için görüşlerini paylaştıkları hiçbir parti olmadığını söyledi. 
     Lafontaine ayrıca, yaptığı bazı açıklamaların aşırı sağcılara yönelik olduğu şeklindeki eleştirileri reddederek, kendisini tanıyanların hiçbir zaman aşırı sağla ilgilenmediğini bildiklerini söyledi. 
     Gysi ise ağırlıklı olarak ekonomik konulara değinerek, en fazla reformu Sol Parti'nin önerdiğini ve ülkede vergi adaletinin sağlanmasını istediğini belirtti. 
     Başka bir parti ile koalisyon oluşturmayı düşünüp düşünmediklerine ilişkin soruyu ise Gysi, ''Kısa vadede ne Schröder ne de Merkel ile koalisyon yaparız. Sosyal Demokratlarda zaman içinde değişiklikler olursa orta ve uzun vadede bu mümkün olabilir'' şeklinde cevapladı. 
     Sol Parti'nin seçim programında ise AB kararlarının daha demokratik, saydam ve az bürokratik işlemler içermesi gerektiği, aday ülkelerle müzakerelerde de ekonomik, sosyal ve ekolojik gelişmeler nedeniyle AB'nin mali kaynaklarının göz önünde bulundurulması gerektiği ifade edildi. 
     Almanya'nın bir göç ülkesi olduğunun da vurgulandığı seçim programında, ülkede yaşayan herkese eşit haklar verilmesi, ayrıca aşırı sağcılara karşı mücadele edilmesi gerektiği belirtildi. 
     Savaşa karşı çıkılan seçim programında zorunlu askerliğin de kaldırılması ve Alman Silahlı Kuvvetleri'ndeki asker sayısının 100 bine indirilmesi isteniyor. 
     
</TEXT>
</DOC>
