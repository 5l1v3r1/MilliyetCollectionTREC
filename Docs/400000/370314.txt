<DOC>
<DOCNO> 370314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonspo27.html </URL>
<DATE> 2005/08/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor'da izin bitti... 
</HEADLINE>
<TEXT>

     Kayseri Erciyesspor maçının hazırlıklarına sabah yaptığı antrenmanla başlayan Konyaspor, Trabzonspor maçında kaybettiği 2 puanı bu maçta telafi etmek istiyor. 
     Konyaspor Futbol Şubesi Sorumlusu Bahattin Karapınar, Trabzonspor maçında çok iyi futbol ortaya koyduklarını, maçın büyük bölümünde rakibe oranla daha etkili olduklarını söyledi. 
     Birçok gol pozisyonuna girmelerine karşın galibiyete ulaşamadıklarını ifade eden Karapınar, oynanan güzel futbola karşın alınan 1 puanın kendilerini üzdüğünü bildirdi. 
     Maçtan sonra takıma izin verildiğini ve bugün sabah itibariyle futbolcuların Kayseri Erciyesspor maçı hazırlıklarına başladığını dile getiren Karapınar, ''Akşama doğru bir antrenman daha yapacağız. Maç hazırlıklarımız günde çift antrenmanla sürecek. Trabzonspor maçında kaybettiğimiz 2 puanı, deplasmanda galip gelerek telafi etmek istiyoruz'' dedi. 
     Karapınar, Okan Koç'un bonservisiyle ilgili sorun yaşandığını, bu yüzden görüşmelerin askıya alındığını ifade ederek, ''Okan Koç'u takımda görmek istiyorduk, ama olmadı. Şu anda kadromuz iyi. Teknik direktörümüz Aykut Kocaman'ın da bizden futbolcu talebi yok. Transferi noktaladık. Bundan sonra önümüzdeki maçlara bakıyoruz'' diye konuştu. 
     
</TEXT>
</DOC>
