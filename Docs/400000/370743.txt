<DOC>
<DOCNO> 370743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/dunya/adun.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kan ve gözyaşı 
</HEADLINE>
<TEXT>


İsrail'in Yahudi yerleşimlerini boşaltması çok dramatik anlara sahne oldu. Gazze Şeridi'nde, tahliyeye direnenlerle asker ve polis gözyaşı dökerken, Batı Şeria'da bir Yahudi 3 Filistinliyi öldürdü 

DIŞ HABERLER SERVİSİ 


İsrail, dün işgal altındaki Filistin toprağı Gazze Şeridi'nde bulunan 21 Yahudi yerleşim birimini, kimi yerde kuvvet kullanarak boşaltmaya başlarken, operasyon sırasında çok dramatik sahneler yaşandı. Bazı yerlerdeki tahliye işlemlerinde hem direnişçi yerleşimciler, hem operasyonu yürüten polis ve askerler, hem de gelişmeleri televizyon başında izleyen Başbakan Ariel Şaron gözyaşlarına boğuldu. 
Gazze'den çekilme manzaralarının "yürek yakıcı" olduğunu söyleyen Şaron, "Tüm bunları gözlerimiz yaşarmadan izlemek olanaksız" ifadesini kullandı. Şaron, Gerek Yahudi göçmenleri, gerekse de askerleri tahliye sırasında itidalli davrandıkları için takdir etti. 
Tahliyeye direnenlerden askerlere saldırmamalarını isteyen İsrail Başbakanı, çekilme konusunda suçlanacak biri varsa onun da kendisi olduğunu vurguladı. Şaron, "Bana saldırın. Bunun sorumlusu benim. Bana saldırın. Beni suçlayın. Üniformalı erkek ve kadınlara saldırmayın" diye konuştu. 

İsrail askerleri, Gazze Şeridi'ndeki Yahudi yerleşim merkezlerinde yaşayan 8 bin 500 kişiye verilen 48 saatlik gönüllü çekilme süresinin önceki gece yarısı sona ermesinin ardından, dün ilk olarak en büyük yerleşim merkezi Neve Dekalim'e girdi ve evlerini terk etmeyenleri zorla çıkarmaya başladı. 
Direnişçilerin bazı evler ve içindeki eşyaları ateşe verdiği görüldü. 
İsrail ordusu, Neve Dekalim'den sonra Morag yerleşim yerine girdi. Yüzlerce askerin Morag'a doğru buldozerlerle ilerlediğini gören yerleşimciler çatılara çıktı. Protestocular, çöp bidonlarını ters çevirerek girişte barikatlar oluşturdu. Barikatları yıkıp Morag'a giren askerler protestocuları otobüslere bindirirek uzaklaştırdı. Tahliye operasyonu çerçevesinde dün Gazze'deki 21 yerleşim biriminden Dugit, Nissanit, Bedolah ve Pe'at adlı 4'ünde boşaltma işlemi tamamlandı. Nissanit'te boşaltılan evler yıkıldı. 

'Yahudi terörü' 
Batı Şeria'da ise, Şilo yerleşkesi yakınındaki koruma görevlisinin silahını alan bir Yahudi yerleşimcinin, yerleşkenin sanayi bölgesinde çalışan Filistinli işçileri taşıyan aracı taraması sonucu 3 Filistinli öldü, 3'ü de yaralandı. Saldırgan daha sonra yakalandı. HAMAS, intikam yemini etti. Saldırıyı kınayan İsrail Başbakanı Şaron, eylemin Gazze'den çekilmeyi durdurmayı hedefleyen bir tür Yahudi terörü olduğunu söyledi. Şaron'un, daha sonra İsrail gizli servisi Şin Bet yetkilileriyle görüşmek üzere toplantıya girdiği bildirildi. 


</TEXT>
</DOC>
