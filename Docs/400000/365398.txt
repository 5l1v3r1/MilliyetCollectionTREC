<DOC>
<DOCNO> 365398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko49.html </URL>
<DATE> 2005/07/29/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
KKTC - Azerbaycan işbirliği protokolü imzalandı... 
</HEADLINE>
<TEXT>

     KKTC-Azerbaycan İş Forumu bugün yapıldı. 
     Forum sırasında, Azerbaycan Türk İşadamları Birliği ATİB , Kıbrıs Türk Sanayi Odası ve Kıbrıs Türk Ticaret Odası ile KKTC Bankalar Birliği ve Azerbaycan Bankalar Birliği arasında iki işbirliği protokolü imzalandı. 
     KKTC'ye 27 Temmuz akşamı Bakü'den direkt uçuşla gelen Azerbaycanlı ve Türk işadamları ile Kıbrıslı Türk işadamlarının katılımıyla gerçekleştirilen KKTC-Azerbaycan İş Forumu, YDÜ Atatürk Kongre ve Kültür Merkezi'nde yer aldı. Forumda ilk olarak, saygı duruşunda bulunuldu ve İstiklal Marşı ile Azerbaycan Milli Marşı okundu. 
     Forumda, konuşmalardan önce, Azerbaycan Türk İşadamları Birliği ATİB , Kıbrıs Türk Sanayi Odası ve Kıbrıs Türk Ticaret Odası arasında işbirliği protokolü imzalandı. Protokole ATİB Başkanı Ahmet Erentok, Sanayi Odası Başkanı Salih Tunar ve Ticaret Odası Başkanı Ali Erel imza koydu. 
     Sanayi Odası Başkanı Salih Tunar, imza töreninden sonra yaptığı konuşmada, Kuzey Kıbrıs'ın uzun süredir izolasyonlara tabi olduğuna işaret ederek, dünyanın, bu haksız uygulamayı kabul etmesine rağmen giderilmesi konusunda hiçbir şey yapmadığını söyledi. 
     AB Konseyi'nin izolasyonların kaldırılması ve KKTC'ye ekonomik yardım kararının hayata geçmediğini kaydeden Tunar, Azerbaycan'la işbirliği protokolü ve direkt uçuşlardan büyük memnuniyet duyduklarını ve devamını beklediklerini belirtti. 
     
     ''ODA İLE İSTİŞARE EDİLMEDİ'' 
     Protokolün imzalanmasının ardından konuşan Kıbrıs Türk Ticaret Odası Başkanı Ali Erel, protokol metninin oda ile istişare edilmeden hazırlandığını belirterek, bu konuda dün Ekonomi ve Turizm Bakanlığı'na bilgi verdiklerini kaydetti. 
     Protokollerin karşılıklı mütekabiliyet ve karşılıklı menfaatler çerçevesinde yapıldığını ifade eden Erel, aldıkları bilgiye göre protokol metninin Azerbaycan'da hazırlandığını, protokolü daha sonra düzeltilmesi kaydıyla imzaladıklarını söyledi. 
     Protokolde odanın adının doğru olarak yazılmadığını ve bankalar konusunun odanın yetki alanında olmadığını belirten Ali Erel, bugün protokolü, yeniden gözden geçirilip düzeltilerek tekrar imzalanmak kaydıyla imzaladıklarını vurguladı. 
     Bunun üzerine, başta Ahmet Erentok olmak üzere salonda bulunan bazı Azerbaycanlı işadamları Erel'e tepki gösterdi ve bu da salonda gergin bir havanın oluşmasına neden oldu. 
     Forum sırasında ikinci imzalar, KKTC ve Azerbaycan Bankalar Birlikleri arasındaki işbirliği protokolüne konuldu. Bu protokolü, KKTC Bankalar Birliği'nden Taştan Altuner ile Azerbaycan Bankalar Birliği Direktörü Eldeniz Mammadov imzaladı. 
     Altuner, işbirliği olanağı yaratılmasından dolayı katkısı olanlara teşekkür etti ve bu gibi imkanların KKTC için önemli olduğunu söyledi. 
     Mammadov da, yıllarca izolasyon altında kalan Azeriler'in, Kıbrıslı Türkler'in durumunu en iyi anlayan halk olduğunu ifade etti ve KKTC'nin izolasyonlardan kurtulması için ellerinden geleni yapacaklarını kaydetti. 
     
</TEXT>
</DOC>
