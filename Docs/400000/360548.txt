<DOC>
<DOCNO> 360548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/dunya/adun.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın sınırı Van'da biter 
</HEADLINE>
<TEXT>


"AB'nin sınırı Türkiye'nin doğusunda bitiyor" diyen İngiltere Dışişleri Bakanı, Türkiye'nin üye yapılması gerektiğini vurguladı. Straw, Türk ordusunun tarihi açıdan oynadığı önemli role de dikkat çekti 

Güven Özalp - Brüksel 


Avrupa Birliği Dönem Başkanlığı'nı yürüten İngiltere, Türkiye'nin üyeliği konusunda olumluluk dozu yüksek ve net destek mesajları vermeye devam ediyor. Avrupa Parlamentosu Dışişleri Komisyonu'nda konuşan İngiltere Dışişleri Bakanı Jack Straw, "Dünyada istikrarlı bir ortam yok. Türkiye'nin üyeliği stratejik açıdan çok önemli" dedi. Straw, AB'nin sınırlarının Türkiye'nin doğusunda bittiğini söyledi. 
Dönem Başkanlığı süresince İngiltere'nin dış politika konusunda izleyeceği programın ana hatlarını anlatan Straw, parlamenterlerin Türk ordusunun rolüne ilişkin bir sorusu bağlamında Türkiye konusuna değindi. 

Ordunun rolü 
Türk ordusunun tarihi açıdan önemli bir rol oynadığına vurgu yapan Straw, "Türkiye'nin katılımı stratejik açıdan çok önemli. Dünyada istikrarlı bir ortam yok. Sorarım size, böyle bir ortamda Türkiye'nin doğuya mı yoksa batıya mı yönelmesi bizim çıkarımıza " dedi. 

Karar alındı... 
AB'nin sınırları konusunda coğrafi ve siyasi alanda büyük bir tartışma olduğunu belirten Straw, "Bu sınırların Vladivostok'ta bitmediği gayet açık. Bu konuda bir karar alındı. AB'nin sınırı Türkiye'nin doğusunda bitiyor" diye konuştu. Straw, diğer tüm ülkelere uygulanan yaklaşım çerçevesinde Kopenhag Kriterlerini yerine getirmiş bir Türkiye'nin üye yapılması gerektiğini söyledi. 
Türkiye'nin AB'den adil bir yaklaşım talep ettiğini belirten Straw, "Bunun normal bir beklenti olduğunu düşünüyorum" şeklinde konuştu. Hırvatistan ve Türkiye'ye AB tarafından birtakım sözler verildiğini söyleyen Straw, "Verdiğimiz bu sözleri tutmayı sürdürmeliyiz" dedi. 

Kıbrıs'a da değindi 
Kıbrıs sorununa da değinen Straw, İngiltere'nin garantör ülkelerden biri olarak sorunu çok iyi bildiğini vurguladı ve bu konuyu da Türkiye'nin üyeliğine bağladı. İngiltere'nin adada çözüm için destek vermeye devam edeceğini belirten Straw, "Türkiye'nin üyeliği tek başına taşıdığı önemin yanı sıra Kıbrıs sorunun çözümüne katkıda bulunacak olması nedeniyle de önemli" diye konuştu. 
Konuşmasının büyük bölümünü terörle mücadeleye ayıran İngiltere Dışişleri Bakanı, "Yeni ya da eski slogana ihtiyacımız yok. Önemli olan şey eylem. Tehlike ortada ve mücadele edilmesi gerekiyor" şeklinde konuştu. 

Fischer Kapı kapanmamalı 

Almanya Dışişleri Bakanı Joschka Fischer,"AB kapısının Türkiye'nin yüzüne kapatılmasının maliyetinin çok yüksek olacağını" söyledi. Fischer, AB Komisyonu'nun genişlemeden sorumlu üyesi Olli Rehn ile görüşmesinin ardından yaptığı açıklamada, "Türkiye'nin modernleşmesinin bölgesindeki istikrar için çok önemli olduğunu" belirtti. 
Türkiye'nin Avrupa'nın güvenliği açısından önemine işaret eden Fischer, Türkiye'ye 40 yıldan bu yana AB'ye gireceği vaadinde bulunulduktan sonra, AB kapısının yüzüne kapatılması yönündeki bir isteğin "dar görüşlülük" olduğunu kaydetti. 


</TEXT>
</DOC>
