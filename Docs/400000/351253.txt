<DOC>
<DOCNO> 351253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/yazar/theper.html </URL>
<DATE> 2005/06/12/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Medeni Kanun'da değişiklik yapılacak 
</HEADLINE>
<TEXT>


Daha tasarı halinde iken yeni Medeni Kanun'un hükümlerinin toplumumuza uymadığını yazmıştım. Yasa çıktıktan sonra ise galiba en kapsamlı eleştiriyi yine ben yapmıştım. Bugün dahi fikrim değişmiş değil. Bu Medeni Kanun toplumumuz için problemleri çözücü değil, problem yaratıcı şekillere çıkarılmıştır. Çıkarılmıştır sözünü ağzımız alıştığı için söylüyoruz, gerçekte "hatalı kaynaktan tercüme edilerek yasalaştırılmıştır" demem lazım. Çünkü bu yasa da tercümedir ve işin kötüsü, adliye tatbikatı olmayan kişiler tarafından tercüme edilmiştir, bu nedenle bizim toplumumuzun problemlerini halletmekten uzaktır. 
Şimdi Görüyorum ki, 1.1.2002 tarihinde yürürlüğe giren bu yasada değişiklik yapılmaya çalışılıyor. Bu da gösteriyor ki, eleştirimde haklıyım. Bu hata sadece Medeni Kanun'da yapılmadı. Biliyorsunuz, Türk Ceza Kanunu daha yürürlüğe girmeden, yürürlük tarihi ertelendi. İcra İflas Kanunu bir yıldır birkaç değişiklik yaşadı. Demek ki yasalar yeterli titizlikle hazırlanmıyor. 
Evet, yasalar, yaşayan bir bünye olan topluma intibak ettirilmelidir. Yani zaman zaman değişiklik zaruridir. Çünkü toplum dinamiktir. Bu değişiklik, yürürlükteki yasa temel olarak kabul edilerek, bazı maddeleri değiştirilmek suretiyle yapılır. Bizde ise tüm sistem bir iki yıl içinde değiştirildi. Buna h kim mi, savcı mı, avukat mı intibak edecek Bu intibak süresi ne kadar olacak Bu hiç düşünülmedi. Üstelik yapılan her yasa, hemen arkasından birkaç defa daha değişikliğe uğradı. Yani tam bir kargaşa ortamı h kim. Hangi yasa, ne zaman, kime uygulanacak 
Geleyim şimdi, yazımın başındaki Medeni Kanun'a. 
Medeni Kanun'un hükümlerini toplum benimseyemedi. Özellikle aile hukukunda deprem var. Edinilmiş mallara katılma rejiminin yasal rejim olması işleri bir kat daha zorlaştırdı. En azından şimdilik yasal rejim mal ayrılığı olmalı, edinilmiş mallara katılma rejimi seçimlik olmalı. 
Bunun yanı sıra evlat edinmelerde, gayrimenkul kiralarında aile konutu müessesesinde problemler yaşanıyor. Bu değişiklik biraz kapsamlı olmalı ve özellikle tatbikatçıların görüşü alınmalı. Aksi halde sonuç yine olumsuz olacak. 



</TEXT>
</DOC>
