<DOC>
<DOCNO> 385821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonsiy14.html </URL>
<DATE> 2005/10/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Baykal'dan Erdoğan'a Sen Ortadoğu Şeyhi değilsin, seçimle geldin 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan’ın, kendisini Ortadoğu şeyhlerinden birisi gibi düşünmeye başladığını savunarak, "Sen Ortadoğu şeyhi değilsin, sen seçimle geldin, seçimle gideceksin. Seçimle gittikten sonra Yüce Divan’da bunların hesabını vereceksin" dedi. 
     Baykal, partisinin TBMM Grubu toplantısında yaptığı konuşmada, gündemdeki konuları değerlendirdi. 
     CHP’nin grup toplantısına, Petrol-İş Sendikası Genel Başkanı Mustafa Öztaşkın ve bir grup sendika üyesi de katıldı. 
     Baykal, konuşmasına, ülkeye 2 milyar doların üzerinde kazanım gerçekleştiren Petrol-İş’e Türkiye’nin minnettar olduğunu belirterek başladı. Baykal, Petrol-İş’in, hukuk mücadelesiyle bunu gerçekleştirdiğini ve böylelikle TÜPRAŞ’ın "ucuza kapatılmasını" engellediğini söyledi. 
     TÜPRAŞ’ın yüzde 14.76’sının, rekabetsiz, Özelleştirme Yasası kapsamı dışında satıldığını belirten Baykal, "Türk Milleti kör, akılsız da bunlar mı akıllı Bunlar mı, eşe, dosta satarak, Türkiye’nin refahını, halkın mutluluğunu gerçekleştirecek " diye sordu. Baykal, "Gün gelecek bu yapılanların hesabı, TBMM’de ve Yüce Divan’da sorulacaktır" dedi. 
     Pakistan’da meydana gelen depreme de değinen Baykal, tüm insanlığın, tam bir cömertlikle bu olaya el uzatması gerektiğini dile getirdi. Baykal, insanlığı, bu faciaya sahip çıkmaya ve yaraları sarmak için gerekeni yapmaya çağırdı. 
     
     ATİLLA İLHAN’IN VEFATI 
     Şair-Yazar Atilla İlhan’ın ölümünden duyduğu üzüntüyü de dile getiren Baykal, İlhan’ı, "Türk edebiyatının çok seçkin yazarı, değerli, saygın bir kişi" olarak tanımladı. Baykal, İlhan’ın, toplumu, siyaseti, çağı sorguladığını, önemli saptamalar yaptığını ve bunları yıllarca savunduğunu anlattı. 
     Sözlerini, "Kendisinin hayranı olarak onu kaybetmenin kişisel üzüntüsünü de taşıyorum" diye sürdüren Baykal, İlhan’ın ortaya çıkmasına yardımcı olan süreçte CHP’nin de katkısı bulunduğunu belirtti. Baykal, CHP’nin Anadolu’da genç şairlere yönelik açtığı yarışmada İlhan’ın ödül aldığını söyledi. 
     
     CHP’NİN "KUŞ GRİBİ" EKİBİ MANYAS’A GİDİYOR 
     CHP Genel Başkanı Baykal, ülkenin tedirginlik ve telaş içinde, kuş gribi olayını izlediğini kaydetti. 
     Bu olayın, ekonomiyi, insan sağlığını ve toplumun iç güvenliğini ciddi şekilde zedelediğini belirten Baykal, konunun, paniğe yol açmadan, gereken dikkatin gösterilerek takip edilmesi gerektiğini vurguladı. 
     Baykal, partisinin bu konuda bir komisyon kurduğunu, aralarında 2 veteriner milletvekili, Balıkesir milletvekilleri ve Sivas Milletvekili Nurettin Sözen’in yer aldığı bir grubun, konuyu araştırmak üzere bugün Manyas’a hareket edeceğini bildirdi. 
     
     KREDİ KARTI DÜZENLEMESİ 
     Kredi kartı sahiplerinin, faiz borçları nedeniyle yaşadığı sıkıntıya da değinen Baykal, Türkiye’nin, borçla yaşar bir ülke haline geldiğini savundu. 
     Yüzde 170’lere varan kredi faizi uygulamasını kabul etmelerinin mümkün olmadığını belirten Baykal, bu konuda hazırlanan kanun tasarının bir an önce net bir şekilde ortaya çıkmasını, faiz tavanın da makul hale getirilmesini istedi. 
     Baykal, enflasyonun yüzde 10’un altına indiği bir ortamda, faizlerin yüzde 170 olmasının, kredi kartı borcu olanların içinde bulunduğu duruma karşı derin bir sorumsuzluk anlamına geleceğini söyledi. 
     Kredi kartlarına yönelik hazırlanan kanun tasarısının bir an önce ortaya çıkması gerektiğini vurgulayan Baykal, "Ölen ölür, kalan sağlar bizimdir anlayışı, anayasasının 2. maddesinde sosyal devlet yazan Türkiye Cumhuriyeti’ne yakışmaz" dedi. 
     
     İSTANBUL BÜYÜKŞEHİR’E 60 DAVA 
     Deniz Baykal, İstanbul’un sorunlarına da yer verdiği konuşmasında, İstanbul’un altyapısının yetersiz kaldığını, makyajla idare edildiğini, gerçek sorunlarının kapatıldığını öne sürdü. 
     İstanbul’un, mafyanın denetimi altına girdiğini, hukukun, kanun düzeninin bir türlü işlemediğini savunan Baykal, İstanbul’un, bütün Türkiye’nin şikayet konusu haline geldiğini söyledi. Baykal, bu konuda İstanbul Büyükşehir Belediyesi’nin büyük ihmal içinde olduğunu ileri sürerek, İstanbul Büyükşehir Belediyesi’ndeki CHP Grubu’nun, İstanbul Büyükşehir Belediyesi’ne 60 dava açtığını belirtti. 
     "İstanbul rantının", hükümet düzeyinde paylaşılır hale geldiğini iddia eden Baykal, Ortadoğu şeyhinin, İstanbul Büyükşehir Belediye Başkanı ile yatırım için anlaşma imzaladığını, oysa belediyelerin İhale Yasası’na tabi olduğunu ifade etti. 
     
     "İSRAİLLİLERE DE ŞEYHLERE DE..." 
     "Bizim, İsraillilere de Ortadoğu şeyhlerine de saygımız var, ancak Türkiye Cumhuriyeti kanunlarına daha çok saygımız var" diyen Baykal, sözlerini şöyle sürdürdü 
     "Başbakan, bunlarla düşe kalka, kendisini Türkiye’de Ortadoğulu şeyhlerinden birisi haline gelmiş gibi düşünmeye başladı. Sen Ortadoğu şeyhi değilsin, sen seçimle geldin, seçimle gideceksin. Seçimle gittikten sonra Yüce Divan’da bunların hesabını vereceksin. 
     Al-gülüm, ver gülüm İstanbul pazarlığı gidiyor. İstanbul, dünyada bir tane... Her yere saygımız var, Dubai’ye de saygımız var ama İstanbul 2 bin 500 yıllık bir kent, 4 medeniyet geçmiş. Dubai Şeyhi, Paris Belediye Başkanı’na, ’verin şu alanı, bu alanı, protokol imzalayayım’ diyebilir mi Paris’te rant, kaymak, avanta yok mu 
     İstanbul’un kabahati ne, İstanbullular mı Bu hükümet, bu hükümetin anlayışı, uygulamaları... İstanbul sahipsiz değildir. Kuşadası’ndan, Galatası’na, bütün limanların, yatırım alanlarının sahibi, takipçisi var. Türk Milleti bunlara yedirmeyecektir, teslim etmeyecektir." Başbakan ve Maliye Bakanı’nın, "aktif pazarlama çalışması yaptığını" söylediğini ifade eden Baykal, bunun bir ailenin üzerinde değil, bütün toplum üzerinde yapılması gerektiğini söyledi. 
     Baykal, Başbakan’ın, "konumunun bilincine varması, Türkiye’yi pazarlamaktan uzak durması, Türkiye’nin hak ve hukukunun koruma görevine kendini yönetmesi gerektiğini" savundu. 
     
</TEXT>
</DOC>
