<DOC>
<DOCNO> 398765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur36.html </URL>
<DATE> 2005/11/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Eğitim-Sen Genel Başkanı hastenede yaralı öğretmenleri ziyaret etti 
</HEADLINE>
<TEXT>

     Eğitim Sen Genel Başkanı Alaaddin Dinçer, sendikanın düzenlediği "Büyük Eğitimci Yürüyüşü"nde yaralanan öğretmenleri, tedavi gördükleri Numune Eğitim ve Araştırma Hastanesi’nde ziyaret etti. 
     Hastaneye gelen Dinçer ve sendika yönetim kurulu üyeleri, basın mensuplarıyla birlikte ilk olarak Ortopedi Bölümü’nde topuğunun gaz bombasıyla parçalanması nedeniyle tedavi gören Erkan Baritan adlı matematik öğretmenine geçmiş olsun dileğinde bulundular. 
     Daha sonra Göğüs Cerrahisi Bölümü’nde yatan Mehmet Arda adlı öğretmeni ziyarete gitmek isteyen Alaaddin Dinçer ve basın mensupları, hastanenin özel güvenlik elemanlarınca durduruldu. 
     Göğüs Cerrahisi bölümünden dışarı çıkarılmak istenen Dinçer ve basın mensupları ile güvenlik elemanları arasında kısa süreli tartışma yaşandı. Bir güvenlik görevlisi, Dinçer’in ziyaret izni olmadığını, Başhekimliğe giderek izin almasını istedi. Dinçer de güvenlik elemanına, "Benim muhatabım sen değilsin, Başhekim’in ziyaretten haberi var" diyerek tepki gösterdi. 
     Kısa süren tartışmanın ardından Dinçer ve beraberindeki basın mensupları, diğer yaralının ziyaretine giderken hastane polikliniklerinin olduğu bölümde, güvenlik görevlilerince basın mensuplarının dışarı çıkmaları istendi. 
     Alaaddin Dinçer ve yönetim kurulu üyelerinin itirazı üzerine, hastanenin poliklinik bölümünde de arbede çıktı. Bu sırada kameraman ve foto muhabirleri, çok sayıda güvenlik elemanınca darp edilerek dışarı atıldı. 
     Basın mensupları ile güvenlik elemanları arasındaki tartışma, hastane bahçesinde de devam etti. 
     
     BAŞHEKİM ÖZÜR DİLEDİ 
     Daha sonra hastane bahçesine gelen Başhekim Mahmut Koç, "arkadaşları adına özür dilediğini, bir yanlış anlaşılma olduğunu, basın mensuplarının görüntü almalarına izin verileceğini" söyledi. 
     Koç, gazetecilerin şikayetleri üzerine, resmi olarak başvurmaları halinde güvenlik görevlileri hakkında gerekli işlemi yaparak işlerine son vereceğini kaydetti. 
     Basın mensupları ise tepki göstererek, hastanede çekim yapmayacaklarını, Alaaddin Dinçer’in yapacağı diğer ziyareti görüntülemeyeceklerini belirttiler. 
     Göğüs Cerrahisi bölümünde tedavi gören diğer yaralıyı ziyaret eden Dinçer, hastane bahçesinde gazetecilere yaptığı açıklamada, hasta ziyaretlerine ilişkin sabah saatlerinde hastane yönetimine bilgi verdiklerini anlatarak, gazetecilerin görüntü almalarının engelleneceğini düşünmediklerini söyledi. 
     Basın mensuplarına yapılan saldırıyı kınadığını belirten Dinçer, bu olayın Başhekimliğin tavrından kaynaklandığını düşünmediğini kaydetti. 
     
     YARALANAN ÖĞRETMENLER... 
     Dinçer, sendikanın başlattığı eyleme katılmak üzere İstanbul’dan gelen ve Ankara girişinde durdurulan sendika üyelerine yapılan saldırı sonucu 17 kişinin yaralandığını bildirdi. 
     Bu yaralılardan 9’unun Sincan Devlet Hastanesi’nde ayakta tedavi edilerek taburcu olduğunu söyleyen Dinçer, 8’inin Numune Hastanesi’ne getirildiğini ifade etti. Dinçer, Numune Hastanesi’ndeki yaralılardan 6’sının taburcu edildiğini, 2 öğretmenin ise hala hastanede tedavi 
     gördüğünü söyledi. Bu öğretmenlerden Erkan Baritan’ın topuğunun gaz bombası patlaması sonucu parçalandığını anlatan Dinçer, Baritan’ın 5 ay yürüyemeyeceğini bildirdi. Diğer yaralı Mehmet Arda’nın ise göğsünde patlayan gaz bombası sonucu göğüs kemiğinin kırıldığını belirten Dinçer, yaralılara ilişkin hastane raporlarını da basın mensuplarına dağıttı. Devletin öğretmenlerine "savaş ilan ettiğini" öne süren Dinçer, Milli Eğitim Bakanı Hüseyin Çelik’i istifaya çağırdı ve Ankara Valisi Kemal Önal’ın da görevden alınmasını istedi. 
     
</TEXT>
</DOC>
