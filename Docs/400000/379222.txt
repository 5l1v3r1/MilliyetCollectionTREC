<DOC>
<DOCNO> 379222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/soneko06.html </URL>
<DATE> 2005/09/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
GAP'ta son durum... 
</HEADLINE>
<TEXT>

     Başbakanlık GAP İdaresi Başkan Yardımcısı Dr. Ferhat Şelli, Güneydoğu Anadolu Projesi'nin GAP tamamlanmasıyla 17 milyon dekarlık alanın sulu tarıma açılacağını, bu alanda 2 milyon ton pamuk, 1 milyon ton mısır, 1.5 milyon ton buğday üretiminin planlandığını söyledi. 
     Dr. Şelli, GAP'taki son durum ve gelişmeler hakkında, AA muhabirine yaptığı açıklamada, Türkiye'nin en büyük, dünyanın sayılı projelerinden biri olan GAP'a, tamamen milli sermaye ve alınteriyle bugüne kadar yaklaşık 17 milyar dolarlık harcama yapıldığını ve fiziki gerçekleşmenin yüzde 54'e ulaştığını kaydetti. 
     GAP'ta, 32 milyon dekar işlenebilir tarıma elverişli arazi bulunduğunu, bu alanın 17 milyon dönümünün sulamaya açılmasının planlandığını aktaran Şelli, halihazırda 2 bin 200 dekar arazinin sulanabildiğini aktardı. 
     Entegre bir proje olarak nitelendirdiği GAP'ta, kalkınmanın itici gücü olan sulama projelerinin en kısa sürede tamamlanması için çaba harcandığını belirten Şelli, şunları söyledi 
     ''GAP'ın tamamlanması halinde 17 milyon dekarlık alanın sulu tarıma açılması, 2 milyon ton pamuk, 1 milyon ton mısır, 1.5 milyon ton buğday üretimi planlanıyor. Bugün yüzde 13'ü sulu tarıma açılmasına karşın ülkemizin toplam pamuk üretiminin yarısına yakınlık bölümü GAP'tan karşılanıyor. Bu da ilerde yeni ve güçlü bir bir pazarın oluşacağı anlamına geliyor.'' 
     
     YATIRIM ÇAĞRISI 
     Dr. Ferhat Şelli, GAP Bölgesi'nde sulama yatırımlarının tamamlanmasıyla yıllık yaklaşık 185 bin ton gübre, 386 bin ton tohum, 667 bin ton zirai ilaç, 50 binin üzerinde traktör ve ekipmana ihtiyaç duyulacağını ifade etti. 
     Bunların yanı sıra 17 milyon dekarlık alanın sulanması için yağmurlama ve damla sulama sistemlerine gereksinim duyulacağını da aktaran Şelli, girişimcileri, bölgede yatırım yapmaya davet etti. 
     Güneydoğu Anadolu Bölgesi'nde gelişmiş bir sanayi ve ticaret altyapısı bulunduğuna dikkati çeken Şelli, verimli ve geniş arazilerin yanı sıra Türkiye'nin toplam su potansiyelinin de yüzde 28'inin GAP'ta yer aldığına değindi. 
     Bölgenin hem kaliteli hemde ucuz işgücüne sahip olduğunu anımsatan Şelli, şöyle dedi 
     ''Ülkemizin toplam nüfusunun yüzde 10'unu bu bölgede yaşıyor. GAP Bölgesi, hava, kara ve demiryolu ulaşımı açısından bölge gayet elverişli bir konumda yer alıyor. Bu yönüyle bölgemizde yapılacak yatırımlar, inşaası bitmek üzere olan ülkemizin en büyük kargo havalimanı ve bölgeyi, İskenderun Limanı'na bağlayacak olan otobanlar sayesinde uluslararası önem kazanacak.'' 
     
</TEXT>
</DOC>
