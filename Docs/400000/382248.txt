<DOC>
<DOCNO> 382248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko39.html </URL>
<DATE> 2005/09/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Aselsan, Hollanda'ya 30 yıl sonra teknoloji satacak 
</HEADLINE>
<TEXT>

     Aselsan, Hollanda'ya Stinger silah sistemi ihraç etmeye hazırlanıyor. 
     Böylelikle 30 yıl önce Hollanda'nın önde gelen elektronik şirketlerinden Philips'ten aldığı lisansla üretime başlayan ASELSAN, bu sefer bu ülkeye teknoloji satarak, Türk savunma sanayiinde bir ilke imza atacak. 
     ASELSAN'dan yapılan açıklamada, Türk Silahlı Kuvvetleri'nin alçak irtifa hava savunma sistem ihtiyacını, özgün tasarımı ''Kaideye Monteli Stinger'' ile çözen şirketin, Hollanda'ya da 23 milyon dolarlık ''Stinger Silah Sistemi'' ihraç edeceği bildirildi. 
     Hollanda'nın mart ayındaki hava savunma sistemi ihalesine, Alman Rheinmetall ve Avrupalı havacılık devi EADS LFK konsorsiyumuyla birlikte davet edilen ASELSAN'ın teklifinin, ''fiyat ve teknoloji açısından en iyi'' kabul edildiği belirtilen açıklamada, Alman Krauss-Maffei Wegmann KMW şirketinin ürettiği FENNEK modeli zırhlı araçlara monte edilecek 18 adet Stinger silah sistemi için, 23 milyon avroluk sözleşme imzalandığı kaydedildi. 
     Söz konusu projede Amerikan Raytheon Missile Systems firması, ASELSAN alt yüklenicisi olarak yer alacak ve sistemlerde kullanılacak Stinger fırlatıcılarını temin edecek. 
     ASELSAN açıklamasında, Hollanda'ya satılacak Stinger Silah Sistemi'nin, Türk Silahlı Kuvvetleri'nde kullanılan Kaideye Monteli Stinger sisteminin bir benzeri olduğu, ayrıca bir Avrupa NATO ülkesine yapılan ihracatın ,Türk savunma sanayisinin ulaştığı teknolojik düzeyi göstermesi açısından büyük önem taşıdığı ifade edildi. 
     
</TEXT>
</DOC>
