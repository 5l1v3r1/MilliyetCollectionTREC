<DOC>
<DOCNO> 377870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sontur32.html </URL>
<DATE> 2005/09/12/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şehit cenazelerinde yine acı ve öfke vardı... 
</HEADLINE>
<TEXT>

     Şırnak’ta güvenlik güçleriyle teröristler arasında çıkan çatışmada şehit düşen Piyade Onbaşı Yüksel Kutlu ile Jandarma Komando Er İbrahim Ceylan, Edirnekapı Şehitliği’nde toprağa verildi. 
     Şehit erler için Levent Camii’nde cenaze töreni düzenlendi. 
     Törene, şehit onbaşı Yüksel Kutlu’nun babası Ramazan ile annesi Zülfiye Kutlu, Şehit Er İbrahim Ceylan’ın babası Nihat ile annesi Ayşe Ceylan, İstanbul Valisi Muammer Güler, Harp Akademileri Komutanı Orgeneral Aydoğan Babaoğlu, Büyük Birlik Partisi BBP Genel Başkanı Muhsin Yazıcıoğlu, 1. Ordu Kurmay Başkanı Tümgeneral Uğur Uzal, 52. 
     Zırhlı Tümen Komutanı Tümgeneral Muzaffer Cengiz Arslan, şehitlerin yakınları, üst düzey askeri yetkililer ve kalabalık bir vatandaş grubu katıldı. 
     Törende, Vali Güler, Yazıcıoğlu ve Tümgeneral Arslan, şehit ailelerine taziyelerine ilettiler. 
     Camide öğleyin kılınan cenaze namazının ardından tören mangası eşliğinde omuzlara alınan şehit cenazeleri, tekbir eşliğinde caminin dışına kadar taşındı. Daha sonra bir süre top arabasında taşınan naaşlar, cenaze arabalarına konularak, toprağa verilmek üzere Edirnekapı Şehitliği’ne uğurlandı. Tören sırasında şehit yakınları, terör örgütü PKK ve terör örgütü elebaşına tepki gösterdi. 
     Şehit er Yüksel Kutlu’nun babası Ramazan Kutlu, Diyarbakırlı olduğunu belirterek, "Bunun hesabı sorulacak. Ahmet, Mehmetlerin ölümünün sonu ne zaman gelecek O zalim Öcalan’ı beslemesinler. Hep zavallılar mı ölecek " diye tepki gösterdi. 
     Cenazeye katılan bir grup vatandaş da Türk bayrağı açarak slogan attı. 
     Bu arada, İbrahim Ceylan’ın babası Nihat Ceylan, bir süre oğlunun tabutuna sarılarak gözyaşı döktü. Fenalaşan şehit babasına, sağlık ekipleri müdahale etti. 
     İbrahim Ceylan ve Yüksel Kutlu’nun cenazeleri, daha sonra Edirnekapı Şehitliği’nde toprağa verildi. 
     Cenaze törenine, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt ve 1. Ordu Komutanı Orgeneral İlker Başbuğ da birer çelenk gönderdi. 
     
     BBP GENEL BAŞKANI YAZICIOĞLU 
     Öte yandan, BBP Genel Başkanı Muhsin Yazıcıoğlu, tören sırasında basın mensuplarına yaptığı açıklamada, tüm şehitlere Allah’tan rahmet, başta Türk Silahlı Kuvvetler TSK olmak üzere, şehit aileleri ve büyük Türk milletine başsağlığı diledi. 
     "Kan durmuyor ve durdurulmuyor" diyen Yazıcıoğlu, ülkede gerilim oluşturan hainlerin, hainliklerine devam ettiklerini söyledi. 
     Yazıcıoğlu, bu ihanetin mutlaka karşılığını bulacağını dile getirerek, "Mutlaka bu kanı dökenler, döktükleri kanda boğulacak. 
     Bundan başka bir hayal, onlar açısından mümkün değil. Anadolu, ilelebet Türk yurdu olarak kalacak" diye konuştu. 
     
</TEXT>
</DOC>
