<DOC>
<DOCNO> 361208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun04.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sesimi müzik koruyor' 
</HEADLINE>
<TEXT>


Milliyet'e konuşan Dianne Reeves "Bence sanatçılar kalplerinde hissettikleri, doğru olduğuna inandıkları müziği yaptıkları sürece başarılı olabilir" diyor 

Aslı Onat 

İstanbul'a her gelişinde özellikle baharat alışverişi yapmadan duramayan Dianne Reeves, konserine saatler kala Mısır Çarşısı'nı gezdi. Eve gittiğinde satın aldığı baharatlarla yaptığı yemekleri zevkle yediğini anlatan Reeves, Türkiye gündemini de yakından takip ediyor. Söyleşi sonunda "Ben de size bir soru sormak istiyorum" diyor ve televizyonda yayımlanan bir kadın programına katıldığı gerekçesiyle 14 yaşındaki oğlu tarafından vurulan Birgül Işık konusunu açıyor. "Bu tür olaylar Türkiye'de çok sık oluyor mu " diye soran Reeves'e bunun uç bir durum olduğunu ve her gün böyle olaylar yaşamadığımızı anlatıyoruz. 

Siz kategorize edilmeyi reddettiniz caz, blues, rhythm blues gibi kardeş ama farklı türlere yer verdiğiniz geniş bir repertuvar oluşturdunuz. Müzik endüstrisi, sanatçıları kategorize etme eğiliminde. Bu konudaki düşünceleriniz neler 
Yaptığım işi seviyorum ve kendim için başarının ne olduğuna yıllar önce karar verdim. Bazen genel beğenilerin dışında kalarak da varlığınızı sürdürebilirsiniz. Kariyerim boyunca bunu yapmaya çalıştım. Bence sanatçılar kalplerinde hissettikleri, doğru olduğuna inandıkları müziği yaptıkları sürece başarılı olabilir. 

Birçok Grammy kazandınız. Ödüller mi, coşkulu seyirciler mi 
Grammy harika bir ödül ama canlı performansı hiçbir şeye değişmem. 

Grammy ödüllü "A Little Moonlight" adlı albümünüzde Arif Mardin'in de desteğini aldınız. Onun hakkında ne söyleyebilirsiniz 
Harika bir prodüktör ve komik bir insan. Yeni yetenekleri keşfetme konusunda çok becerikli. 

Konser teklifi 
İstanbul Superband ile birlikte konser verme fikri nasıl oluştu 
Beni onlar davet etti. Heyecanlandım çünkü başka bir ülkeden birilerinin sizi dinleyip birlikte konser verme teklifi getirmesi harika. 

Türkiye'ye altıncı kez geliyorsunuz. Caz Festivali seyircisi için neler düşünüyorsunuz 
Muhteşemler. Onların olumlu tepkisi beni burada tekrar tekrar konser verme konusunda teşvik ediyor. 

Yoğun bir konser programınız var. Hemen her gece sahnedesiniz. Sesinizi nasıl koruyorsunuz 
Kullandığım bazı özel teknikler var ama sesimin asıl koruyucusu müziği ve grubumu çok sevmem. Bir tür masaj bu benim için. 


</TEXT>
</DOC>
