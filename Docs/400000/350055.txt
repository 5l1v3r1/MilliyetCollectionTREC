<DOC>
<DOCNO> 350055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonspo18.html </URL>
<DATE> 2005/06/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Villarreal, Arjantin Ümit Milli Takım kalecisi Barbosa ile anlaştı... 
</HEADLINE>
<TEXT>

     İspanya Birinci Futbol Ligi La Liga takımlarından Villarreal, Arjantin Ümit Milli Takımı kalecisi Mariano Barbosa ile anlaştı. 
     Kulüpten yapılan açıklamada, transferle ilgili ayrıntılı bilgi verilmezken, İspanyol medyasında yer alan haberlerde, Barbosa'nın bonservis bedelinin yaklaşık 2.5 milyon dolar olduğu kaydedildi. 
     Arjantin Ümit Milli Takımı ve Banfield'in kalesini koruyan 21 yaşındaki Barbosa'nın, yeni takımıyla 3 yıllık sözleşme imzaladığı bildirildi. 
     Bu hafta içinde 2. transferini gerçekleştiren Villarreal, daha önce de Ekvador Milli Takımı orta alan oyuncusu Antonio Valencia'yı 5 yıllığına kadrosuna dahil etmişti. 
     Barbosa'nın, FC Liverpool'a transferi yakın gözüken takımın ilk kalecisi Pepe Reina'nın yerini alacağı belirtilirken, Villarreal'in ayrıca takımdan ayrılacak olan Arjantinli Juan Roman Riquelme'nin yerine futbolcu aradığı kaydedildi. 
     
</TEXT>
</DOC>
