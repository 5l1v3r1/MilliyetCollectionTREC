<DOC>
<DOCNO> 378647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko22.html </URL>
<DATE> 2005/09/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bakan Şahin, IMF Heyeti'ni kabul etti... 
</HEADLINE>
<TEXT>

     Başbakan Vekili Mehmet Ali Şahin, ''atıl istihdam konusunun artık hükümetin gündeminden çıktığını, çünkü o konuda ciddi mesafeler alındığını'' söyledi. 
     Şahin, Başbakanlık Merkez Bina'daki makamında, Türkiye Masası Şefi Lorenzo Giorgianni başkanlığındaki IMF heyetini kabul ederek yaklaşık bir saat görüştü. 
     Görüşmenin ardından IMF heyeti, bu aşamada bir açıklama yapmayacaklarını belirtirken, Bakan Şahin, heyetin kendisine bir nezaket ziyaretinde bulunduğunu söyledi. 
     Görüşmede, uygulanmakta olan ekonomik program konusunda kısa bir değerlendirme de yaptıklarını belirten Şahin, niyet mektubundaki kendi bakanlığını ilgilendiren konuların önemli bölümünün daha önceden yerine getirildiğini söyledi. 
     IMF heyetinin, Kamu Personeli Yasa Tasarısı konusunda kendisinden bilgi istediğini kaydeden Şahin, heyetin görüşme sırasında, ekonomik programın olumlu sonuçlar verdiğini ve Türkiye'nin güven veren bir noktaya geldiğini ifade ettiğini söyledi. 
     
</TEXT>
</DOC>
