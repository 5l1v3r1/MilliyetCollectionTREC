<DOC>
<DOCNO> 368502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/guncel/gun04.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkyılmaz için el ele 
</HEADLINE>
<TEXT>


Tarihi kitapları yurtdışına çıkarmak istediği iddiasıyla Ermenistan'da tutuklanan Türkyılmaz, dün yargı önüne çıktı. Türkyılmaz'ın bırakılması için de Türk ve yabancı 237 aydın Ermenistan Devlet Başkanı Koçaryan'a mektup yazdı 

İSTANBUL Milliyet 

Türk ve yabancı 237 aydın, Sovyet döneminden kalma tarihi kitapları yurtdışına çıkarmak istediği iddiasıyla 17 Haziran'da Ermenistan'da tutuklanan Türk akademisyen Yektan Türkyılmaz için kampanya başlattı. Ermenistan Devlet Başkanı Robert Koçaryan'a mektup yazan aydınlar, yaklaşık 2 ay tutuklu kaldıktan sonra dün yargı önüne çıkan Türkyılmaz'ın serbest bırakılmasını istedi. 
Boğaziçi Üniversitesi'ni bitirdikten sonra Amerikan Duke Üniversitesi'nde doktora çalışmalarını yürüten Türkyılmaz, Erivan Havaalanı'nda gözaltına alınmıştı. Aydınlar da Türkyılmaz için el ele verdi. Türkiye'de Ermeni asıllı vatandaşlarımızın yayımladığı Agos gazetesi, bu girişimi "Yektan için büyük seferberlik" manşetiyle duyurdu. 
Orhan Pamuk, Taha Parla, Elif Şafak, Oral Çalışlar, Halil Berktay, Murat Belge, Taner Akçam, Ayşe Gül Altınay, Hrant Dink, Etyen Mahçupyan ve Ragıp Zarakolu'nun kurduğu Yektan Türkyılmaz ile Dayanışma Komitesi, kısa sürede 237 imza topladı. 
Türkyılmaz'a, Peter Balakian, Kevork Bardakcian, Vahakn Dadrian, Jirayr Libaridian, Dennis Papazian, Greg Sarkisian, Harut Semercian, George Şirinian, Ronald Grigor Suny, Hraç Çilingirian gibi Ermeni akademisyen ve aydınlar da destek verdi. 

'Belgelerine el konuldu' 
Gazeteye göre, aydınların Koçaryan'a gönderdiği mektupta da şu ifadelere yer aldı 
"Türkyılmaz'ın, Ermenistan Parlamentosu'ndan bir üyenin ve tanınmış bir ABD Ermenisi tarihçinin kişisel garantisiyle donatılmış kefaletle bırakılması isteği reddedilmiştir. Şimdi de Türkyılmaz'ın gümrük ihlalleri suçundan yargılanacağı görülmektedir. Ermenistan - Türkiye ilişkilerinin gelişimine çok önem veriyoruz. Bağımsız bilim adamlarının engellenmemiş çalışmalarını, doğru yöndeki yaşamsal adımların olmazsa olmaz koşulu olarak görüyoruz. Türkyılmaz'a yapılan muamele olumsuz bir emsal teşkil etmektedir." 
Türkyılmaz'ın Ermenice dahil 6 dil konuştuğunun belirtildiği mektupta şöyle denildi 
"ABD'de hazırladığı tez pek çok prestijli ödülle desteklenen Türkyılmaz'ın arşiv araştırmasının dijital kopyalarına el konulmuştur. Bu muamelenin hiçbir gerekçesi olamaz. Söz konusu kitapların yurtdışına çıkışı yasak değil, izne tabidir. Bu koşuldan haberi olsaydı, kuşkusuz yerine getirirdi. Kendisi ciddi bir bilim adamı ve Ermeni kültürü dostudur." 

Annesi Erivan'da ziyaret etti 

CENK BAŞLAMIŞ Moskova 
YEKTAN TÜRKYILMAZ'ın davası Erivan'da başladı. Ermeni Ceza Yasası'nın kaçakçılıkla ilgili ve 4 - 8 yıl hapis gerektiren 215. maddesinden yargılanan Türkyılmaz'ın avukatlarından Vartuhi Elbakyan, "Kaçırmakla suçlandığı kitapları Ermenistan'ın her yerinde satın almak mümkün" dedi. Mahkemeden 1 gün önce oğlunu ziyaret etmesine izin verilen Gülsin Türkyılmaz, "Umuyorum ceza vermezler" dedi. 

Sovyet rejimi devam mı ediyor 

ZAMAN GAZETESİ yazarı Şahin Alpay da, dünkü köşe yazısında aydınların genç tarihçi için başlattığı kampanyaya yer verdi. Alpay, "Yerevan tarihten korkuyor mu " başlıklı yazısında, Türkyılmaz'ın Duke Üniversitesi'ndeki tez hocası olan Profesör Orin Starn'a göre, "Birçok ödül ve burs kazanmış olan, çok parlak ve saygın bir akademisyen ve araştırmacı" olduğunu vurguladı. Alpay yazısında, "Avrupa Konseyi üyeliğine kabul edilen Ermenistan'da Sovyet rejimi devam mı ediyor " diye sordu. 


</TEXT>
</DOC>
