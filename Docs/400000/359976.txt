<DOC>
<DOCNO> 359976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/yasam/ayas.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Caddebostan'da deniz coşkusu 
</HEADLINE>
<TEXT>


Kadıköylülerin 40 yıllık özlemi bitti Caddebostan Halk Plajları törenle açıldı. Cankurtaranların da görev yaptığı plajlara giriş ücreti alınmıyor 

İSTANBUL Milliyet 

Kadıköylüler'in 40 yıllık deniz özlemi, tarihi Caddebostan Plajları'nın açılmasıyla sona erdi. Kadıköy Belediye Başkanı Selami Öztürk, İstanbullular'ı deniz ve kumla buluşturmaktan son derece mutlu olduklarını belirterek, deniz suyundan alınan ve suyun temiz olduğunu gösteren tahlil sonuçlarını açıkladı. Büyükşehir Belediye Başkanı Kadir Topbaş açılışa katılmazken, danışmanı Tülin Ersöz, Topbaş'ın bir toplantısı nedeniyle katılamadığını söyledi. 

Defile de vardı 
Dans gösterileri ile bir firmanın mayo defilesinin ilgiyle izlendiği açılış töreni sonunda, Kadıköy Belediye Başkanı Öztürk de denize girdi. 
Tuvaletleri, duş kabinleri, şemsiye, şezlong ve yiyecek - içecek büfeleriyle hizmete açılan Caddebostan Plajları'nda giriş için herhangi bir ücret alınmayacak. Plajlarda 10 temizlik ve 10 güvenlik görevlisi bulunacak. Ayrıca 2 plajda birer cankurtaran botu ile cankurtaran elemanları görev yapacak. Panoda da hergün su tahlil ve hava durumuyla ilgili bilgiler günlük olarak yer alacak. 



</TEXT>
</DOC>
