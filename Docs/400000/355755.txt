<DOC>
<DOCNO> 355755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo07.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz savaşçı 
</HEADLINE>
<TEXT>


Kırkpınar'da son iki yılda bir ikincilik, bir de üçüncülük alan Şaban Yılmaz bu kez mutlu sona ulaşmayı başardı. Samsunlu pehlivan, finalde Ekrem Yavuz'u uzatmada yendi, Altın Kemer'i boynuna geçirdi 


644. Edirne Tarihi Kırkpınar Güreşleri'nde Ekrem Yavuz'u açık düşüren Ankara Büyükşehir Belediyesi'nin güreşçisi Samsunlu Şaban Yılmaz başpehlivanlığı kazandı. 
Edirne Sarayiçi'nde bin 800 güreşçinin katılımıyla üç gün süren müsakalarda Karamürselli Ekrem Yavuz finale gelene kadar ilk turu maç yapmadan geçti, ikinci turda Hüseyin Şahinal, üçüncüde Mehmet Yılmaz, çeyrek finalde Şükrü Kazan, yarı finalde de Ahmet Yavuz'u yendi. Şaban Yılmaz ise ilk turda Eyüp Ünlü, ikincisinde Ramazan Yarar, üçüncüsünde Osman Aytuş, çeyrek finalde Nizamettin Akbaş, yarı finalde de Hasan Tuna'yı geçti. 

Protesto yediler 
Saat 17.30'daki finale Şaban Yılmaz geç çıkınca hakem heyetin tarafından uyarı cezası aldı. Seyircilerin keyifsiz güreş nedeniyle protesto ettiği ikiliden Yılmaz'a 40 dakikalık normal sürede iki, Yavuz'a da bir ihtar verilirken, Kule Başhekimi eski başpehlivanlardan Denizlili Hüseyin Çokal çayıra inip, pehlivanları sözlü uyardı. 7 dakikalık uzatmada Ekrem Yavuz bir ihtar daha aldı. Puanlı güreşin sonlarına doğru altta olmasına rağmen rakibini paçasından yakalayıp, açık düşeren Samsunlu Şaban Yılmaz başpehlivanlığı kazandı. 
Çayırda zafer turu atan, peşrev çeken Yılmaz sevincini anne ve babası ile paylaştı. Kırkpınar başpehlivanı, "16 yıldır bu şampiyonluğu bekliyordum. Seyirci protesto etti ama 6. maçımı yaptığımı bilmeleri lazımdı. Finalde mecburen idare etmek zorundaydım" dedi. Şaban Yılmaz'a altın kemerini TBMM Başkanı Bülent Arınç taktı. Başaltında ise gülen Cengiz Zengin'i yenen Mustafa Kemal Karaboğa oldu. 

NOTLAR..NOTLAR.. 
Engellilerden şov 
Güreşlerin son gününde bir grup bedensel engelli, Sarayiçi Er Meydanı'nda gösteri amaçlı çayıra çıktı. Kırkpınar'da ilk kez böyle bir gösteri yapılırken, toplam 6 engellinin mücadelesi alkış aldı. Belediye Başkanı Hamdi Sedefçi'ye bu organizasyon için teşekkür belgesi verilirken, DYP Genel Başkanı Mehmet Ağar da bedensel engellileri kutladı. 

Ağa değişmedi 
Ağalık açık artırması yine Adem Tüysüz'de kaldı. Gümüşhane Kelkitli olan, İzmit'te yaşayıp, kuyumculuk yapan uğraşan Tüysüz 180 bin YTL bedelle ikinci kez ağalığı aldı. Seyfettin Selim 151 bin YTL verdikten sonra artırmadan çekildi. Tüysüz geçen yıl ağalığı 300 bin YTL bedel ödeyerek almıştı. 

Gümüş'ten tepki 
Dünya Spor Yazarları Birliği Derneği Güreş Komisyonu Başkanı Ali Gümüş, "Yağlı güreş dünya çapındaki özelliğini kaybetmek üzere" uyarısını yaptı. Ata sporunun 1964'ten bu yana kurallarına göre oynanmadığını savunan Gümüş, "Bando yerine Er Meydanı'nda Mehter Takımı olmalıydı" diye konuştu. 

Ürek'e taş 
Sanatçı Fatih Ürek'in ağalık adaylığıyla ilgili DYP Genel Başkanı Mehmet Ağar'dan tepki geldi. Ağar, "Şaka yapıyor herhalde. Ağalığın bir geleneği var. Bu gelenek çerçevesinde Kırkpınar'da ağa olmak için daha önce güreşleri dolaşmak, bu camianın içinde olmak lazım" dedi. 

Taşçı yıkıldı 
Dokuz kez Edirne'de zirveye çıkan Ahmet Taşçı, bu kez çeyrek finalde Ahmet Yavuz'a yenildi. Puanlama güreşinde rakibine teslim olan ünlü pehlivan, "Ayağımdaki yarık nedeniyle müdafa ve hücumda zorlandım ve yenildim. 47 yaşında olmama rağmen bir kez daha başpehlivan olmadan jübile yapmam" diye konuştu. 

Kürsüye çıkanlar 

Minik - 1 Aykut Işık, Minik - 2 Nazmi Şahin, Minik - 3 Nasuh Kaya, Teşvik Zafer Dama, Tozkoparan Resul Tarı, Deste Küçük-1 Dündar Şan, Deste Orta - 2 Kadir Tuna, Deste Büyük - 3 Ali Gürbüz, Küçük Orta Küçük Boy Nadir Takı, Küçük Orta Büyük Boy Mehmet Yeşil, Büyük Orta Fatih Atlı, En iyi peşrev Adem Altun, En teknik güreşçi Ersin Çetin, En Centilmen Yılmaz Tunca 

Ödül yağmuru 

Edirne Belediyesi, 75 bin 470 YTL para ödülünün yanı sıra 16 altın, 14 gümüş, 27 de bronz olmak üzere toplam 57 adet madalya dağıttı. Ayrıca Başbakan Yardımcısı ve Devlet Bakanı Mehmet Ali Şahin 385 Cumhuriyet altını karşılığı YTL verecek. Güreş Federasyonu pehlivanlara 57 madalya ve 4 kupa dağıttı. Edirne'deki birçok kuruluş da altın hediye etti. 


</TEXT>
</DOC>
