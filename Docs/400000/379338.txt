<DOC>
<DOCNO> 379338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/siyaset/axsiy01.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
2 Patrik karşı karşıya 
</HEADLINE>
<TEXT>


Ruhban okulu konusunda iki Patrik anlaşamadı. Fener Patriği, okulun bağımsız olmasını istiyor. Ermeni Patriği Mesrob ise "Bir devlet üniversitesine bağlanabilir" diyor 

Ömer Erbil - İstanbul 


Fener Rum Patrikhanesi ile Ermeni Patrikhanesi, ihtiyaçları olan din adamlarının yetiştirilmesi konusunda görüş ayrılığına düştü. 
Fener Patrikhanesi Heybeliada Ruhban Okulu'nun bağımsız olmasını ve yüksekokul statüsünde ama hiçbir üniversiteye bağlı olmadan eğitim vermesini istiyor. Ermeni Patrikhanesi ise İstanbul'daki devlet üniversitelerinden birine bağlı bir okul olabileceğini vurguluyor. 
Agos gazetesi bu haftaki sayısında, Fener Rum Ortodoks Patriği Bartholomeos ile Türkiye Ermenileri Patriği 2. Mesrob'un 10 Eylül günü bir araya gelerek bu konuyu konuştuklarını yazdı. Görüşmeden sonra iki patriğin ayrı ayrı açıklamalar yaptığını belirten gazetede 2. Mesrob'un açıklaması şöyle duyuruldu 
"Ermeni Patrikliği, İstanbul'daki devlet üniversitelerinden birinde, karşılaştırmalı teoloji kürsüsü açılabileceği ve azınlık cemaatlerine bu kürsü aracılığıyla din adamı yetiştirme olanağı verilebileceği konusunda öneri getirdi." 
Fener Rum Patrikhanesi ise Ermeni Patrikhanesi'nin teklifinin kendileri için uygun olmadığını açıkladı. Patrikhane'den yapılan açıklamada şöyle denildi 
"Heybeliada'daki okulumuz 1971'e kadar nasıl çalışıyorsa, aynı şekilde devam etmesini istiyoruz. Milli Eğitim Bakanlığı'na bağlı ancak bağımsız olmalı. Bir üniversiteye bağlanmasını istemiyoruz. Yüksekokul statüsünde, bir meslek okulu olarak devam etmeli. Ermeni Patrikhanesi'nin hiç okulu yok. Onlar kabul edebilir." 
Türk Ortodoks Patrikhanesi sözcüsü Sevgi Erenerol ise Ermeni Patrikhanesi'nin önerisine destek verdi 
"İstanbul ya da Marmara üniversitelerinden birindeki ilahiyat fakültesi bünyesinde Hıristiyanlar için özel bir bölüm açılmalı. Din adamı ihtiyacı bu şekilde karşılanabilir. Fener Patrikhanesi ekümenik iddiasından dolayı buna razı olmuyor. Bağlı olmadan uluslararası bir okul haline gelirse, kendileri de uluslararası olmuş olacaklar." 

Hıristiyanlık kürsüsü 
Türkiye'deki azınlıklar üzerine yaptığı çalışmalar ile tanınan gazeteci Yazar Aytunç Altındal, ruhban okulunun kapalı olmadığını ileri sürerek şöyle konuştu 
"Okulun eğitimine patrikhane tarafından süresiz ara verildi. Hükümet okulu kapatmış değil. Üniversitelerimizden birinde hıristiyanlık kürsüsü açılabilir. Ancak AB, doğrudan patrikhaneye bağlı bir okul istiyor. Patrikhane, vereceği müfredata karışılmasını istemiyor. Bunu kilisenin iç hukuku olarak görüyor, ancak vereceği eğitim Tevhidi Tedrisat Kanunu'na aykırı. Çünkü kız öğrenci okutmuyor. Oysa Türkiye'de laik bir eğitim var. O zaman imam hatip liselerine de kız öğrenci alınmaz. Bu Lozan'a da aykırı." 


</TEXT>
</DOC>
