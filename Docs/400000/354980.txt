<DOC>
<DOCNO> 354980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo03.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıymete bindi 
</HEADLINE>
<TEXT>


Conceiçao'nun 1 milyon Euro'luk alacağı için FIFA'ya başvuracağı iddia edildi 


Galatasaray'da sezon boyunca yüzüne bakılmayan Conceiçao, son dakikada değere binerken, yıldız futbolcu ile ilgili ilginç iddialar ortaya atıldı. Yunan gazeteleri, Panathinaikos ile temas halinde olan Sambacı'nın, Galatasaray'ı 1 milyon Euro'luk alacağı için FIFA'ya şikayet edeceğini iddia etti. İmzanın gecikmesini bu nedene bağlayan Komşu basını, Conceiçao'nun ne olursa olsun Panathinaikos forması giyeceğini de ileri sürdü. Tecrübeli futbolcunun tüm yetkileri menajerine verip, tatile çıktığı belirtildi. 

Yönetim, Brezilyalı futbolcunun alacaklarını yatırdığını söyledi 

Yunanistan cephesinden gelen bu haber üzerine Galatasaray Yönetimi, Ribery örneğindeki sıkıntıyı yaşamamak için kolları sıvadı ve Brezilyalı futbolcunun tüm alacaklarını banka hesabına yatırdı. Song, Tomas ve Mondragon'un paralarının da ödendiği öğrenilirken, iki cephe arasında yaşanan bu kriz son dakikada tatlıya bağlandı. Sarı - Kırmızılılar, tüm dedikodulara karşın Conceiçao'ya menajeri aracılığıyla "İstanbul'a dön" çağrısı yaptı. 

Gerets Conceiçao'ya ihtiyacım var. Onun hiçbir takıma verilmesini istemiyorum 

Sarı - Kırmızılılar'ın Conceiçao konusunda geri adım atmasının nedeninin Eric Gerets olduğu öğrenildi. Belçikalı teknik adamın, maddi sorunlar nedeniyle istediği 10 numarayı bulamama endişesine kapıldığı öğrenildi. Gerets bu nedenle Sambacı'nın mutlaka takımda kalmasını istiyor. Tecrübeli hoca, "Conceiçao kaliteli, hızlı ve disiplinli bir oyuncu. Tanıdığım kadarıyla da iyi bir insan. Ümit ediyorum ki Panathinaikos'la anlaşamaz ve geri gelir" dedi. 

Tulun Panathinaikos ile anlaşma yok. Salı günü İstanbul'a gelip, takıma katılacak 

Sportif Direktör Bülent Tulun, Conceiçao konusundaki soru işaretlerini ortadan kaldıracak açıklamalar yaptı. Tulun, Brezilyalı futbolcunun salı günü İstanbul'da olacağını dile getirdi. Bülent Tulun, "Yunanistan'ın Panathinaikos takımı bizden Conceiçao ile görüşmek için izin istedi. Duyduğumuz kadarıyla görüşmeler bir noktada tıkanmış. Conceiçao ayrılmadı. Bizim futbolcumuz. Salı günü İstanbul'a gelip, hazırlıklara başlayacak" diye konuştu. 

Figo'nun niyeti yok 

Galatasaray'ın, yeni sezonda renklerine katmak için uğraş verdiği Portekizli yıldız Figo'dan olumsuz yanıt geldi. Real Madrid'ten ayrılmaya hazırlanan başarılı oyuncunun Sarı - Kırmızılılar'dan gelen 4 milyon Euro'luk öneriyi geri çevirdiği iddia edildi. Figo'nun menajerinin Sarı - Kırmızılı yöneticilerle bağlantıya geçip, "Futbolcumuz şu anda Türkiye'ye gelmeyi düşünmüyor. Öneriniz bizim için çok değerliydi. Teşekkür ederiz" dediği öğrenildi. Sarı - Kırmızılılar'ın 4 milyon Euro'luk önerisini 4.5 milyon Euro'ya yükseltmesi de Figo'yu ikna etmeye yetmedi. 

Defansa tam puan 

Teknik Direktör Gerets, Galatasaray'ın 25 maç kasetini izlediğini dile getirdi ve özellikle savunma kurgusunu beğendiğini açıkladı 

Sarı - Kırmızılı takımın yeni teknik patronu Eric Gerets, Galatasaray'ın maç kasetlerinden elde ettiği izlenimleri açıklarken, savunmayı beğendiğini dile getirdi. 
Belçikalı çalıştırıcı, takımın saha içi disiplininden övgüyle bahsederken, "Galatasaray'ın bazı maçlarda kötü sonuçlar almasına karşın, sahada temel bir disiplini var. Bu beni çok etkiledi. Önemli olan, birbirini tamamlayan, koşan ve mücadele eden bir takım oluşturmak. Burada bir tane yıldız olabilir. Sol ayaklı, hücuma dönük bir oyun kurucuya ihtiyacımız var. Beni en çok etkileyen ve hoşuma giden ise defansın göbeğindeki beraberlik ve dayanışma oldu" dedi. 
Galatasaray'ın 100. yılında da şampiyonluk kazanamaması sonrası taraftarların beklentilerinin arttığını çok iyi bildiğini söyleyen Gerets, "Yalnız Türkiye'de değil, Belçika ve Hollanda'da da üst kalitede bir takım iseniz, bir sene şampiyon olamazsan diğer sene veya en geç öbür yıl mutlaka şampiyon olman lazım. Onun bilincindeyim" yorumunu yaptı. 

Gurbetçi avı 

Transferde yıldızların yanı sıra genç ve yetenekli futbolcuları da takibe alan Galatasaray, Almanya'ya gurbetçi avına çıktı. Sarı - Kırmızılılar'ın Berlin Yeşilyurt'ta oynayan Erhan Turhan'ı İstanbul'a davet ettiği öğrenildi. Genç oyuncunun pazar günü Türkiye'de olacağı ve takımla birlikte antrenmanlara çıkacağı açıklandı. Erhan Turhan'ın bonservis bedelinin olmadığı açıklandı. 

Kontrolden geçti 

Sarı - Kırmızılılar'ın yeni teknik patronu Eric Gerets dün Acıbadem Hastanesi'nde tepeden tırnağa sağlık kontrolünden geçti. Belçikalı teknik adama doktorlar tüm testleri uyguladı. Gerets'in neşeli olduğu gözden kaçmadı. 

Bülent aranıyor 

Yeni sezon öncesinde Galatasaray Yönetimi'nin jübile teklif etmeye hazırlandığı Kaptan Bülent Korkmaz, ortalardan kayboldu. Yıldız futbolcunun cep telefonunu kapattığı ve yöneticilerin mesajlarına yanıt vermediği iddia edildi. Sarı - Kırmızılılar'ın Bülent konusunu bir an önce çözüp, lig maçları başlamadan jübile organize etmek istediği bildirildi. Bülent'in ise futbola devam edip etmeme konusunda kararsız olduğu öğrenildi. Emektar futbolcunun bir yıl daha sahalarda olmaya sıcak baktığı konuşuluyor. 


</TEXT>
</DOC>
