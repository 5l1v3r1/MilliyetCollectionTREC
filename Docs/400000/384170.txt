<DOC>
<DOCNO> 384170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko10.html </URL>
<DATE> 2005/10/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Karadeniz'de son 50 yılın en bereketli palamut dönemi... 
</HEADLINE>
<TEXT>

     Giresun Balıkçılar Kooperatifi Başkanı Muzaffer Kalafat, Karadeniz'de son 50 yılın en bereketli palamut avının yaşandığını söyledi. 
     Kalafat, Karadeniz'de Ağustos ayı sonlarında başlanan palamut avının, Eylül ve Ekim ayında bollaşarak sürdüğünü belirterek, ''Karadeniz'de son 50 yılın en bereketli palamut avı yaşanmaktadır'' dedi. 
     Yaklaşık 60 yıldır balıkçılık yaptığını, bu yıla kadar böylesine bereketli palamut avına ilk kez şahit olduğunu ifade eden Kalafat, şunları söyledi 
     ''Palamut avı hem balıkçıyı hem de vatandaşı şaşırttı. Şu sıralar büyük takımlar Rize ve Hopa dolaylarında, uzatma diye tabir ettiğimiz küçük boylu tekneler ise denize açıldıkları bölgelerde palamut avlıyorlar. Karadeniz'in her tarafından bolca palamut avı yapılıyor. Daha önceki yıllarda az avlanmaları nedeniyle ancak gelir seviyesi yüksek kişilerce alınabilen palamut, bu yıl herkes tarafından rahatlıkla satın alınabiliyor. Et ve tavuk fiyatı ortada. En küçüğü 500-600 gram gelen palamutun tanesi 2 YTL'den satıyor. Bu yıl sadece Karadeniz değil, tüm Türkiye palamuta doydu.'' Kalafat, hava koşullarının bu şekilde devam etmesi halinde palamut avının Kasım ayının üçüncü haftasına kadar süreceğini tahmin ettiklerini kaydederek, ''Daha önceki yıllarda Ekim ayının ilk haftasında başlayan hamsi avının bu yıl geç başlamasını bekliyoruz. Çünkü, hamsi palamut nedeniyle açık sulardan sığ sulara inemiyor'' diye konuştu. 
     Giresun'da balıkçı tezgah ve manavlarında palamutun tanesi 2.00 ile 4.00 YTL arasında değişen fiyatlardan satılıyor. 
     
</TEXT>
</DOC>
