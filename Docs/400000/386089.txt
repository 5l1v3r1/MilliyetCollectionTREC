<DOC>
<DOCNO> 386089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonsiy10.html </URL>
<DATE> 2005/10/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Göztepe Parkı'na cami... Kadıköy Belediye Başkanı Dava sürecine girildi 
</HEADLINE>
<TEXT>

     Kadıköy Belediye Başkanı Selami Öztürk, Göztepe Parkı’na cami yapılması konusuyla ilgili ortaya çıkan sorunun uzlaşmayla sonuçlanması için ellerinden gelen çabayı gösterdiklerini, ancak dava sürecine girildiğini bildirdi. 
     Öztürk, AA muhabirine yaptığı açıklamada, caminin yeşil alan yerine başka bir yere inşası için İstanbul Büyükşehir Belediyesi ile yaptıkları görüşmelerin sonuçsuz kaldığını kaydederek, "Uzlaşmayla sonuçlanması için elimizden geleni yaptık. Büyükşehir Belediye Meclisi’nde olumlu adım da atılmış ve yer arayışına başlamıştık" dedi. 
     "İstanbul Büyükşehir Belediyesi’nde görevde olan ekip arasında iç çekişme yaşandığını ve bu noktaya gelinmesinde bu durumun etkili olduğunu" ileri süren Öztürk, "söz konusu çekişmenin, böyle kritik bir konuda daha belirgin ortaya çıktığını" savundu. 
     Öztürk, "İstanbul Büyükşehir Belediye Başkanı Kadir Topbaş, olumlu adım atıyor gibi oldu. Aslında her iki taraf da yeşil alanın kullanılmasının yanlış olduğunu biliyor" diye konuştu. 
     Yeşil alanda yapılaşmaya engel olunabilmesi için artık dava sürecine girildiğini ifade eden Selami Öztürk, "İstanbul Barosu Çevre ve Kentleşme Komisyonu ile irtibat halindeyiz. İstanbul Barosu Başkanı ile de görüşeceğiz. Şu anda dosyayı inceletme safhasındayız" dedi. 
     Kadıköy Belediyesi olarak dava açacaklarını ve en erken 17 Kasım’a kadar süreleri olduğunu anlatan Öztürk, Kadıköy Belediyesi’nin web sitesine de vatandaşlardan 10 bini aşkın başvuru geldiğini bildirdi. 
     Öztürk, dileyen Kadıköylüler’in de hazırlanacak metinleri doldurarak ayrıca dava açabileceklerini söyledi. 
     Açılacak davayı kazanacaklarını öne süren Belediye Başkanı Öztürk, şunları kaydetti 
     "Yeşil alanı imara açan, yeşili bozan uygulamaları geri çeviren yüzlerce karar var. Ayrıca, onay sürecinin yanlışlığından da karar bozulacak. Söz konusu yapılaşmaya izin verilirken, trafik, Diyanet İşleri Başkanlığı ve Kadıköy Belediyesi’nin de görüşü yok. Bu da mahkemenin kararı bozmasında etkili olacak." 
     
</TEXT>
</DOC>
