<DOC>
<DOCNO> 398004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur01.html </URL>
<DATE> 2005/11/25/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Erman Hoca, İsviçre ile oynadığımız 'milli maç' krizini değerlendirdi 
</HEADLINE>
<TEXT>

     Güçlü Özgan TEMPO Dergisi 

Erman Toroğlu son yaşanan 'milli maç' krizini Tempo dergisine değerlendirdi ve o gece yaşananların organize bir hareket, yaşananların tek sorumlusunun ise Fatih Terim olduğunu belirtti. 
     "Türkiye'de sporun bütün branşlarında bir çökme yaşanıyor bütün ülkelerde siyasi iradelerin spora el atması son derece normaldir. Ama bu, bizde o kadar çok abartıldı ki, işi bilmeyen adamlar işin başına geldi. Kim kimin adamıysa, istediği yere getirildi. İşte son milli maçta yaşananlar da bunların sonucudur. Şimdiki federasyon kurulurken de siyasi irade son derece etkili oldu." 
     
     İŞ FUTBOLDA MAFYALAŞMAYA DAYANDI 

     Ama bunun en önemli nedeni de bir önceki başkanın yaptıklarıdır. Onların yaptığı bütün yanlış işler yanlarına kaldı. Şimdikiler de bunu bildikleri için keyfi davrandılar. Bu durum aslında ülkedeki her konu için geçerli. Yani Türkiye'de her şey iyi gidiyor da bir tek futbolda mı kötü Elbette değil. İş geldi futboldaki mafyalaşmaya kadar dayandı. 
     
     FUTBOLDA MAFYA YOK DİYEN YALAN SÖYLÜYOR 

     Mafya deyince herkes korkuyor. Bana göre korkmamalılar. Devletin olmadığı yerde meydana gelen kuvvetli bir gruplaşmadır. Bu, aslında bir tür dayanışmadır. Elbetteki yasal olmayan bir dayanışmadır. Devletin zaafıdır bu. Futbolda da bu tür mafyalaşmalar vardır. Yok diyenler yalan söylüyor. Bizim önce kendimizi temizlememiz gerekiyor." 
     
     AKTÖR FATİH TERİM 

     Bugünkü haliyle futbol hiçbir yere gitmez" diyen Toroğlu, "Bu maçta yaşananlar engellenebilir şeyler miydi " sorusuna şu yanıtı verdi 
     "Bütün bu işlerde bana göre aktör Fatih Terim'dir. Ama bakıyorsun Mehmet Özdilek'in rakip takım oyuncusuna çelme atığı ön plana çıkıyor. Ben Mehmet'in oynadığı maçları yönettim. Bunu yapabilecek adam değildir o. Faul yaptığında özür dilerdi rakiplerinden. Mehmet'in o kadar çok gerilmiş olmasının nedenini araştırmak gerekir. Alpay'ın da maçtan önceki görüntülerini hatırlayın. Burun delikleri akıl almaz şekilde açılıp kapanıyordu İstiklal Marşı sırasında. Bu çocukların hepsi olağanüstü şekilde gergin çıkmışlardı maça. Herkes "Kontrolsüz güç, güç değildir" sözünü unutmuş gibiydi." 
     
     BAŞ SORUMLU PSİKOLOG ACAR BALTAŞ 

     " Ben şunu anlayamıyorum, bu takımın bir psikoloğu yok mu Elbette var. Prof. Dr. Acar Batlaş. Ben bütün bu işlerin baş sorumlusunun o olduğunu düşünüyorum. Bu durum daha gündeme gelmedi. Ama gelmesi gerek. Futbolcu bu şekilde hazırlanır mı maça Hepsi birer canavar olmuştu sanki. Kendisinin bir an önce istifa etmesi gerekiyor. Şimdi bu olayların bir sorumlusunun bulunması gerekiyor. Birilerine -ki bunlar gerçek sorumlular olmalı- faturanın kesilmesi gerekiyor. Ben o gece yaşananların milli takımı yönetenlerin bilgisi dahilinde olduğunu düşünüyorum. Ama sınırları neydi, ne yapabilirlerdi bilemiyorum. 
     
     FATİH TERİM'İN OLDUĞU YERLERDE YAŞANIYOR 

     Fatih Terim'in olduğu her yerde buna benzer olaylar yaşanıyor. Milan'da da yaşandı. Fatih gerçekten hırslı biri. Hep kazanmak istiyor. Bunlar iyi de, iş kontrolden çıktığı zaman takıma ve camiaya zararı dokunuyor. Fatih Terim, Galatasaray'ın başındayken bir Avrupa maçında bunları yapsaydı, itiraz etmezdim. Çünkü orada yaşananlar Galatasaray takımını ve camiasını bağlardı. Ama bu işleri milli takımın başındayken yapıyorsa, o zaman hesap sorarım arkadaş. Kimse kusura bakmasın. Sen benim milli takımımla, seyircimle böyle oynayamazsın. Şimdi Fatih Terim piyasada görünmüyor. O maçta kazansaydı omuzlarda taşınacaktı. Şimdi hesap vermeli herkese. Çıkıp nerelerde doğru, nerelerde hatalı davrandığını herkese açıkça anlatabilmeli. Ve hatta özür dilemeli. 
     
     Federasyon bundan sonra ne yapmalı 

     Bu saatten sonra futbol federasyonunun oturup hangi noktalarda hata yaptığını iyi tahlil etmesi gerekiyor. Bu yaşananlar için de herkesten özür dilemeli. Fatih Terim'e, Mehmet Özdilek'e ya da diğer sorumlulara gereken cezayı verip iyi niyetini gösterebilmeli. 
     
</TEXT>
</DOC>
