<DOC>
<DOCNO> 388417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/guncel/gun01.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul gülecek 
</HEADLINE>
<TEXT>


Garanti Bonus Card ana sponsorluğunda TÜRSAK Vakfı tarafından düzenlenen "4. Uluslararası Komedi Filmleri Festivali", 21-27 Ekim tarihleri arasında gerçekleştirilecek 

GÜLSEREN TUMBA 

Kahkahaların hiç bitmemesi için TÜRSAK Vakfı'nın Garanti Bonus Card ana sponsorluğunda 4 yıl önce başlattığı Komedi Filmleri Festivali'nde bu yıl pek çok ülkeden gösterimler yer alıyor. 
Festival, Viyanalı ünlü pantomim ustası Wolfgang Bartussek'in bu gece Cemal Reşit Rey Konser Salonu'nda gerçekleştireceği bir gösteriyle açılacak. Gecede Cem Yılmaz'a da onur ödülü verilecek. 
Festivalde özel gösterimlerin yanı sıra Amerikan Bağımsız Komedi Sineması'ndan ve Fransa başta olmak üzere çeşitli Avrupa ülkelerinden 50 film gösterilecek. 

Laurel ve Hardy 

1917-1951 yılları arasında oynadıkları yüzlerce filmle akıllara kazınan müthiş ikili Laurel ve Hardy, İstanbul'da sinemaseverlerle bir kez daha hayat bulacak. Laurel ve Hardy fırtınasının eseceği festival, yediden yetmişe herkesin ilgisini çekecek. 
"Bir Ülke Sineması Fransa" adlı bölümde ise, Fransız sinemasının unutulmaz yönetmenleri komedi filmleriyle yer alıyor Jean Luc Godard'dan "Deli Pierrot", Jaques Tati'den "Bay Hulot'un Tatili", Max Ophuls'dan "Keyif", başrollerini Bernard Blier ve Gerard Depardieu'nun paylaştığı Bertrand Blier imzalı "Soğuk Büfe." 

En ciddi komikler 

Son dönemlerin vazgeçilmez komedi filmlerine imza atan Fransız sinemasının örneklerinden biri olan yönetmen Laurent Tirard'ın 2004 yapımı "Yalanlar ve İhanetler" adlı filmi festivalin favorilerinden. 
Festivalde gösterilecek diğer 'ciddi komedi'ler arasında ise Olivier Ducastel ve Jacques Martineau'nun yönettiği "Deniz Kabukları", Alman oyuncu Til Schweiger'in ilk filmi "Yalınayak", Alman sinemasının bol ödüllü yönetmeni Dany Levy'nin filmi "Zavallı Zucker" ile Polonyalı yönetmen Wojtek Smarzowski'nin 2004 yapımı "Düğün" filmi izleyicinin yüzünü güldürmeye aday. Bu yıl da izleyici oylarıyla "En Ciddi Komedi" filmi seçilecek ve sürpriz ödül verilecek. 

Amerikan bağımsızları 

Festivalin Amerikan Bağımsız Komedi Sineması'nın en önemli örneklerini bir araya getiren bölümünde yer alan Jay Duplass'ın "Pofuduk Koltuk"u, hayatlarındaki önceliklerini sorgulayan orta yaş grubundaki insanlar üzerine hüzünlü bir komedi. 
"Pofuduk Koltuk", 2005 Uluslararası Edinburgh Film Festivali'nde büyük ilgi görmüştü. Kara komedi türünde "İntihara Davetiye" ve "Çıplak Kanıt" ise hem bağımsız sinema hem de komediseverler için tavsiye ediliyor. 

Avrupa gülüyor 

Avrupa'dan örneklerin yer aldığı bölümde, komedide Avrupa çeşitlemesi sunulacak. Çek Cumhuriyeti'nden "Metrodan Sevgilerle" ve Almanya-Avusturya ortak yapımı "Gangster Aşçı" gibi filmler izlenebilecek. 

'Turist Ömer' anılacak 

Türk sinemasının ölümsüz oyuncusu en çok da "Turist Ömer" tiplemesiyle tanınan Sadri Alışık'a ayrılan özel bölüm, siyah-beyaz dönemin mizah anlayışını bir kez daha hatırlatacak. 

Festival filmleri, Beyoğlu'nda Sine Majestik'in iki salonu, Fransız Kültür Merkezi ve Maçka Cine Bonus'ta Türkçe altyazılı gösterime girecek. Bilet fiyatı 5 YTL. Bonus Card sahiplerinin kartlarını göstererek biletleri yüzde 50 indirimli alabilecekleri festivalde, sinemaseverler Fransız Kültür Merkezi'nde yapılacak gösterimleri de ücretsiz olarak izleyebilecek. 


</TEXT>
</DOC>
