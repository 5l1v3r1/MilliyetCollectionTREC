<DOC>
<DOCNO> 394626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/ekonomi/aeko.html </URL>
<DATE> 2005/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
1.3 milyar dolar yatıyor Hariri imzaya geliyor... 
</HEADLINE>
<TEXT>


T. Telekom'un yüzde 55'i, bugün 1.3 milyar dolarlık peşinatı yatıracak olan Oger Telecom'a devrediliyor. İmza törenine Saudi Oger'in Başkan Yardımcısı Muhammed Hariri de katılıyor 

ŞÜKRÜ ANDAÇ 

Türk Telekom'un devri için imzalar bugün 1.3 milyar dolarlık peşinatın Oger Telecom tarafından Hazine'nin hesabına yatırılmasının ardından, öğleden sonra Ankara'da atılıyor. Devir işlemleri için Oger Telecom Genel Müdürü Paul Doany, geçtiğimiz cuma gününden bu yana Ankara'da bulunuyor. Lübnanlı Saudi Oger'in Başkan Yardımcısı ve eski Lübnan Başbakanı Refik Hariri'nin kuzeni Muhammed Hariri de imza için yarın Ankara'ya geliyor. Hisse devri Maliye, Özelleştirme İdaresi, Telekom yönetimi ve Oger'in geniş katılımı ile gerçekleştirilecek. 
Oger Telecom, Türk Telekom'un yüzde 55'ini 6.55 milyar dolarlık teklifle almıştı. Şartname gereği hisse devri öncesinde satış bedelinin yüzde 20'sine denk gelen 1.3 milyar doların ödenmesi gerekiyor. Kalan tutar ise beş yıllık sürede ve beş eşit taksitle, yıllık anapara taksitleri ve her yıl henüz ödenmemiş tutar üzerinden hesap edilecek yıllık LIBOR 2.5 faiziyle birlikte ödenebilecek. 

Yönetimde yeni tarz 
Oger Telecom'un Türk Telekom'u almasının ardından ilk icraatı yönetimde olacak. İmzaların atılmasının ardından Türk Telekom'un yeni yönetiminin de belirlenmesi bekleniyor. Yeni yönetimin belirlenmesi sürecinin bir haftayı alabileceği belirtiliyor. 
Alınan bilgilere göre, Türk Telekom'da bundan böyle, icrada yer alıp bizzat şirketi yöneten profesyoneller, Telekom'un yönetim kurulunda yer almayacak. Şirketin yöneticileri, ortakların belirleyeceği kişilerden oluşacak. 
Devrin ardından Türk Telekom'un yüzde 55'ini Oger Telecom kontrol edecek, yüzde 45'i ise devletin kontrolünde kalacak. 

Kadın yöneticiler atanacak Oger Telecom, Türk Telekom yönetiminde 25 - 30 kişilik yeni bir ekip kurmayı planlıyor. Kurulacak yeni ekibin 15 - 20'sinin Türk olması bekleniyor. Bunun için de ABD ve Avrupa ülkelerinde telekom konusunda yetişmiş yöneticilerin Türkiye'ye geri çekilmesi ve yeni yönetimde yer almaları planlanmakta. 
Oger Telecom'un, Telekom'u devralmasının ardından oluşturacağı yeni yönetimdeki bir diğer sürprizi de 'kadın' yöneticiler olacak. Şu anda Telekom yönetiminde hiç kadın yönetici yok. 
Oger Telecom ise, planlarını yönetimde üç çalışandan birinin kadın olması üzerine kuruyor. 
Ayrıca Türk Telekom'un Ankara'da bulunan genel müdürlüğü de yakın zamanda İstanbul'a taşınacak. 

İnternet yatırımı hızlanacak Oger Telecom, yeni dönemde beş yıl içinde Türk Telekom'a 4 milyar dolarlık yatırım planlıyor. 
Telekom'un gelecekte yatırım yapacağı ana alan 'geniş bant internet' broadband olacak. Böylelikle, Türk Telekom'un son bir yılda yoğun altyapı çalışmaları ve etkili pazarlama kampanyalarıyla 1 milyon kullanıcı sayısına ulaştırdığı hızlı internet erişimi ADSL'de yeni yatırım yapılacak. ADSL kullanımının yanı sıra Türk Telekom'un yeni dönemde, içerik hizmetine de yoğunlaşması bekleniyor. Böylelikle internet üzerinden film ve müzik indiren içerik tabanlı servisler Türkiye'de kullanıcıyla buluşacak. 


</TEXT>
</DOC>
