<DOC>
<DOCNO> 370244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko13.html </URL>
<DATE> 2005/08/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'de işçi bulamadı, Gürcistan'dan getirtti 
</HEADLINE>
<TEXT>

     Kurbani Geyik AA 

Erzurum'un Tortum İlçesi'ne bağlı Şenyurt Beldesi'nde faaliyet gösteren Ergün Mermer Yönetim Kurulu Başkanı İlhami Ergün, kalifiyeli işçi sıkıntısını gidermek için Gürcistan'dan işçi getirtti. 
     Ergün, kamu kurumlarından daha iyi ücret vermesine rağmen vasıflı işçi bulmada sıkıntı yaşadığını ifade ederek, ''işçi sıkıntısını gidermek için Gürcistan'dan 4 elaman getirttim. Gürcü işçilerle çalışıyorum'' dedi. 
     Bölge halkının işsizlikten yakındığını, ancak kimseye iş beğendiremediğini ifade eden Ergün, şunları kaydetti 
     ''Bölgedeki zengin graverten taşı yataklarını değerlendirerek, bölge ekonomisine katkıda bulunmaya çalışıyorum. Yolu, suyu, elektriği olmayan graverten yataklarının bulunduğu araziye mermer fabrikası kurdum. Bunun için 3.5 milyon YTL harcama yaptım. Ama işçi bulamıyorum. Oysa kamu kurumlarından çok daha iyi ücret veriyorum. Sigortalı olarak, aylık 600 YTL ücret vermeme rağmen, kimse çalışmak istemiyor. Diğer illerden de çalıştırmak üzere eleman aradım. Ancak burada çalışmak isteyen vasıflı işçi bulamadım.'' 
     
     ÜRETİM ARTIŞINA KALİFİYE ELEMAN ENGELİ 
     Günde ortalama 300 ton çıkarılan graverten taşından fayans, traverten, bordür, kaldırım ve merdivenlik üretttiklerini anlatan Ergün, kalifiyeli eleman sıkıntısı nedeniyle üretimi artıramadığını, bu nedenle yurtdışından gelen siparişlere olumsuz cevap verdiğini söyledi. 
     Şenyurt'tan çıkarılan taşın, Burdur'da işlenerek ABD'ye satışının yapıldığına dikkati çeken Ergün, şöyle konuştu 
     ''Yeterli sayıda kalifiyeli elemanım olmadığı için üretimi artıramıyorum. Yanlızca 15 işçim var. En az 80 işçiye ihtiyacım var. Bu nedenle yurtdışından gelen sparişleri de karşılayamıyorum. Yanlızca yurt içindeki talebi karşılıyabiliyoruz. Buradan diğer illerdeki fabrikalara sattığımız graverten taşından üretilen ürünler yurtdışına pazarlanıyor. Diğer iller aracılığıyla ABD'ye 675 bin metre kare graverten taşından yapılan traverten iharacatı yapıldı. Eğer yeterli sayıda kalifiyeli elamanım olsaydı, benim ürettiğim ürünler yurtdışına satılacaktı.'' 
     
     DİĞER SIKINTILAR... 
     Bu arada işadamı Ergün, yanlızca işçi sıkıntısı yaşamadığını, üretimi artırma konusunda da karşısına engeller çıkarıldığını söyledi. 
     Şenyurt'ta greverten taşı yataklarının bulunduğu alanın Hazine arazisi olduğunu, fakat belde halkından bazılarının bu alanda hak iddiasıyla mahkemeye başvurduğunu anlatan Ergün, şöyle devam etti 
     ''Şenyurt'taki bu değerli taşı ekonomiye kazandırmak için, kendi imkanlarımla 7 kilometre yol yaptım. Elektrik ve su götürttüm. Fabrikayı kurduktan sonra, yöre halkından bazıları küçük çıkarları için graverten yataklarının bulunduğu arazide hak iddia etmeye başladılar. Mermer ocağı yanında seracılık, ağaçlandırma yaparak ve fabrikanın suyunu keserek zorluk çıkarıyorlar. Bölgenin mevcut imkansızlıkları yetmiyormuş gibi bu sorunlarla uğraşmaktan bıktım.'' Ergün, graverten yataklarının bulunduğu alanın Hazine'ye ait olduğuna dair elinde tapu bulunduğunu, bu tapunun iptali için mahkemeye başvuranların, kararın verilmeden bu alanda yaptığı ağaçlandırma çalışmalarına da Tortum Kaymakamlığı'nın destek verdiğini öne sürdü. 
     Tortum Kaymakamı Nuri Özer ise işadamı Ergün'ün işlettiği graverten yataklarının bulunduğu 400 dönüm arazide daha önce kadastro çalışması yapılmadığını belirterek, 11 kişinin bu arazide hak iddiasıyla mahkemeye başvurduğunu belirtti. 
     Mahkemenin nihai karar vermeden önce söz konusu arazinin ağaçlandırılmasına destek vermelerinin söz konusu olamayacağını ifade eden Özer, ''Şenyurt'taki bazı vatandaşlar, Tarım İl Müdürlüğü'nden aldıkları fidanları graverten yataklarının bulunduğu alana dikmişler. Ancak vatandaşlar bizim tarafımızdan yönlendirilmedi. Ayrıca mahkemenin Hazine lehinde karar vermesi durumunda, dikilen fidanların imhasında sorun yaşanmayacaktır'' dedi. 
     
</TEXT>
</DOC>
