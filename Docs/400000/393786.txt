<DOC>
<DOCNO> 393786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy05.html </URL>
<DATE> 2005/11/10/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Meclis kürsüsünde yine argo vardı Yemezsen gargara yap 
</HEADLINE>
<TEXT>

     ANKARA Milliyet 

TBMM Genel Kurulu, CHP ile AKP arasındaki yine 'argolu' tartışmalara sahne oldu. CHP Sinop Milletvekili Engin Altay, dokunulmazlık konusunda daha önce, "Yemezler" diyen AKP Milletvekili Hüsrev Kutlu'ya, "Yemezsen gargara yap" derken, 'Köşkün rektör daveti ve CHP'den ihraçlar' üzerine eleştiriler gerilimi arttırdı. 
     CHP'nin, partiden ayrılarak ANAP'a giden Selami Yiğit hakkındaki dokunulmazlık dosyasının gündemin ön sırasına alınmasına ilişkin önerisi üzerinde, Yiğit'in de katıldığı Danışma Kurulu toplantısında uzlaşma sağlanamayınca öneri Genel Kurul'a getirildi. CHP Milletvekili Altay, "İnsanların yargılanma hakkını ellerinden almayın" derken, tarikat-siyaset-ticaret ilişkilerinin ortaya çıkmaya başladığını kaydetti. Altay, Cumhurbaşkanı'nın dokunulmazlığın sınırlandırılması önerisine karşılık, "Yemezler" diye açıklama yapan AKP'li Kutlu'yu eleştirirken, "Yemezsen gargara yap" diyen Altay'a Kutlu'dan yanıt geldi. 
     Kutlu, yemezler lafının hoş kaçmadığını itiraf ettiğini söylerken, başka kurumların dokunulmazlığı varken, lojumanlarda olduğu gibi önce meclisten başlanmasına karşı çıktığını, bu çerçevede bu sözü kullandığını anımsattı. 
     Rektörlerin öldükten sonra bile yargılanamadığını söyleyen Kutlu, Köşk'ün milletvekillerine mesaj gibi rektör davetinin yanlış olduğunu söyledi. 
     
     İhraca karşı da dokunulmazlık olsun 
     Bu arada yerinden itiraz eden, CHP Niğde Milletvekili, Yüksek Disiplin Kurulu Başkanı Orhan Eraslan'a, "Senin ihraç ettiğin adamlar mahkeme kararıyla partiye dönüyor" diye laf atan Kutlu, milletvekili dokunulmazlığına, partiden ihraçlara karşı da dokunulmazlık işletilmesini önerdi. 
     CHP'li Atilla Kart da, Kutlu'nun Sezer'e yönelik eleştirilerinin saygı sınırları dışında olduğunu belirterek, "Yakışıksız" nitelendirmesi yaparak, "Bu kaçıncı gafınız" dedi. 
     
     Sana ne 
     Eraslan ise kürsünün kavga için çıkılan dam olmadığını belirtirken, ihraç kararlarıyla ilgili, "Sana ne Benim partilim misin İnsanlar üzerine vazife olan şeyleri yaparlar" dedi. 
     
     Soyadından daha kart 
     Genel Kurul'da karşılıklı bağırıp çağırmalara yolaçan bu konuşmaların sonunda Kutlu yeniden sözalarak, "Sayın Kart'ın konuşması soyadına yakışmayacak kadar nazikti ama içeriği soyadından daha karttı. Seviyesizlik gibi incitici sözlerine yanıt vermeyeceğim. Onları olduğu gibi Kart'a iade ediyorum" dedi. 
     Tarihte gafları nedeniyle asılanlar olduğunu ama tarihin onları haklı çıkardığını kaydeden Kutlu, "Ben gaflarımın arkasındayım. Sana ne lafı çok kibar değildi" dedi. 
     
</TEXT>
</DOC>
