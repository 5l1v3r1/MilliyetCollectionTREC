<DOC>
<DOCNO> 383839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun54.html </URL>
<DATE> 2005/10/04/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Kiprianu "Türkiye'nin AB süreci zahmetli olacak" 
</HEADLINE>
<TEXT>

     Avrupa Birliği AB Komisyonu Sağlık ve Tüketiciyi Korumadan Sorumlu Rum Komiseri Markos Kiprianu, Türkiye'nin AB müzakere sürecinin uzun, zor ve zahmetli olacağını söyledi. 
     Rum Meclisi'nin Ticaret Komitesi ile görüşmesinin ardından açıklama yapan Kiprianu, AB-Türkiye müzakere çerçeve belgesinin, çok sıkı olduğunu, tüm Avrupa Birliği üye devletlerinin ve her üye devletin haklarını güvence altına alan garantiler içerdiğini kaydetti. 
     ''Müzakere çerçeve belgesiyle uyumlu hareket etmemesi halinde Türkiye'nin bunun sonuçlarını göreceğini'' ifade eden Kiprianu, belgede Kıbrıs Rum tarafının çıkarlarının güvence altına aldığını belirtti. 
     Kiprianu, Türkiye'nin AB yolculuğunun Kıbrıs konusunun çözümlenmesi çabalarına katkıda bulunacağına inandığını kaydetti. 
     
</TEXT>
</DOC>
