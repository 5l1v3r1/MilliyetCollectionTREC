<DOC>
<DOCNO> 386759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur24.html </URL>
<DATE> 2005/10/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İstanbul'un ünlü eğlence yeri Reina'da yıkım 
</HEADLINE>
<TEXT>

     İstanbul’un ünlü eğlence yerlerinden Reina’da yer alan "Karaf" adlı balık restorana ait kaçak 2 kat, İstanbul Büyükşehir Belediyesi zabıta ekiplerince yıkıldı. 
     Kuruçeşme’de bulunan Reina’nın kapısında yıkıma ilişkin basın mensuplarına açıklama yapan Reina ve Karaf isimli işletmelerin avukatı Mehmet Işık, "Reina’nın içinde ruhsata aykırı kısımların olduğu" iddiasıyla "15 gün içinde projeye aykırı kısımların yıktırılması için tebliğde bulunulduğunu" söyledi. 
     Işık, kendilerine tanınan 15 günlük süre beklenmeden dün verilmiş bir kararın bugün uygulamaya sokulduğunu öne sürerek, "Madem projeye aykırı durumlar söz konusu, o zaman bize tanınan sürede gerekli belgeleri gösterme ve itiraz etme fırsatı niye verilmedi " dedi. 
     Avukat Işık, Reina’nın kapanması gibi bir durumun söz konusu olmadığını ve yıkımdan dolayı içeride tamirat yapılacağını kaydetti. 
     Bu arada Karaf’taki kaçak katların yıkımının yanı sıra eğlence yerinin otoparkındaki reklam panoları da, "görüntü kirliliği" yarattığı gerekçesiyle zabıta ekiplerince kaldırıldı. 
     
</TEXT>
</DOC>
