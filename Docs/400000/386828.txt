<DOC>
<DOCNO> 386828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun04.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdil tasarrufla o evleri alamaz' 
</HEADLINE>
<TEXT>


İlhami Erdil'in eşi ve kızıyla birlikte yargılandığı davayla ilgili raporda, "Erdil, yapacağı tasarruflarla Alkent'teki 2 evi alamaz" denildi 

TÜRKER KARAPINAR 

Eski Deniz Kuvvetleri Komutanı Oramiral İlhami Erdil'le ilgili bilirkişi raporunda, emekli komutanın meslek yaşamı boyunca yapacağı tasarruflarla İstanbul Alkent Sitesi'ndeki 2 evi alamayacağı vurgulandı. 
Erdil'in, "haksız mal edindiği" iddiasıyla, eşi Füsun Erdil ve kızı Halide Deniz Erdil'le Genelkurmay Askeri Mahkemesi'nde yargılandığı davanın dünkü duruşmasına sanıkların avukatı Tuncay Sarıakçalı katıldı. Bilirkişi, Erdil'in mesleğe başladığı tarihten itibaren aldığı yurtiçi ve yurtdışı harcırahlar, yurtdışı görevindeki gelirler ve OYAK'tan yapılan kesintiler sonucu kazandığı gelirden yapacağı tasarruflara ilişkin raporunu mahkemeye sundu. 

Banka kontrolü 
Raporda, Erdil'in, "İstanbul, Etiler Alkent Sitesi 1. kat 1 numaradaki evi ile kızına ait 4. kat 10 numaradaki evi aile dostum Muhterem Kolay'dan borç alarak aldım" savunması üzerine, evlerin alındığı 25 Mayıs 1999 ve 13 Aralık 1999'da Kolay'ın bankadaki hesap hareketlerinin incelendiği, ancak herhangi bir harekete rastlanmadığı vurgulandı. 

Tefeci ihtimali 
Erdil'in, evleri hibe yoluyla veya bir tefeciden borç alarak almış olabileceği ihtimalinin mahkeme heyetinin takdirinde olduğu belirtilen raporda, "Erdil, kazandığı paralarla 2 evi, ancak mal varlığında bu evleri göstermeden alabilir. Mesleğe başladığı tarihten itibaren gelirleri dikkate alındığında, resmi ve kayıtlı parasıyla yapacağı tasarruflarla evleri alamayacağı değerlendirilmiştir" denildi. 
Raporda, Deniz Erdil'in, "Koçbank'ta çalışırken babamın yardımıyla aldım" dediği Land Rover marka araçla, 'Biriktirdim' dediği bankadaki 80 milyar liranın, tasarruf hesabına dahil olmadığı belirtildi. 
Askeri Savcı Kıdemli Albay Saim Öztürk, raporun Erdil'in haksız mal edindiği iddialarını doğruladığını ifade ederek, delil niteliğinde kabul edilmesini talep etti. Duruşma, Erdil'in avukatı Sarıakçalı'nın bilirkişi raporuna karşı görüşlerini hazırlaması için ertelendi. 


</TEXT>
</DOC>
