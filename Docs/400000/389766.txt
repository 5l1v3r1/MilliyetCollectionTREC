<DOC>
<DOCNO> 389766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun29.html </URL>
<DATE> 2005/10/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AB İlerleme Raropu Bulgaristan'da tartışmalara neden oldu 
</HEADLINE>
<TEXT>

     AB Komisyonu'nun dün açıklanan Bulgaristan konusundaki ilerleme raporu, muhalefetle iktidar arasında tartışmalara neden oldu. 
     Güçlü Bulgaristan İçin Demokratlar DSB Partisi Genel Başkanı ve eski başbakanlardan İvan Kostov, raporda beklendiğinden daha ağır eleştiriler bulunduğunu belirterek, bunun bütün sorumluluğunun hükümete ait olduğunu söyledi. 
     Raporda, 2006 yılı Mayıs ayında yeniden değerlendirme yapılacağının ve buna dayalı olarak AB Komisyonu'nun Bulgaristan ve Romanya'nın AB üyeliğini 1 Ocak 2008'e erteleyebileceğinin açıkça belirtildiğini vurgulayan Kostov, ''Siyasi hatalar yüzünden üyeliğimiz ertelenecek. Hükümetin, zaman kaybetmeden raporda yer alan eleştirileri göz önüne alıp reformların tamamlanması için gerekli girişimleri yapması kaçınılmaz hale gelmiştir'' dedi. 
     İktidardaki koalisyon hükümetinin ortaklarından eski Başbakan Simeon Sakskoburgotski ise AB Komisyonu'nun raporundaki eleştirilerin beklendiği gibi olduğunu açıkladı. Sakskoburgotski, ''Birtakım eleştiriler yer alıyor, ancak bu eleştirileri aşırı veya çok ağır olarak niteleyemeyiz. Durum o kadar dramatik değil'' diye konuştu. 
     Hükümetin nisan ayına kadar çok yoğun bir şekilde çalışması gerektiğini belirten Sakskoburgotski, ortaya konulan eksikliklerin en kısa sürede tamamlanacağına inandığını söyledi. 
     Bulgaristan ile AB ilişkilerinden sorumlu Devlet Bakanı Meglena Kuneva da, üyeliğin bir yıl ertelenmesi durumunda Bulgaristan'ın AB fonlarından yararlanamaması yüzünden yaklaşık 1 milyar Avro kaybedeceğini bildirdi. Bu durumun Bulgaristan ekonomisini olumsuz yönde etkileyeceğini kaydeden Kuneva, ''Amacımız, 2007 yılında AB'nin tam üyesi olmaktır. Bu tarihi erteletme gibi bir lüksümüz olmamalı. Gereken neyse yapılacaktır'' dedi. 
     AB Komisyonu'nun raporuyla ilgili özeleştiriyiyse İçişleri Bakanı Rumen Pektov yaptı. Raporda, özellikle rüşvet, yolsuzluk ve örgütlü suçlarla mücadele alanlarında yer alan eleştirilerin haklı olduğunu itiraf eden Petkov, İçişleri Bakanlığı'nın başlattığı yeni girişimle en geç 6 ay içinde yolsuzluk ve rüşvet olaylarının önemli ölçüde engelleneceğini ileri sürdü. 
     AB Komisyonu'nun ilerleme raporunda, Bulgaristan'ın birçok alanda reformları tamamlayamadığı belirtilmiş ve AB'ye tam üyeliğin bir yıl ertelenebileceği uyarısına yer verilmişti. 
     
</TEXT>
</DOC>
