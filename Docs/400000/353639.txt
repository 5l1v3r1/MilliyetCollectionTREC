<DOC>
<DOCNO> 353639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun43.html </URL>
<DATE> 2005/06/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Almanya'da Türkler'in katillerini bulana 30 bin avro ödül... 
</HEADLINE>
<TEXT>

     Almanya'nın çeşitli kentlerinde 7,65 milimetrelik Cesna marka Çek yapımı bir silahla öldürülen 6 Türk ve 1 Yunanlının katillerini bulabilmek için polis toplam 30 bin avroluk ödül koydu. 
     Nürnberg polisi, daha önce 25 bin avro olan ödülün son olarak öldürülen Yunanlının katil zanlılarının bulunması amacıyla eklenen 5 bin avroyla birlikte 30 bin avroya yükseldiğini bildirdi. 
     Polis, öldürülen kişilerin İstanbul'daki bazı belirli firmalarla ilişkisi olduğu şeklindeki söylentilerin doğru olmadığını, bu tür haberlerin vatandaşların yapacağı ihbarları olumsuz yönde etkilediğini belirtti. 
     Seri cinayetleri çözmek için kurulan ''Hilal'' kod adlı soruşturma komisyonu tarafından yapılan açıklamada, 6 Haziran'da Nürnberg'de öldürülen İsmail Yazar 50 adlı Türkün sahibi olduğu döner büfesinin önünde bisikletli 2 kişinin görüldüğü, şüpheli görülen bu kişilerin siyah sırt çantaları taşıdıkları ve birbirlerine çok benzedikleri bildirildi. 
     Cinayetler serisinde son olarak Münih kentinde öldürülen Yunanlının cinayetiyle ilgili olarak da görgü tanıklarının siyah sırt çantalı kişilerden bahsettikleri kaydedildi. 
     Almanya'nın Nürnberg, Münih, Hamburg ve Rostock kentlerinde 2000 yılının Eylül ayından bu yana 6 Türk ve 1 Yunanlı küçük esnaf 7,65 milimetrelik Cesna marka Çek yapımı bir tabancayla öldürülmüş, katiller bugüne kadar bulunamamıştı. 
     
</TEXT>
</DOC>
