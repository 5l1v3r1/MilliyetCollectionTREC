<DOC>
<DOCNO> 389217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/soneko26.html </URL>
<DATE> 2005/10/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Maliye 2006'da vergi artışı söz konusu değil 
</HEADLINE>
<TEXT>

     Gelir İdaresi Başkan Vekili Osman Arıoğlu, 2006 yılında herhangi bir vergi artışının söz konusu olmadığını bildirdi. 
     2006 gelir bütçesi konusunda bir basın toplantısı düzenleyen Arıoğlu, yeni yılda 146 milyar 449 milyon YTL vergi toplayacaklarını belirtti ve böylece vergi gelirlerinde yüzde 10.8'lik bir artış kaydedileceğini ifade etti. 
     Bütçe hedeflerine göre, vergilerde önümüzdeki yıl herhangi bir artış öngörülmediğini vurgulayan Arıoğlu, ''2006 bütçesinde yedekte sakladığımız bir artış da yok'' dedi. 
     Kurumlar Vergisi'nin yeniden düzenlenmesine dönük çalışmaların devam ettiğine dikkati çeken Gelir İdaresi Başkan Vekili, söz konusu düzenlemeyi çok uzamadan hükümete sunmayı planladıklarını bildirdi. 
     
     STOPAJLARA ERTELEME YOK 

     Arıoğlu, menkul kıymet araçlarının vergilendirilmesine yönelik yeni stopaj sisteminin 1 Ocak'ta uygulamaya gireceğini de söyledi. 
     Bütçedeki 2006, 2007 ve 2008 gelir tahminlerinde yeni menkul kıymet sisteminin baz alındığını kaydeden Arıoğlu, ''Tebliğ niye gecikti derseniz, 2.5-3 aydır internet sitemizde. Sektör temsilcileri ile toplantılar devam ediyor. Ekstra düzenleme olursa tebliğe işliyoruz'' diye konuştu. 
     Arıoğlu, ''Yeni stopaj uygulaması 1 Ocak'ta başlayacak mı '' sorusunu da, ''Evet, şu an ki gelişme bu. Bunun aksini ancak siyasi irade yapar'' şeklinde yanıtladı. 
     
     VERGİ GELİRLERİNDE ARTIŞ 

     Arıoğlu, konsolide bütçeden merkezi yönetim bütçesine geçiş ile birlikte vergi gelirlerinde de yeni bir raporlama ortaya çıktığını kaydetti. 
     Bu yıl yapılan revizyon sonrası vergi gelirlerindeki gerçekleşmenin 119 milyar 651 milyon YTL olmasının beklendiğini kaydeden Arıoğlu, bu rakamın 2006 bütçesinde 132 milyar 570 milyon YTL olarak yer aldığına dikkat çekti. Arıoğlu, bu şekilde revize rakamlara göre, 2006 yılında vergi gelirlerinde yüzde 10.8'lik bir artış öngörüldüğünü ifade etti. 
     Mahalli idare ve fon paylarını da içine alan yeni sisteme göre ise 2005 yılında 132 milyar 43 milyon YTL olan toplam vergi gelirlerinin, önümüzdeki yıl 146 milyar 449 milyon YTL'ye yükseleceğini anlatan Arıoğlu, "Buna göre 2006 yılında toplayacağımız vergi, 146.5 milyar YTL olacak" dedi. 
     
     VERGİ ARTIŞI YOK 

     2006 bütçesinde gelir vergisinde yüzde 8.7, kurumlar vergisinde yüzde 12.9, motorlu taşıtlar vergisinde yüzde 15.9, özel tüketim vergisinde ise yüzde 8 artış öngörüldüğünü, banka ve sigorta muamele vergisinde ise düşüş beklendiğini anlatan Arıoğlu, söz konusu vergilere ilişkin şu değerlendirmelerde bulundu 
     "Banka ve sigorta muamele vergisinde, faiz oranlarındaki düşmeye bağlı bir azalış trendi olması doğal. 
     Motorlu taşıtlarda yüzde 15.9'luk rakam, ilave vergi artışı anlamına gelmiyor. Bazın değişmesi ve yeni araçların piyasaya girmesinden kaynaklanan bir artış olacak. 
     ÖTV'de yüzde 8 artış olurken, örneğin tütün, alkollü içkiler ve kolalı gazozlarda yüzde 17, dayanıklı tüketim mallarında yüzde 20 artış gözüküyor. Acaba vergi artışı mı olacak sorusu gündeme gelebilir. Burada öngörülen bir vergi artışı yok. Bu listelerde 2005'de değişiklik yapıldı. 2005'in bir bölümü önceki, bir bölümü yeni vergi yapısıyla geçildi. Bu, 2005'deki vergi değişikliğinin getirdiği artışın, 2006'ya yansımasından ibaret. Yoksa bir değişiklik, vergilerde bir artış söz konusu değil. Bir vergi artışı öngörmüyoruz." 
     
     DOLAYLI-DOLAYSIZ VERGİDE DURUM 

     Dolaylı ve dolaysız vergilere ilişkin açıklamalarda da bulunan Arıoğlu, dolaysız vergilerin çok da düşük olmadığını savundu. 
     Petrol üzerinden alınan ÖTV'den mahalli idare ve fonlara pay verilmezken, gelir ve kurumlar vergisinden buralara önemli miktarda pay aktarıldığını vurgulayan Arıoğlu, şöyle konuştu 
     "OECD kıyaslamalarında sosyal güvenlik primleri de doğrudan vergi içinde yer alıyor. O zaman farklı bir noktaya geliniyor. Dolaylı vergilerde de ki biz eğitim ve sağlık gibi alanlarda KDV'yi indirdik, bu tür vergi indirimleriyle vergide belli ölçüde adalet temin edilebiliyor. 
     Dolaylı, dolaysız vergide istenen noktaya gelmemiz için temel kriter mali disiplin. Mali disiplini sağladıktan sonra, ikinci öncelik, vergi yapısını en gelişmiş ülkelerle uyumlaştırmak." 
     
     VERGİ YÜKÜ 

     Gelir İdaresi Başkanvekili Arıoğlu, 2000 yılında yüzde 24.58 olan vergi yükünün 2001 yılında yüzde 26.16, 2002 yılında yüzde 23.70, 2003 yılında yüzde 25.20, 2004 yılında yüzde 26.25 olarak gerçekleştiğini de söyledi. 
     Söz konusu rakamın bu yıl yüzde 27.22 olacağını bildiren Arıoğlu, oranın 2006 yılında yüzde 27.13'e gerilemesinin beklendiğini ifade etti. Arıoğlu, "Belli faiz dışı fazla sağlamak için 2003'den itibaren vergi yükü kümülatif bazda arttıysa da, 2005'den sonra aşağı dönüş trendini görüyoruz" diye konuştu. 

     
</TEXT>
</DOC>
