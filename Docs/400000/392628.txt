<DOC>
<DOCNO> 392628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonyas04.html </URL>
<DATE> 2005/11/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
KKTC'de ünlü sanatçılar Girne'deki otellerde sahneye çıktı... 
</HEADLINE>
<TEXT>

     KKTC'de Ramazan Bayramı kutlamaları çerçevesinde, ünlü sanatçılar Girne'deki çeşitli otellerde ve casinolarda sahneye çıktı. 
     Ramazan Bayramı'nın son gününde pop sanatçısı Deniz Seki, Jasmin Court Hotel'de sevenleriyle buluştu. Deniz Seki'yi dinleyenler arasında KKTC Ekonomi ve Turizm Bakanı Derviş Kemal Deniz ve ünlü sanatçı Emel Müftüoğlu da bulundu. 
     Nükhet Duru-Cenk Eren ikilisi, Merit Hotel'de sahneye çıktı. İkliye, bir ara, bayram tatilini KKTC'de geçiren ünlü sanatçı Safiye Soyman da eşlik etti. Türkiye'nin Lefkoşa Büyükelçisi Aydan Karahan, ünlü ikiliyi dineleyenler arasındaydı. 
     Mahsun Kırmızıgül ise Dedaman Otel'in casinosunda sahneye çıkarak, hayranlarına keyifli anlar yaşattı. 
     Bu arada, Deniz Seki, sahneye çıkmadan önce düzenlediği basın toplantısında, elinde bir öykü olduğunu, bunu sinema filmi haline getirmek istediğini açıkladı. Deniz Seki, ''En büyük hayalim, bir öyküm var. Bir sinema filmi öyküsü bu. Kısmetse, bunu çok güvendiğim bir iki yönetmen var, onlarla görüşüp sinema filmi haline dönüştürmek istiyorum. Bu benim hayalim. Bunun da müziklerini ben yapmak istiyorum'' diye konuştu. 
     Sinema filmini Okan Bayülgen ile oynamak isteyip istemeyeceği sorusu üzerine Deniz Seki, ''Yok, çok iyi bir oyuncu ama, niye böyle spekülatif şeylere yol açayım. Okan Bayülgen ile benim bir sinema filminde oynamam demek saçma sapan magazin haberlerine yol vermem demek. Böyle bir şey yapmak istemem, hem erkek arkadaşıma karşı böyle bir şey yapmam'' dedi. 
     Deniz Seki, gazetecilerin, ''Magazin haberlerini saçma sapan mı buluyorsunuz '' sorusuna ise ''Hayır, estağfurullah, bunu demek istemedim de, hani kamuoyunu yoracak, başka şeylere yol açacak, spekülatif şeylere niye yol açayım'' karşılığını verdi. 
     Seki, Nejat İşler'i ve Mehmet Aslantuğ'u beğendiğini, rol arkadaşı olarak bu isimleri seçebileceğini söyledi. 
     
</TEXT>
</DOC>
