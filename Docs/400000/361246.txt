<DOC>
<DOCNO> 361246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo08.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ne sözleşme var ne de içki' 
</HEADLINE>
<TEXT>


EKONOMİ SERVİSİ 


Tasarruf Mevduatı Sigorta Fonu TMSF Başkanı Ahmet Ertürk, "İstanbulspor'la tek ilgim bir kez maçına gitmekten ibaret. Onun dışında ne kulüple ne futbolcusuyla ilgim olmadı. Kulübün kapısından bile girmedim" dedi. Ertürk, Hürriyet'te, "İstanbulspor'a balans ayarı" başlığıyla yayımlanan haberlerle ilgili değerlendirmede bulundu. TMSF Başkanı olarak yoğun günler geçirdiğini ve kulübün transferleriyle ilgilenmediğini ifade eden Ertürk, "Görevlendirdiğimiz arkadaşlar bu konuda çalışıyorlar. 'İstanbulspor Başkanı Ahmet Ertürk' tanımı yanlış. Kulüpte ne bir tanıdığım ne de akrabam çalışıyor. Bu da gerçek dışı" diye konuştu. Başkan Ertürk, teknik direktör Nejat Biyediç'le sözleşme yapılmadığını da belirterek, "Arkadaşlar konuşmuşlar ama imza atmamışlar. Biyediç'in içki içtiği için istenmediği iddiası da gerçek dışı. Fon'da en yakınımda çalışan arkadaşlarım içki içer. Beni tanıyanlar böyle bir şeyin olmayacağını bilir. İftiralar için üzgünüm" dedi. 

Güner'den sert tepki 

İstanbulspor Başkanvekili Orhan Seyfi Güner, Biyediç'le ilgili haberlerin asılsız olduğunu söyledi. Güner, Biyediç'in içki içtiği yüzünden görevden alındığını iddia eden Fuat Buruk'un 31 Mayıs'ta kulüple ilişkisinin kesildiğini belirtip, "Kişilerin özel yaşamları kendilerini ilgilendirir. Bizim ilk görüştüğümüz isim Uğur Tütüneker'di. Başkan M.Akif Yaşin'in görevini bırakmasının ardından Tütüneker'le temasa geçerek anlaştık. Biyediç'in istediği rakam 700 milyardı. Tütüneker ve yardımcılarıyla ise 300 milyara anlaştık. Biyediç ile içki içtiği için yollarımızı ayırmış değiliz" diye konuştu. 

'Kombassan Konya'da bile görev yaptım' 

İstanbulspor'la yollarını ayıran Biyediç birçok insan gibi ayda, yılda bir içki içtiğini belirterek, "Bunlar özel hayata girer. Geçmişte sahipleri herkes tarafından yakından tanınan Kombassan Konyaspor'da bile çalıştım. Görevden alınışımın altında başka nedenler vardır fakat bunları bilmiyorum. TMSF'ye sormak lazım" açıklamasını yaptı. 


</TEXT>
</DOC>
