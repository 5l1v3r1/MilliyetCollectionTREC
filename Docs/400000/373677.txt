<DOC>
<DOCNO> 373677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/axspo04.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekke düşmedi 1-1 
</HEADLINE>
<TEXT>


Trabzonspor, Malatya deplasmanında birçok pozisyonu cömertçe harcadı, hatalı penaltı kararı sonrası 86'da Mert'in golüyle sarsıldı. 90 5'te sahneye çıkan Fatih Tekke takımını yenilgiden kurtardı 


Bordo - Mavili takım, ligin dibine demir atan, son iki maçta kalesinde 10 gol gören Malatyaspor karşısında öldü öldü dirildi, Fatih Tekke'nin golüyle kendine geldi. 
Maça hızlı başlayan Trabzonspor, üst üste bulduğu pozisyonlarda bir türlü kaleci Bora'yı geçemedi. İlk yarıda Yattara ve Szymkowiak genç eldivenle karşı karşıya kaldıkları pozisyonları değerlendiremedi. Defansta yerleşme hataları yaşayan Malatyaspor, rakip kalede Mustafa Özkan, Ömer Erdoğan ve Katatau ile etkili olmaya çalıştı. 
İkinci devrede ev sahibi oyunda dengeyi kurarken, Trabzonspor, Gökdeniz ile 82'de yakaladığı net fırsatta yine maçın yıldızı Burak'a takıldı. Mücadelenin kader anı olan 86'da savunmanın geri pasını iyi takip eden yeni transfer Effa'yı ceza alanı girişinde düşüren Erdinç kırmızı kart gördü. Hakem Erol Ersoy beyaz noktayı gösterirken, tekrarlanan penaltı atışını kullanan Mert Korkmaz takımını 1-0 öne geçirdi. 
Ancak 90 5'te sahneye çıkan Fatih Tekke, Bora'nın çıkardığı topunu iyi takip edip, harika bir zamanlamayla kaleciyi avladı, takımını yenilgiden kurtardı 1-1 

Maçın karnesi 
HAKEMLER Erol Aksoy, Erhan Sönmez, Serkan Akarca 
MALATYASPOR Bora 8 - Mehmet Budak 6 , Mert 6 , Ömer Erdoğan 6 - Aytaç 5 , Ramazan 6 , Katatau 6 Dk.77 Mehmet Albayrak 6 , Hakan Söyler 5 , Bülent Akın 5 Dk.50 Toth 7 - Bilal 6 Dk.62 Effa 6 , Mustafa Özkan 5 
YEDEKLER Fevzi, Cristıano, Eren, Hakan 
TRABZONSPOR Jefferson 6 - Emrah 5 , Erdinç 6 , Fabiano 6 , Celalettin 6 - Hüseyin 5 , Szymkowiak 4 , Gökdeniz 6 , Lee Yong 6 Dk.64 Jun 5 - Yattara 6 Dk.79 Volkan 5 , Fatih Tekke 7 
YEDEKLER Tolga, Özgür, Kürşat, Adem, İbrahim 
GOLLER Mert Dk.86 Pen. , Fatih Tekke Dk.90 5 
SARI KARTLAR Bülent Akın, Mehmet Budak, Effa Malatya , Hüseyin, Celalettin 
KIRMIZI KART Erdinç Dk.85 - Trabzon 

Uçar isyan etti 

Malatya'nın hocası, 5 dakikalık uzatmaya tepki gösterdi, "Galiba biz kendimizi kandırıyoruz" dedi 

Sarı - Kırmızılı futbolcular, Fatih Tekke'nin golünün ardından maçın bitiş düdüğüyle birlikte soluğu hakem Erol Ersoy'un yanında aldılar. Beş dakikalık uzatmaya tepki gösteren oyuncular Ersoy'u protesto ettiler. 
Teknik Direktör Feyyaz Uçar da, karşılaşma sonrası hakemlere yüklendi. Genç çalıştırıcı, "Maçta 5 dakika uzatılmayı gerektirecek bir şey yoktu. Galiba biz kendimizi kandırıyoruz. Türkiye'de değişen birşey yok. Yalnızca hocalar değişiyor. Böyle giderse büyük takımlarımız kendilerine rakip bulamayacak, çünkü yardımlarla bu engelleniyor" yorumunu yaptı. 
Uçar, maçla ilgili ise, ilk yarıda Trabzonspor'un kendilerinden daha üstün oynadığını, kaleci Bora'nın kurtarışlarıyla ayakta kaldıklarını vurguladı. Malatya'nın teknik patronu, Trabzon'un forvetlerini de övdü, "Allah her hocaya Fatih, Gökdeniz ve Yattara gibi forvet nasip etsin" dedi. 

Güneş Hakemle puan almadık 

Trabzonspor Teknik Direktörü Şenol Güneş, üç puanı hak edecek bir futbol ortaya koyduklarını, ancak bir puanla yetinmek zorunda kaldıklarını söyledi. Tecrübeli hoca, "Futbolun adaleti belli olmuyor. Elimize geçen fırsatları kullanamadık. Şans bugün daha çok Malatya'ya güldü ama o son şans bizdeydi. Oyunun geneline bakılırsa Trabzonspor'un hak ettiği 3 puan vardı. Trabzonspor bu maçta aldığı 1 puanı hakemle almadı" ifadelerini kullandı. 


</TEXT>
</DOC>
