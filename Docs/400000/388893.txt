<DOC>
<DOCNO> 388893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko03.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gagavuz Türklerine 20 milyon dolarlık su projesi 
</HEADLINE>
<TEXT>



Enerji ve Tabii Kaynaklar Bakanı Hilmi Güler, Gagavuz Türkleri'nin yaşadığı bölge için 20 milyon dolarlık bir proje ele aldıklarını bildirdi. Türkiye-Moldova Karma Ekonomik İşbirliği Komisyonu toplantısına katılan Bakan Güler, toplantının çok verimli geçtiğini kaydederek, "Ortak projelerimiz var. Bunların içinde elektrik ve doğalgaz çalışmaları ile bölgesel kalkınma projeleri bulunuyor. Türkiye'de cam üretmek istiyorlar ve bunun için Türk işadamlarıyla ortak girişimleri var. Bunları da yoğun şekilde yürütüyorlar" dedi. 
Gagavuz Türkleri olarak bilinen Gökoğuz Türkleri'yle özel bir görüşmesi olduğunu bildiren Güler, "Onların da içme suyu projesi var. Türkiye daha önce 15 milyon dolarlık bir yatırım yapmıştı. Bugün Gagavuz Türkleri'nin yaşadığı bölgede, 20 milyon dolarlık ikinci bir içme suyu projesi ele alıyoruz. Projeyle bu bölgeye su götürülecek" diye konuştu. 




</TEXT>
</DOC>
