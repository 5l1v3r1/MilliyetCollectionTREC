<DOC>
<DOCNO> 358795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/ekonomi/aeko.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
3 eski bakan suçlanıyor 
</HEADLINE>
<TEXT>


Akaryakıt kaçakçılığını araştıran komisyon, eski bakanlar Tunca Toskay, Sümer Oral ve Zekeriya Temizel için soruşturma talebinde bulundu 

ANKARA Milliyet 

Akaryakıt kaçakçılığı konusunda kurulan Meclis Araştırma Komisyonu, eski bakanlar Tunca Toskay, Sümer Oral ve Zekeriya Temizel hakkında soruşturma talebinde bulundu. 
Komisyon Başkanı, AKP Bitlis Milletvekili Vahit Kiler, "Bir bakan, 'şu miktarı şu firmaya verin' diye imza atmış. Bu bakanlar, kendi imzalarıyla bilerek veya bilmeyerek birilerine menfaat sağlamışlar" dedi. 
Kaçakçılığa göz yuman ve ihmali görülen eski bürokratlar hakkında da soruşturma açılmasını isteyeceklerini belirten Kiler, konuyla ilgili büyük dağıtım şirketlerinin isimlerine raporda yer verdiklerini bildirdi. 
Kiler, "Kamu kurum ve kuruluşları içinde olmadan bu kadar büyük boyutlu kaçakçılığın yapılacağına inanmıyorum" diye konuştu. 

Eroin yerine akaryakıt 
Kiler, şöyle devam etti "Eroin kaçakçılığı yapanlar yavaş yavaş akaryakıt kaçakçılığına dönmüş. Çünkü bu, ticarete hile karıştırmak suçundan cezalandırılıyor, fazla bir cezası yok. Adalet Bakanlığı'na cezanın ağırlaştırılmasını önerdik." 

İki yılda 10 milyar YTL'lik vergi kaybı Komisyon Başkanı Vahit Kiler, bazı saptamalarını şöyle aktardı 
Son 2 yıldaki 7.8 milyar litre akaryakıtın kaçak olarak yurda girmesiyle devletin vergi kaybı 10.7 milyar YTL.1998 - 2003 arasında sınır ticareti kapsamında ham petrol ve fueloil ithalatında bazı firmalara çıkar sağlamak için 123 milyon dolar dağıtıldı. Bu firmaların yaptığı ithalatta mutat depo kapsamında Hazine'nin zararı 360 trilyon lira oldu. 500 milyon dolarlık resmi zarar gerçekleşti.Büyük dağıtım firmalarının ithal ettiklerini beyan ettikleri rakamlar ile ithalat yapılan ülkeden alınan rakamları karşılaştırarak aradaki kaçağı saptamak için 52 ülke ile yazışıldı. Sadece 7 ülkeden somut yanıt geldi. İspanya 108 bin ton , Fransa 836 bin ton , Gürcistan 16 bin ton , Letonya 6 bin ton ve Yunanistan'ın 226 bin ton aralarında olduğu ülkelerle yapılan ticaretteki kaçak, 1 milyon 188 bin ton. 

En çok Habur'da 
Romanya'dan 1998 - 2004 arasında 3 milyon ton akaryakıt gönderilmiş. 847 bin tonunun açığa verildiği belirtiliyor. Bu miktarın kime satıldığı belli değil.Akaryakıt kaçakçılığının yüzde 75'i Habur Sınır Kapısı'nda oluyor.Irak'a, 2003 - 2005 arasında, 5 milyon 850 bin ton civarında kayıtlı olarak motorin, benzin, gazyağı gönderilmiş görünüyor. Irak rakamlarına bakıldığında 2.5 milyon ton akaryakıtın, Türkiye'de kaldığı görülüyor. 

Haksız kazanç 
Son 2 yılda Irak'tan Türkiye'ye ihraç edilmiş görünen 3 milyon 100 bin ton ham petrol, nafta ve esas yağı var. Irak, 'Bunun karşılığında 450 milyon dolar aldık' diyor. Bu, Türkiye'nin hiçbir kaydında görünmüyor. Son 2 yılda Irak'tan '2 milyon ton fuel oil'i alıp 17 ülkeye sattık' diyen firmalar var. Akaryakıtın 17 ülkeye sevk edildiği görülüyor. 17 ülkeden tek yanıt veren Singapur, 'Bize gelmedi' diyor.Tüpraş, 5 - 6 firmadan ham petrol alırken birine ayrı bir uygulamayla 8 milyon 300 bin dolar haksız kazanç sağlandı. 


</TEXT>
</DOC>
