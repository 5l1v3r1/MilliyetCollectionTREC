<DOC>
<DOCNO> 350634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun28.html </URL>
<DATE> 2005/06/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkiye, 12 Skorsky helikopter alıyor 
</HEADLINE>
<TEXT>

     Türkiye'nin, Amerikan şirketi Skorsky ile 389 milyon dolar karşılığında 12 adet deniz karakol helikopteri alımı konusunda mutabakat sağladığı bildirildi. 
     New York'ta bulunan Başbakan Recep Tayyip Erdoğan'ın, bugün Connecticut eyaletindeki Skorsky tesislerine yapacağı ziyaret ile bu alım işlemine muvafakat vereceği belirtildi. 
     Milli Savunma Bakanı Vecdi Gönül, New York'ta gazetecilere, Amerikan Skorsky firmasının, ABD ordusundan sonra en fazla Türk ordusuna helikopter sattığını belirterek, bugüne kadar Türkiye'ye 125 genel maksat helikopteri sattığını söyledi. 
     Skorsky'den helikopter alımlarının 1985 yılından itibaren başladığını kaydeden Gönül, hükümetleri döneminde alınacak 12 adet deniz karakol helikopteri konusunda da mutabakatın sağlandığını, imzanın ise Savunma Sanayi Müsteşarı Murat Bayar tarafından atılacağını belirtti. 
     Helikopterlerin satın alımı konusunda pazarlığın askeri-teknik bir heyet tarafından yapıldığını kaydeden Gönül, deniz karakol helikopterlerinin teslimatının ise 3-4 yıl içinde yapılacağını söyledi. 
     Bu helikopterlerin çok amaçlı olduğunu belirten Milli Savunma Bakanı Gönül, en son alınan Skorsky helikopterlerinin adedinin 12 milyon dolar olmasına rağmen, bu helikopterlerin fiyatının 25-30 milyon dolar civarında olduğunu kaydetti. 
     Gönül, bu helikopterlerin denizaltılara da karşı kullanılabileceğini söyledi. 
     
</TEXT>
</DOC>
