<DOC>
<DOCNO> 376679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun39.html </URL>
<DATE> 2005/09/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bush'tan Katrina için 51.8 milyar dolarlık ek yardım... 
</HEADLINE>
<TEXT>

     ABD Başkanı George Bush, Katrina kasırgasının yaralarının sarılması için ABD Kongresi'nden 51,8 milyar dolar ek kasırga yardımı talep etti. 
     Katrina'nın şu ana kadar Amerikan hükümetine faturası 62,3 milyar doları bulurken, bu rakam yerel bir felaketin yaralarının sarılmasında bir rekor olarak telaffuz ediliyor. 
     Bütçe uzmanlarına göre, Irak savaşının getirdiği yükün yanı sıra Katrina kasırgasının etkisi, bütçe açığının 2006 yılında 300 milyar doların üzerinde kalmasına neden olacak. 
     Beyaz Saray bütçe direktörü Joshua Bolten, Bush'un Kongre'den talep ettiği ek kasırga yardımının son olmayacağını da kaydetti. ABD Federal Acil Yardım Yönetimi Ajansı'nın FEMA , Katrina'nın yaralarının sarılması çalışmaları için günde 500 milyon dolar harcadığı belirtiliyor. 
     Bolten'a göre bu rakamın, kasırgadan kurtulanlara geçici barınak inşa edilmesine başlanmasıyla birlikte günde 2 milyar dolara çıkması söz konusu. 
     Bu rakamlarla birlikte Katrina kasırgası, geçmişteki felaketlerde harcanan parayı geride bıraktı. Örneğin geçen yıl Florida'yı vuran birkaç kasırgada harcanan toplam para 14,5 milyar dolardı. Andrew kasırgası için 1992 yılında 12,5 milyar dolar, California'nın güneyindeki 1994 Northridge depreminde ise 8,3 milyar dolar harcanmıştı. 
     ABD Kongresi, Katrina felaketi için geçen hafta da acilen 10,5 milyar dolarlık bir yardım paketini onaylamıştı. ABD Kongresi'ndeki Cumhuriyetçi Partili liderler, Bush yönetimine Katrina kasırgasındaki tutumu dolayısıyla gelen eleştirileri araştırmak üzere Temsilciler Meclisi ve Senato'daki Kongre üyelerinden oluşan ortak bir komisyon kuruyor. 
     Ancak Demokrat Partililer, yönetimde Cumhuriyetçi Parti'nin bulunduğu bir ortamda Cumhuriyetçi Parti'nin bir girişiminin, soruşturmanın bağımsızlığını etkilemesinden endişe ediyor ve 11 Eylül saldırılarında olduğu gibi Kongre'nin bağımsız bir komisyon atamasını istiyor. 
     
</TEXT>
</DOC>
