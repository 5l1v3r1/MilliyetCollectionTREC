<DOC>
<DOCNO> 394865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo39.html </URL>
<DATE> 2005/11/14/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Hasan Şaş ve Hüseyin A Milli Takım kadrosundan çıkarıldı 
</HEADLINE>
<TEXT>

     A Milli Futbol Takımı'nda, sakatlığı bulanan Hasan Şaş, İsviçre maçı kadrosundan çıkarıldı. 
     A Milliler, 16 Kasım Çarşamba günü FB Şükrü Saracoğlu Stadı'nda İsviçre ile yapacağı Dünya Kupası elemeleri play-off baraj rövanş maçının hazırlıklarını sürdürdü. 
     Milliler, teknik direktör Fatih Terim yönetiminde, maçın oynanacağı statta bu akşam basına kapalı çalıştı. Grip olan Okan ve adalesinde hafif sıkışma bulunan Nihat, antrenmana katılmadı. Bu futbolcuların durumunun önemli olmadığı açıklandı. Yıldıray ise antrenmanda takımla birlikte çalıştı. 
     Bu arada, belinden sakatlığı bulunan ve ilk maçta da oynayamayan Hasan Şaş, İsviçre maçı kadrosundan çıkarıldı. Tedavisi süren bu futbolcu ile birlikte sarı kart cezalısı Hüseyin de kadro dışında bırakıldı. 
     A Milli Futbol Takımı, yarın akşam yapacağı antrenmanla İsviçre maçının hazırlıklarını tamamlayacak. 
     
</TEXT>
</DOC>
