<DOC>
<DOCNO> 389167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun19.html </URL>
<DATE> 2005/10/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AB'den Pakistan'a 93 milyon avroluk yardım 
</HEADLINE>
<TEXT>

     Pakistan'ın kuzeyini 8 ekimde vuran depremin hemen ardından acil insani yardımlar için 13.6 milyon avroyu serbest bırakan Avrupa Birliği, yeni kaynaklarla toplam miktarı 93.6 milyon avroya çıkarmaya hazırlanıyor. 
     Avrupa Komisyonu'ndan yapılan açıklamada, depremden zarar görenler için 80 milyon avroluk bir yardım paketinin daha serbest bırakılması konusunda öneri hazırlandığı bildirildi. 
     Buna göre 80 milyon avroluk paketin 30 milyon avroluk kısmı, felaketin ardından hayatta kalmayı başaranların acil ihtiyaçlarının karşılanmasına, 50 milyon avroluk kısmı da rehabilitasyon ve yeniden inşa çalışmaları için ayrılacak. 
     Avrupa Komisyonu'nun dış ilişkilerden sorumlu üyesi Benita Ferrero-Waldner, Pakistan'da depremin ardından milyonlarca kişinin evsiz olduğunu ve altyapının tamamen yıkıldığını belirterek, ''Böyle büyük bir doğal felaketin ardından hayatı yeniden geri getirmek yıllar alacak. Pakistan, sadece böyle kriz anlarında değil, zorlu çalışmalar yapmak durumunda olduğu uzun yıllar boyunca bir dost ve ortak olarak Avrupa'ya güvenebilir'' dedi. 
     Komisyon'un kalkınma ve insani yardımlardan sorumlu üyesi Louis Michel ise kış mevsiminin yaklaşmakta olduğuna dikkati çekerek ''başlarını sokacak bir çatısı olmayan 4 milyon insanla 70 bin yaralının ikinci bir felaket görüntüsü oluşturmasından endişe ettiğini'' bildirdi. 
     Tüm yardım kuruluşlarının zamana karşı yarıştığını kaydeden Michel, yeterli çadır, battaniye diğer acil yardımların bir an önce temin edilerek dağıtılması yanında ulaşım kapasitesinin artırılmasının önemine dikkati çekti. 
     AB bütçesinden sağlanacak yardım önerisinin uygulanması için Avrupa Parlamentosu ve Konsey tarafından da onaylanması gerekiyor. 
     
</TEXT>
</DOC>
