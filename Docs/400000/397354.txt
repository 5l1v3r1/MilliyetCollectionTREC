<DOC>
<DOCNO> 397354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy13.html </URL>
<DATE> 2005/11/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Üst kimlik polemiği bugün de sürüyor .. 
</HEADLINE>
<TEXT>

     Erdoğan'ın Hakkari'de "Türkiye Cumhuriyeti vatandaşlığı üst kimliktir" demesi ile siyasette başlayan polemik bugün de sürüyor. 
     AKP Grup Başkanvekili Salih Kapusuz, Başbakan Erdoğan ile CHP Lideri Baykal arasında yaşanan "üst kimlik" tartışmasına değinirken, "Doğrudur bir kafa karışıklığı var. Ama bu kafa karışıklığı sayın Başbakan’da değil, sayın Baykal’da mevcuttur. Tanım CHP'nin web sitesinde de var" dedi. 
     
     POLEMİK BÖYLE BAŞLADI 

     Başbakan Recep Tayyip Erdoğan, "Türkiye Cumhuriyeti vatandaşlığı üst kimliktir" değerlendirmesiyle parti liderleri arasında yeni bir tartışma başlattı. Muhalefet liderleri, "Türklük ibaresinden kaçınmakla" suçladıkları Erdoğan'a, "Türk milleti demekten utanma" diye seslenirken, Erdoğan "üst kimliğin sapkınlara karşı sigorta olduğunu" söyledi. 
     Erdoğan'ın Şemdinli'deki yorumuna tepki gösteren CHP Genel Başkanı Deniz Baykal, Türkiye Cumhuriyeti vatandaşlığının bir üst kimlik olmadığını söyledi. CHP grubunda konuşan Baykal, şu ifadeleri kullandı 
     "Biri bunu Erdoğan'a anlatsın. Türkiye Cumhuriyeti vatandaşlığı hukuki kimliktir. Türkiye Cumhuriyeti vatandaşlığı, Türk milleti yerine ikame edilmez. Türk milleti kavramını içine sindireceksin. Türk milleti demekten korkmayacaksın, utanmayacaksın, mahcup olmayacaksın. Türk milletinin, kimsenin etnik kimliğine tecavüz olmadığını bileceksin. Diyarbakır'a gittiğinde suçlu suçlu 'tek millet, tek devlet' dedin. Neymiş bu millet, aç anayasaya, bak. Aç tarihe bak, gör ne milleti olduğunu." 
     
     SÜRÇÜLİSANDIR 

     ANAP Genel Başkanı Erkan Mumcu da, Erdoğan'ın anayasal vatandaşlık bağının ortak adı olan Türklük ibaresini ifade etmekten kaçındığını savundu. Mumcu, "Erdoğan'ın sürçülisan etmiş olduğunu umalım. Ama bu konu üzerinden polemik üretmenin Türkiye'ye fayda getireceğini düşünmüyorum. İnşallah Erdoğan bunu düzeltir" dedi. 
     Erdoğan ise AKP grubunda, tepkilere karşın yorumunda ısrar etti. Sapkınların ve hukuksuz alanlara kayanların ülkenin maşeri vicdanını asla teslim alamayacağını dile getiren Erdoğan, "Bunlara karşı Türkiye Cumhuriyeti vatandaşlığı, 73 milyon için sigortadır. Bizi birleştiren bu üst kimliktir. Bu ifademden rahatsız olanlara bilimsel çalışmalar yapmalarını tavsiye ederim. Bir defa Anayasal vatandaşlık ortak güçtür. Bu gücü kimse bölmeye kalkmasın" ifadesini kullandı. "Biz bir mozaiğiz" diyen Erdoğan, bu mozaiğin birinin kenara atılması durumunda o zenginliğin yakalanamayacağını söyledi. 
     
     AKP PROGRAMI DA "T.C VATANDAŞLIĞI" DİYOR 

     Başbakan Recep Tayyip Erdoğan’ın büyük tartışmalara neden olan "Türkiye Cumhuriyeti Vatandaşlığı" kavramının ilk kez AKP’nin programında tanımlandığı belirlendi. 
     Başbakan Erdoğan’ın Türkiye Cumhuriyeti Vatandaşlığı kavramı, parti programının "Doğu ve Güneydoğu" başlıklı bölümünde açıkça tanımlanıyor. Partinin, iktidara gelmesi halinde "Kürt sorusununa" çözüm önerilerinin sıralandığı bölümde Türkiye Cumhiriyeti Vatandaşlığı kavramı kullanılarak, "Türkiye Cumhuriyeti Vatandaşı olma bilinci, toplumumuzun birlik ve beraberliğinin çimentosudur" ifadesine yer veriliyor. 
     
     KÜLTÜREL FARKLILIKLAR 

     Programda Başbakan Erdoğan’ın "alt-üst kültür" tanımlarına uygun olarak, "Bu bölgemizdeki kültürel farklılıklar" saptaması yapılıyor. "Kültürel farklılıklar, partimiz tarafından zenginlik olarak kabul edilmektedir" deniliyor. 
     
     CHP'NİN SİTESİNDE DE VAR 

     AKP Grup Başkanvekili Salih Kapusuz, Başbakan Recep Tayyip Erdoğan ile CHP Genel Başkanı Deniz Baykal arasında yaşanan "üst kimlik" tartışmasına değinirken, asıl kafası karışık olanın, Başbakan Erdoğan’ı "kafası karışık" olmakla suçlayan Deniz Baykal olduğunu söyledi. 
     Salih Kapusuz, parlamentoda düzenlediği basın toplantısında, Başbakan Erdoğan ile CHP Genel Başkanı Baykal arasında dün yaşanan "üst kimlik" tartışmalarına değindi. 
     CHP’nin WEB sitesinde 1999 tarihli "Demokratikleşme ve İnsan Hakları" başlıklı bir yazı bulunduğunu hatırlatan Kapusuz, o yazıda "hiçbir kültür kimliği Türkiye Cumhuriyeti vatandaşlığı üst kimliği ile çatışmamalıdır" görüşüne yer verildiğini öne sürdü. 
     AK Parti Grup Başkanvekili Kapusuz, AK Parti’nin 2001 yılında kurulduğunu, CHP’nin ise Cumhuriyet’in kurucu partisi olduğunu ifade ederek, "alt kimlik-üst kimlik konusunda bir kafa karışıklığı var ama Bu Sayın Başbakan’da değil, Sayın Baykal’da mevcut" dedi. 
     Tek bayrak, tek devlet, üniter devlet yapısı ve Anayasa’da yer alan devletin nitelikleri konusunda en ufak bir tereddüt yaşamadıklarını vurgulayan Salih Kapusuz, toplumun kafasının karıştırılmasının kimseye fayda sağlamayacağını söyledi. 
     Kapusuz, "Türk Milleti" diyen bir Başbakan’ı bu konuda itham etmenin "çok çirkin" olduğunu ifade ederek, "kim hangi makamda olursa olsun bu millete zarar vermemeli, sorumluluk bilinci ile hareket etmeli. Bu konuda sorumsuz davranmak kimseye fayda sağlamaz" diye konuştu. 
     
</TEXT>
</DOC>
