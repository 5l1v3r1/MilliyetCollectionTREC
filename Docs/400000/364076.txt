<DOC>
<DOCNO> 364076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/soneko27.html </URL>
<DATE> 2005/07/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İstanbul Hazır Giyim Fuarı 25 Ağustos'ta açılacak... 
</HEADLINE>
<TEXT>

     ''IF Uluslararası İstanbul Hazır Giyim Fuarı'' 25-27 Ağustos tarihleri arasında Beylikdüzü TÜYAP Fuar ve Kongre Merkezi'nde yapılacak. 
     TÜYAP'tan yapılan açıklamaya göre, bu yıl 6'ncısı düzenlenecek fuar ''Seyirci Kalmayın'' konsepti ve ''Modanın Ekseninde İstanbul'' ana mesajı ile New York, Paris, Londra, Milano, Hong Kong moda ekseninde İstanbul'un yerini belirlemeyi amaçlıyor. 
     Hazır giyim, triko, çocuk giyim, iç giyim, çorap, jean, konfeksiyon, yan sanayi ve aksesuarları konusunda ulusal ve uluslararası çok sayıda firmayı buluşturacak olan fuarda, içinde bulunulan ve önümüzdeki sezonun moda trendleri, tekstil sektörünün geldiği nokta ve gelecek projeksiyonları ilgililerin dikkatine sunulacak. 
     TÜYAP ve 10 meslek örgütünün oluşturduğu IF Konseyi'nin hazırladığı fuarda, Birleşmiş Markalar Derneği'ne BMD üye firmalar yapacakları toplu katılım ile ürünlerini farklı bir profilde sergileme imkanı bulacak. 
     Yurt dışından çok sayıda profesyonel ziyaretçinin beklendiği fuar süresince çeşitli moda ve tasarım etkinlikleri gerçekleştirilecek. 
     
</TEXT>
</DOC>
