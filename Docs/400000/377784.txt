<DOC>
<DOCNO> 377784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy13.html </URL>
<DATE> 2005/09/12/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan ''Eğitim, Türkiye için yeni bir Kurtuluş Savaşı..'' 
</HEADLINE>
<TEXT>

     Başbakan Recep Tayyip Erdoğan, "Eğitim davasını hedefine ulaştırma gayreti, inanın Türkiye için yeni bir kurtuluş savaşı, yeni bir milli mücadeledir. Bu sebeple hükümet olarak bu konuda çok duyarlı, çok titiz, çok kararlı adımlar atıyoruz" dedi. 
     Başbakan Erdoğan, 2005-2006 eğitim-öğretim yılının açılışını Milli Eğitim Bakanı Hüseyin Çelik ile birlikte Kütahya’da yaptı. 
     Linyit İlköğretim Okulu’nun ilave katı ve bilgisayar laboratuvarının da açılışını yapan Erdoğan, düzenlenen törende yaptığı konuşmada, geleceğin parlak ufuklarına doğru yol alınan bu dönemde yeni eğitim-öğretim yılına başlamanın heyecanı içinde olduklarını ifade etti. 
     Her eğitim öğretim yılına başlarken, zihni farklı, fikirleri, gözü dünyaya, gönlü sevgiye ve kardeşliğe daha fazla açık, bilgili, kültürlü donanımlı yeni nesiller yetiştirmenin heyecanını yaşadıklarını dile getiren Erdoğan, buna rağmen eğitim sistemindeki kronik sorunların da farkında olduklarını, iş başına geldikleri günden bu yana çözümü aciliyet gerektiren bir çok problemin varolduğunu asla inkar etmediklerini, gelmiş geçmiş yönetimlerin erteledikleri pek çok meselede olduğu gibi eğitim sisteminin de en ağır şekilde ihmale uğradığını söyledi. Erdoğan, şöyle konuştu 
     "Açıkça ifade etmeliyim ki Türk eğitim sistemini çağın ihtiyaçlarına uyumlu hale getirmek, çocuklarımıza eksikliklerinden arınmış eğitim imkanlarını sunabilmek için bütün bir sistemi yeniden ele almak mecburiyetindeydik. Yaptıklarımızı en iyi sizler görüyor, biliyorsunuz. Eğitim sisteminin üstüne yüklenen kamburları düzeltmek için bütün imkanlarımızı seferber ettik." 
     
     "MEYVELERİN TOPLANMAYA BAŞLAYACAĞI DÖNEM" 

     Erdoğan, sorunları çözmek için göreve geldikleri günden bu yana eğitimin hemen her meselesiyle yüzleştiklerini, önemli adımları attıklarını ve atmaya devam edeceklerini belirterek, "İnşallah 2005-2006 eğitim öğretim dönemi, geçen döneme göre, iki eğitim öğretim döneminin üzerine attığımız temelin üzerinde yeni bir eğitim öğretim binasının yükseleceği, artık meyvelerin toplanmaya başlayacağı bir dönem olacaktır" dedi. 
     
     "EN BÜYÜK YATIRIM EĞİTİME" 

     Son 2 yıldır hazırlığını yaptıkları bir çok projeyi yeni dönemde uygulama imkanına kavuşacaklarını, bu bakımdan eğitim öğretim dönemini açarken, eğitimde farklı bir dönemi başlatmanın, parlak, yeni bir sayfa açıyor olmanın heyecanını yaşadıklarını vurgulayan Erdoğan, eğitimcilere şöyle seslendi 
     "2002 yılından bu yana eğitim öğretim alanında atılan adımların sonuçlarını, henüz tam almamış olmamıza rağmen, en yakından bilenler sizlersiniz. Biz eğitime harcadığımız her bir kuruşu Türkiye’nin geleceğine yatırım olarak görüyor ve öyle değerlendiriyoruz. Bugün Türkiye’nin genel bütçesinden en yüksek payı alan bakanlık Milli Eğitim Bakanlığımızdır. Bunun anlamı şudur Türkiye, en büyük yatırımını eğitime yapmaktadır. Zira geleceğin dünyasında ayakta kalabilmek, hak ettiğimiz yerlere ulaşabilmek için ekmek kadar, su kadar ihtiyaç duyacağımız şey, Cumhuriyetimizin hamisi Gazi Mustafa Kemal Atatürk’ün işaret ettiği, ’Fikri hür, irfanı hür, vicdanı hür nesiller’dir, bunu böyle biliyoruz." 
     
     "EĞİTİMDE KURTULUŞ SAVAŞI" 

     Erdoğan, eğitim alanında yapılacak atılımlarla, geleceğin Türkiye’nin olacağına inandığını ifade ederek, şunları söyledi 
     "Eğitim davasını hedefine ulaştırma gayreti, inanın Türkiye için yeni bir kurtuluş savaşı, yeni bir milli mücadeledir. Bu sebeple hükümet olarak bu konuda çok duyarlı, çok titiz, çok kararlı adımlar atıyoruz. Bakınız son 3 yılda, iktidarımız döneminde kamuya tahsis ettiğimiz kadroların yüzde 50’sinden fazlasını Milli Eğitime ayırdık. 
     Bu bir tesadüf değil. Altını çiziyorum, bu bir tercihtir. Dünyanın en ileri ülkelerinden biri olmaya azmetmiş olan yeni Türkiye’nin fidanlığı okullarımızdır. Bu bilinçle hareket ediyoruz, bu bilinçle adımlarımızı atıyoruz." 
     
     "EĞİTİMDE YATIRIMLAR" 

     Erdoğan, eğitim sistemini çağın icaplarına göre hızla güncellemek, hem bugünün dünyasını hem de geleceği önce çocukların zihinlerinde inşa etmek durumunda olduklarını belirterek, şöyle devam etti 
     "Bu kararlılıkla 2.5 yıl gibi kısa bir süre içerisinde tam 60 bin derslik yaptık ki bu Cumhuriyet tarihinin rekorudur. Böyle bir rekor yok. Yine hayırsever milletimizle el ele vererek başlattığımız ’Eğitime Yüzde 100 Destek’ kampanyamız çerçevesinde yaklaşık 2 katrilyonluk bir kaynak okul inşaatlarının tamiratlarına, araç gereç ve arsa teminine harcanmıştır. Bakınız, Cumhuriyet tarihimiz boyunca okullarımıza 174 bin adet bilgisayar temin edilebilmişken, son 2.5 yıllık dönemde temin edilen bilgisayar sayısı bu sene sonu itibariyle 406 bin adet olacaktır. Bunun 206 bin adedi devlet imkanlarıyla, 200 bin adedi de kampanya sonucu temin edilmektedir. 2005 sonu itibariyle 45 bin okulumuza ADSL bağlantısı yapılmış olacaktır. Şimdiden il, ilçe, beldelerimizde bu imkan yüzde 80 oranında gerçekleşmiş durumdadır. Böylelikle 2005 yılının sonunda tek derslikli, birleştirilmiş sınıf uygulaması yapan okullarımızın dışında tüm okullara ve öğrencilerimizin yüzde 98’ine ulaşacak şekilde internet bağlantısı sağlamış bulunuyoruz." Eğitim çalışmalarını yürütürken öğretmenleri de unutmadıklarını, yıl sonu itibariyle 100 bin öğretmenin ucuz dizüstü bilgisayar alma imkanına sahip olacağının altını çizen Erdoğan, bütün bu adımların özellikle çocukların dünyadaki bilgi, teknik ve kültürel gelişmelere açık, fikir üretebilen ve bilgi toplumuna uyumlu bireyler olması açısından son derece önemli olduğunu, bu imkana maalesef geçmiş kuşakların sahip olamadıklarını dile getirdi. 
     Erdoğan, "Bizim okuduğumuz alfabede hep şunlar yazardı yat yat uyu. Uyu uyu yat . Biz bununla yetiştik. İsterdik ki bu alfabelerimizin içinde, bu talimatlar değil de Oku çalış , bu bize sürekli aktarılsın" dedi. 
     Erdoğan, Kütahya’da 2005-2006 eğitim öğretim yılının başlaması ve Kütahya Linyit İlköğretim Okulu’nun ek katı ile bilgisayar laboratuvarın açılması nedeniyle düzenlenen törende, Milli Eğitim Bakanlığı’nın son 3 yılda, usta öğretici, öğretmen ve yardımcı personel kadroları da dahil olmak üzere 182 bin kişiye kadrolu ya da sözleşmeli olarak istihdam imkanı sağladığını bildirdi. 
     Hedeflerinin sadece sayısal artış olmadığını, aynı zamanda eğitim personelinin eğitim, bilgi, birikim ve donanımını da değerlendirdiklerini anlatan Erdoğan, bu amaçla öğretmenlere kariyer sistemini getirdiklerini, ilk sınavı da 27 Kasım’da yapacaklarını söyledi. Erdoğan, bundan böyle stajyer öğretmen, uzman öğretmen ve başöğretmen kademelerinden oluşan sistemde, her terfiyle birlikte özlük haklarında da iyileştirmeler olacağını kaydederek, şöyle konuştu 
     "Bakınız, dünyada çok büyük değişimler yaşanırken, 37 yıldır hiç değişmemiş müfredatımızı da aşama aşama değiştiriyoruz. Biz biliyoruz, nelerle yetiştik. Bizim okuduğumuz alfabede hep şunlar yazardı Yat yat uyu. Uyu uyu yat . Biz bununla yetiştik. İsterdik ki bu alfabelerimizin içinde bu talimatlar değil de Oku çalış , bu bize sürekli aktarılsın..." 
     
     "ÜNİTE DERGİLERİ YASAK" 

     Erdoğan, geçen yıl her bölgede, toplam 107 okulda pilot olarak uygulanan yeni ilköğretim müfredatının bu yıl bütün okullarda yürürlüğe gireceğini belirterek, şöyle devam etti 
     "Yaşanan ekonomik sıkıntıların, insanımızın geçim güçlüklerinin bizzat farkındayız. Bu sebeple 2003’te 81 milyon, 2004’te 83 milyon ders kitabını öğrencilere ücretsiz dağıttık. Bu yıl 106 milyon ders kitabını bildiğiniz gibi öğrencilerimize ücretsiz olarak dağıtıyoruz. 
     Sınıflarında, sıralarının üzerinde yavrularımız bu kitapları göreceklerdir, bu kitaplarını bulacaklardır. 
     İlköğretim okullarında yıllardır dar gelirli, fakir insanlarımız için büyük bir yük getiren ünite dergilerini de bunu özellikle okul yönetimlerimize, öğretmenlerimize duyuruyorum, kesin olarak yasakladık. Velilerimize de hatırlatıyorum. Yavrularımıza hangi okulda, bu tür bir dergi satışı yapılmaya kalkılırsa lütfen okul müdürlüklerimize, Milli Eğitim Bakanlığımıza, Milli Eğitim müdürlüklerine, valiliklere, kaymakamlıklara bunu duyurun. Çünkü bu dergilere meyil etmemiz demek, dağıttığımız kitapların dışlanması demektir. Biz bu kitapları yavrularımıza yetecek şekilde hazırlatıyoruz. Böyle devam edeceğiz ve bunları dışlayarak, yeni bir anlayışı ortaya koymak, müfredat sistemimizi de altüst etmek demektir. 
     Yeni yeni çıkar, menfaat kaynakları oluşturmak demektir. Bunlara fırsat veremeyiz." Okullara kayıt ücreti alındığını bildiklerini, bunların hep yaşanan şeyler olduğunu anlatan Erdoğan, bu sorunları aşacaklarını, kayıt ücreti konusundaki zorlamalara, dayatmalara müsaade etmelerinin mümkün olmadığını vurguladı. 
     
     "DAR GELİRLİ AİLELERE EĞİTİM DESTEĞİ- 

     Erdoğan, dar gelirli ailelerin çocuklarına destek amacıyla, ilköğretimde öğrenim gören erkek öğrenciler için 18, kız öğrenciler için 22 milyon, orta öğretimde ise erkek öğrenciler için 28, kız öğrenciler için 39 milyon liranın her ay annelerinin hesaplarına yatırılacağını hatırlatarak, şunları söyledi 
     "Bu bir pozitif ayrımcılıktır. Çünkü anneler çocuklarına daha yakındır. Paralar doğru adrese gitmektedir. Ayrıca bu uygulama, ’Haydi Kızlar Okula Kampanyası’na da bir altyapı oluşturmayı amaçlamaktadır. 
     Burada ailelerimize sesleniyorum, ailelerimiz kızlarının eğitim haklarını elinde almasın." Haydi Kızlar Okula Kampanyası kapsamında, 150 bin öğrencinin okullu hale getirildiğini belirten Erdoğan, burs ve kredi sisteminde de önemli değişiklikler yapıldığını, yüksek öğretimde kredi almayan öğrencinin kalmamasına özen gösterdiklerine işaret etti. Erdoğan, doğudan batıya, kuzeyden güneye, zenginden fakire bütün çocukların kendileri için son derece önemli olduğunun altını çizerek, "Türkiye’nin gözden çıkarabileceği tek bir evladı yoktur" dedi. 
     Erdoğan, lise eğitimini 4 yıla çıkarma konusunda kararlı olduklarını, bunun başlangıçta dezavantaj gibi gözükse de uzun vadede avantajlı olacağının görüleceğini ifade etti. Okullaşma oranında önemli bir artış yakaladıklarını, okul öncesi dönemde yüzde 11 olarak devraldıkları okullaşma oranının bugün yüzde 17’ye çıkarıldığını anlatan Erdoğan, mesleki eğitimi ve ara eleman yetiştirilmesini desteklemek amacıyla da önemli yatırımlara imza attıklarını söyledi. 
     Erdoğan, okulların fiziki görünümlerini de değiştirdiklerini, modern ve geleneksel mimarinin en güzel örneklerini yeni okullarda sergilediklerini belirtti. 
     
     ULAŞTIRMA BAKANLIĞI’NDAN OKUL 

     Ulaştırma Bakanlığı’nın Türk Telekom aracılığıyla 100 okul yaptıracağını, Türk Telekom ve Avea’nın da 200 bilişim teknoloji sınıfını hizmete açacağını dile getiren Başbakan Erdoğan, "2005-2006 eğitim öğretim yılına başlarken, aciliyetle çözülmesi gereken sorunların bilinci içinde geleceğe umut ve heyecanla bakıyoruz. 
     İsteriz ki bu öğretim yılında ziller, bilgi, aydınlık, ilerleme için birer müjde olarak çalsın" diye konuştu. 
     Başbakan Erdoğan, daha sonra zili çalarak 2005-2006 eğitim öğretim yılının açılışını yaptı. 
     Törene, Başbakan Erdoğan’ın eşi Emine Erdoğan’ın yanı sıra Başbakan Yardımcısı Mehmet Ali Şahin, Milli Eğitim Bakanı Hüseyin Çelik ve Ulaştırma Bakanı Binali Yıldırım da katıldı. 
     Bu arada, törenin ardından Başbakan Erdoğan’ın Başbakanlık’a ait otobüsle alandan ayrıldığı sırada protesto gösterisinde bulunan M.B. 
     32 , gözaltına alındı. 
     Kütahya Emniyet Müdürlüğü yetkilileri, üzerinden "kurusıkıdan bozma" tabanca ele geçirilen zanlının sorgulamasının devam ettiğini bildirdiler. 
     
</TEXT>
</DOC>
