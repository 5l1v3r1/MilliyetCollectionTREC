<DOC>
<DOCNO> 376766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy11.html </URL>
<DATE> 2005/09/08/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Erdoğan'dan Yazıcıoğlu'na Milleti sokağa dökmeye çalışıyorlar 
</HEADLINE>
<TEXT>

     Başbakan Recep Tayyip Erdoğan, son zamanlarda yaşanan terör olaylarıyla ilgili olarak medya ve siyaset alanında olumsuz yaklaşımlar bulunduğuna dikkat çekerek, özellikle dün BBP Genel Başkanı Muhsin Yazıcıoğlu’nun yaptığı açıklamalara göndermede bulundu. Erdoğan, "Bazı siyasi liderler milleti sokağa dökmeye yönelik açıklamalar yapıyorlar. Adeta böyle millet için ihkak-ı hak doğar gibi yanlış bir yaklaşım ortaya koyuyorlar" dedi. 
     Başbakan Erdoğan, Bilim ve Teknoloji Yüksek Kurulu toplantısı çıkışında gazetecilerin sorularını yanıtladı. 
     Erdoğan, son zamanlarda artan tahriklerle ilgili bir mesajı olup olmadığıyla ilgili bir soruya, "Tahrikler noktasında halkımızın zaten duyarlılığı var. Ben bundan sonraki süreçte de halkımızın bu sağduyusuna duyarlılığına inanıyorum. Şu ana kadar da zaten bu güven neticiseni vermiştir, bundan sonraki süreçte de verecektir" karşılğını verdi. 
     
     TERÖRDEN NEMA BEKLEMEK KAZANDIRMAZ 

     Erdoğan, herşeyden önce siyasetin bu konuda duyarlı olması gerektiğini ifade ederek, "Bunu kendisi için bir prim adeden siyasiler var. Bu onlar için çok ciddi bir yanlıştır, onlara birşey kazandırmaz. Yani bu konuda terörü bir siyaset aracı olarak kullanmak, buradan nema beklemek hiçbir zaman onlara birşey kazandırmayacaktır" diye konuştu. Erdoğan sözlerini şöyle sürdürdü 
     "Bazı siyasi liderler milleti sokağa dökmeye yönelik açıklamalar yapıyorlar. Adeta böyle millet için ’ihkak-ı hak doğar’ gibi yanlış bir yaklaşım ortaya koyuyorlar. Bu çok çirkin çok anlamsız, siyasetten nasibini almamak gibi bir yaklaşım tarzı ve anlayıştır ki çok tehlikeli birşeydir. Bu konuda da özellikle siyasette yer almış bulunan bu arkadaşlarımızı bu hatırlatmayla uyarmak istiyorum. Burada partiler üstü anlayış aslolandır. Bunu ortaya koymak gerekir, güvenlik güçlerimizi de bu noktada yalnız bırakmamanın gereği çok çok önemlidir." 
     
     MEDYA GÜVENLİK GÜÇLERİYLE DAYANIŞMA İÇİNDE OLMALI 

     Erdoğan, terörle ilgili görüntülerin medyada yer alış tarzına da eleştiride bulundu. Erdoğan, "Terör olayları konusunda ben medyamızın yaklaşım tarzını çok daha farklı bir konuma taşımasını özellikle bekliyorum. Gerek yazılı gerekse görsel medyada bu olayları bu kadar abartmanın bu kadar şişirerek vermenin yanlış olduğuna inanıyorum" diye konuştu. 
     Erdoğan sözlerini şöyle sürdürdü 
     "Eğer bunu bu şekilde yaparsak, bu yolu izlersek teröre karşı devletimizin güvenlik güçlerimizin başarısı çok daha farklı olacaktır. Çünkü terörün amacı propagandıdır ve bu propagandasını ne yazık ki yazılı ve görsel medyamız aracılığıyla yapmaktadır, bu hassasiyeti ben medyamızdan özellikle bekliyorum. Batıyı izleyelim, dünyayı izleyelim buralarda bakın bu konularda bir hassasiyet vardır. Ama günler üzerinden geçtiği halde 15 dakika yarım saat 45 dakika terörü öyle ekranlarında şok şok şeklinde göstermek, teröre karşı mücadelede bize birşey kazandırmaz tam aksine kaybettirir. 
     Burada medyamızın güvenlik güçleriyle dayanışma içinde süreci işletmesi gerekir diye düşünüyorum." 
     
     NE DEMİŞTİ 

     Gemlik'e miting için giden konvoya saldırılmasını "Güvenliği emanet ettiğimiz kuruluşlar sorumluluğunu yerine getirmezse vatandaş geri kalmaz. Milletin kendi güvenliğini sağlamak hakkıdır" diye savunan BBP lideri Muhsin Yazıcıoğlu dün şöyle konuşmuştu 
     Öcalan'ı destekleyenler halkın hissiyatını kaşırken devlet neden tedbir almamıştır. Devlet devletliğini yapmazsa evimizde mi oturacağız 
     Sağduyulu olmayanlar terör örgütünü siyasi parti gibi görenlerdir. Beyler, titreyin ve kendinize gelin Devlet devletliğini yapacak. Ya devlet başa ya kuzgun leşe." 

     
</TEXT>
</DOC>
