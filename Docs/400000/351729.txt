<DOC>
<DOCNO> 351729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/yazar/civaoglu.html </URL>
<DATE> 2005/06/14/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Bozuk CD 
</HEADLINE>
<TEXT>


Yuvarlak yemek masası etrafında oturanlardan üçü eski dışişleri bakanı... 
Ünlü para sihirbazı Soros da aramızda ama söyleşi Türkçe olduğu için -Allahtan- anlamıyor. 
Sorun şu "Hükümetin bu Suriye ısrarı neden " Bir dizi "gerekçe" tahmini yapılıyor ama hiçbirinin mantık geometrisi oturmuyor. 
Masaya uğrayan ve Erdoğan'ın gezisine de katılmış bulunan bir eski diplomat gülümseyerek, "ABD Suriye'nin izole edilmesine katkıda bulunun mesajını vurguladıkça onlar da Suriye'nin Lübnan'dan geri çekilme sürecini Ankara'nın başlattığını söylüyorlar" diyor. Dinleyenlerin de yüzünde bir tebessüm belirince, "Üstelik söylediklerine inanıyorlar da" diye ekliyor. 
............................. 
Bir başka görüş şöyle dile getiriliyor 
"PKK'nın kökleri İran ve Kuzey Irak'tan besleniyor. Ankara'nın kaygısı, PKK'nın eskiden olduğu gibi Şam'ın himayesinde Suriye'de üslenmesi ve Suriye'den de Anadolu'ya geçmesi olabilir." 
İtirazlar oluyor 
"Suriye sanki Türkiye'ye dostluk olsun diye mi Öcalan'ı ve PKK kamplarını gönderdi 
Hayır... 
Dönemin Kara Kuvvetleri Komutanı Ateş Paşa ile başlayan ve hiyerarşik düzende dönemin Cumhurbaşkanı Demirel'e kadar uzanan 'Türkiye'nin, Apo'yu hudut dışı edin. Bunu yapmamanızı savaş hali sayacağız' söylemleri sonunda, Şam, onları kovmak zorunda kalmıştı. Türkiye, baba Esad'ın bileğini büktükten sonra oğlunun bileği çok hafif gelir. Topraklarını PKK kamplarına falan açamaz." 
Şu olasılık, altı çizilerek gene masaya konuluyor "Suriye'nin bugünkü yönetimi çökerse ve yerine ABD'nin kanatları altında, tıpkı Irak'taki gibi bir yönetim gelirse, Türkiye, artık Suriye'ye gözdağı veremez. O zaman PKK, Kuzey Irak'ta olduğu gibi eski beslenme bölgesi Suriye'ye dönebilir. ABD ise başını daha fazla derde sokmamak için, Türkiye'ye karşı bu terör yuvasını görmezlikten gelebilir. Zaten Kuzey Irak'ta görüyor mu ki, Suriye'de görsün " 
............................. 
Bu mantığın ayakları biraz daha yere basıyor. 
Fakat... Başka gerçekler de var... 
"Suriye'yi haydut devlet diye nitelendiren ABD, yeni bir haydut devlet yönetimi mi kuracak 
Bu yeni yönetim de PKK gibi bir terör örgütünü besleyerek, kanatları altına alarak mı demokrasiye açılacak 
Genişletilmiş Orta Doğu Planı ile örtüşür mü " 
.............................. 
Bu izah giderek demokratikleşmeyi hedef olan "Genişletilmiş Orta Doğu Planı ile örtüşür mü" gibi romantik bir soruya bağlandığında, Türkiye ile ABD yararlarının her zaman üst üste oturmadığı gerçeği bir kez daha ortaya çıkıyor. 
............................. 
Yani... 
"Başbakan'ın Başdanışmanı Ahmet Davutoğlu'nun derin İslam coğrafyasına yaklaşımının bir sonucu olarak AKP hükümeti, Suriye'de ısrarlı" gibi "İslami saplantı" ya da "İslami takıntı" izah çabaları gerçekçi değil. 
AKP'nin tabanına dönük "İslami politika" iddiaları da havada kalıyor. 
İslam lemindeki "Sünni dayanışması" Sünni çoğunluğa sahip ama "Alevi diktası altındaki" Suriye'yi kollamak politikasıyla da örtüşmez. Ancak... PKK eksenindeki bir "ihtiyatlı politika" izahlarında doğruluk payı daha fazla görünüyor. 
Fakat... 
Öyle olsa bile gene de çok kısa menzilli bir çizgi bu... 
Genç Esad, kurtlar sofrasının "görüntü başkanı." Baba Esad döneminden kalma gizli örgüt, istihbarat, polis ve komutanlar gerçek gücü elinde tutuyorlar. Teröre destek iddiaları yaygın. Legal ve illegal kaynaklar, kurtlar sofrasının kontrolü altında. 
Bu düzen düzensizlik böyle yürümez. 
Başar Esad'ın ve dikta yönetiminin ömrü hiç de fazla görünmüyor. 
............................ 
Türkiye, bugünleri kurtarmak için değil, Ortadoğu'nun yeni manzaralarını da kapsayan uzun soluklu "güvenlik politikaları" da uygulamalıdır. ABD gibi AB de, Suriye'nin yalnız bırakılarak çökertilmesinden yana... Bu durumda Türkiye tek başına daha ne kadar Suriye'yi koruyup, kollayabilir 
"Bana arkadaşını söyle, senin kim olduğunu söyleyeyim" kuşkuları vermeye hiç gerek yok. Eskiden yanlış yerde takılıp kalma halini "Bozuk plak gibi hep aynı notayı çalıyor" söylemi izah ederdi. 
Artık "plak" yok, "CD" var. 
Bugünkü Şam yönetimi de olmayacak. 
Yöntemleri beğensek de, beğenmesek de görünen gerçek bu... 



</TEXT>
</DOC>
