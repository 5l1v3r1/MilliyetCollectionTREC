<DOC>
<DOCNO> 381161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko12.html </URL>
<DATE> 2005/09/24/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası piyasalarda geçen hafta, ABD Doları önemli paralar karşısında değerlenirken, altın fiyatları bazı borsalarda düştü, bazılarında yükseldi. 
     ABD'nin petrol rafinerilerinin önemli bölümünün bulunduğu Teksas eyaletini tehdit eden Rita kasırgası, hafta içinde petrol fiyatlarında önemli iniş çıkışlara, menkul kıymet borsalarında da tedirginliğe neden oldu. 
     Okyanustaki şiddeti bir ara 5 dereceye ulaşarak en tehlikeli kasırga kategorisine giren Rita'nın karaya vurmadan önce hafifleyerek 3 dereceye düşmesi, cuma günü piyasaların bir ölçüde rahatlamasına neden oldu. 
     ABD Doları'nın önemli paralar karşısında pazartesi ve cuma kapanış saatlerindeki değerleri şöyle oldu 
     
     
PARA BİRİMİ CUMA PAZARTESİ Japon Yeni 112.05 111.46 İsviçre Frangı 1.2884 1.2771 Kanada Doları 1.1723 1.1678 
     Londra döviz piyasasında pazartesi 1.2142 dolardan kapanan avro, cuma kapanışta 1.2076 dolara indi. 
     Aynı borsada haftanın ilk günü 1.8026 dolardan kapanan İngiliz Sterlini de hafta sonuna girerken 1.7784 dolara geriledi. 
     
     ALTIN FİYATLARI 
     Bazı borsalarda altının onsunun pazartesi ve cuma kapanış saatlerindeki fiyatları ise şöyleydi 
     
     
BORSA CUMA PAZARTESİ Londra 462.80 467.50 Zürih 462.50 465.20 Hong Kong 465.05 457.85 
     Londra Borsası'nda pazartesi 7.37 dolardan kapanan gümüşün ons fiyatı cuma günü 7.35 dolara indi. 
     
     MENKUL KIYMET PİYASALARI 
     ABD'de büyük can ve mal kaybına yol açan Katrina kasırgasının üzerinden bir ay bile geçmeden Meksiko Körfezi'ni tehdit eden Rita kasırgasının ortaya çıkması, New York Borsası'nın düşmesine neden oldu. 
     New York Borsası'nda Dow Jones ve Nasdag Endeksleri yüzde 2'şer gerileyerek haftayı sırasıyla 10,419.59 ve 2,116.84 puanlarda bitirdiler. 
     New York Borsası'nın performansı Frankfurt ve Paris borsalarını da olumsuz etkiledi. 
     Frankfurt Borsası'nda DAX Endeksi 103.92 puanlık haftalık kayıpla 4,882.58 puanda, Paris Borsası'nda CAC-40 Endeksi de 32.29 haftalık kayıpla 4,477.2 puanda kapandı. 
     Büyük borsalar arasında haftayı yükselişle kapatanlar ise Londra ve Tokyo Borsası oldu. 
     Londra Borsası'nda FTSE 100 Endeksi haftayı 5.7 puan artışla 5,413.6 puanda, Tokyo Borsası'nda Nikkei Endeksi de 200.68 puan artışla 13,159.36 puanda bitirdi. 
     
     PETROL FİYATLARI 
     Rita kasırgasının yarattığı endişe yüzünden hafta içinde birkaç kez 68 doların üzerine çıkan ABD hafif petrolünün varil fiyatı, kasırganın şiddetini azaltmasıyla gelen ferahlamanın ardından haftayı düşüşle tamamladı. 
     Söz konusu petrolün varil fiyatı, cuma günü bir önceki güne göre 2 dolardan fazla ucuzlayıp, 64.19 dolara indi. 
     
</TEXT>
</DOC>
