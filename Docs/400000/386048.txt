<DOC>
<DOCNO> 386048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko12.html </URL>
<DATE> 2005/10/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TMSF, kruvaziyer turizm için atağa geçti 
</HEADLINE>
<TEXT>

     Fikri Cinokur AA 

Tasarruf Mevduatı Sigorta Fonu TMSF , Antalya Limanı'na zengin turist getirmek için atağa kalktı. 
     Yönetimi TMSF'nin elinde bulunan Hayyam Gariboğlu'na ait Ortadoğu Antalya Liman İşletmeciliği A.Ş Genel Müdürü Rasim Şinel, AA muhabirine yaptığı açıklamada, yılbaşından bu yana İtalya, Yunanistan ve İsrail ile bazı Avrupa ülkelerinden 24 kruvaziyer gemi ile 20 binden fazla Avrupalı zengin turistin geldiğini belirtti. 
     Bu yılın sonuna kadar 12 kruvaziyer geminin daha Antalya Limanı'na geleceğini kaydeden Şinel, bu gemilerle yaklaşık 12 bin Avrupalı turistin bölgeyi ziyaret edeceğini ve alışveriş yapacağını vurguladı. 
     
     ''2006'DA PATLAMA BEKLİYORUZ'' 

     Antalya bölgesinde kruvaziyer turizmin geliştirilmesi amacıyla, bölgedeki meslek odaları ve sektör temsilcileriyle sürekli bilgi alışverişinde bulunduklarını anlatan Şinel, şöyle devam etti 
     ''Kruvaziyer gemilerin bölgemize gelmesi için liman hizmetleri ücretlerini yarı yarıya düşürmüştük. Bu uygulamamız halen devam ediyor. Gemi acenteleriyle yaptığımız görüşmelerde 2006 yılı için 80 gemi bağlantı sözü verildi. 2006 yılında kruvaziyer turizmde patlama bekliyoruz. Kruvaziyer gemiler için gerekli indirimleri de yapıyoruz.'' 
     
     YATIRIMLARA DEVAM 

     Antalya Limanı'nı, Akdeniz bölgesinde cazip hale getirmek, yolcu sayısı ve yük kapasitesini artırmak amacıyla TMSF tarafından 4,5 milyon avro kaynak ayrıldığını, bununla çeşitli vinç ve ekipman alındığını anlatan Şinel, 150 bin avro tutarında, 2 TIR çekicisi, 50 bin avroya da roder alacaklarını, liman sahasında 30 bin metrekare alanın betonlanacağını bildirdi. 
     Şinel, liman sahasında bulunan 3 bin metrekarelik transit yük ambarını söktüklerini, buranın da konteynır istif sahasına dönüştürüleceğini açıkladı. Şinel, ''22 bin konteynır yük kapasitesi, yeni yapılanma ile birlikte yıl sonu itibariyle 30 bine çıkacak. TMSF, 2006 yılında mevcut yolcu salonunda tadilat yaparak, çağdaş hizmet anlayışını sunacak. Limanda da bir çok yatırım gerçekleştirecek. Yolcu salonu tadilatı 200 bin avroya mal olacak. TMSF, bugüne kadar 4,5 milyon avroluk yatırım yaptı. Yatırımlar devam ediyor'' dedi. 
     
</TEXT>
</DOC>
