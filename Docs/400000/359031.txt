<DOC>
<DOCNO> 359031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy26.html </URL>
<DATE> 2005/07/07/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Başbakan Erdoğan, Londra'daki saldırılarla ilgili basın açıklaması yaptı 
</HEADLINE>
<TEXT>

     Başbakan Recep Tayyip Erdoğan, Londra’da bugün yaşanan saldırıların, her şeyden önce insanlığa karşı, medeniyetlere karşı yapılmış bir saldırı olduğunu belirterek, teröre karşı ortak mücadele çağrısında bulundu. 
     Erdoğan, "Bir dayanışmanın bu alanda olmasının gerektiğini ve bir sebep-netice ilişkisi olduğunu bilmemiz, terörün sebeplerini de ortadan kaldırmamız gerektiğini bilmemiz gerektiğine inanıyorum" dedi. 
     Başbakan Erdoğan, Sun Valley Konferansı çerçevesinde Türk ve yabancı gazetecilerle düzenlediği sohbet toplantısına, İngiltere metrosuna yapılan saldırı nedeniyle duyduğu üzüntüyü dile getirerek başladı. 
     Dünkü konuşmasında da küresel terör üzerinde durduğunu ve küresel barışın önemi üzerinde özellikle vurgu yaptığını belirten Erdoğan, "Her şeyden önce bu olay insanlığa karşı, medeniyetlere karşı yapılmış bir saldırı" dedi. 
     Kendilerine ulaşan ilk haberlere göre, bu saldırılarda 33 kişinin öldüğünü ve bin civarında yaralıdan 45’inin çok ağır durumda olduğunu ifade eden Erdoğan, şöyle devam etti 
     "Teröre karşı yaklaşık 40 bin insanını kaybetmiş bir ülkenin Başbakanı olarak, evladı olarak, tabii bundan acımız bizim çok daha büyük. Nitekim hafta içinde yine bir değişik saldırıyı biz ülkemizde yaşadık ve tren raylarımıza döşenen mayınlarla 6 evladımızı kaybettik. 
     Bunlar asker evlatlarımızdı, şehit oldular. 
     O zaman da açıkladık, yine açıklıyoruz, bundan sonra da açıklamaya devam edeceğiz. Teröre karşı bir ortak mücadelenin olması gerektiğini hep vurguladık. Ortak inisiyatifin içerisinde Türkiye’nin her zaman yer almaya hazır olduğunu vurguladık. Bunun dininin, milliyetinin, ırkının ve vatanının olmadığını hep vurguladık, vurguluyoruz. Nerede, ne zaman, kimi, niçin, nasıl vuracağı belli olmayan bir fenomen olduğunu hep vurguladık, vurguluyoruz. Bundan sonra da vurgulamaya devam edeceğiz, ama bir dayanışmanın bu alanda olmasının gerektiğini ve bir sebep-netice ilişkisi olduğunu bilmemiz, terörün sebeplerini de ortadan kaldırmamız gerektiğini bilmemiz gerektiğine inanıyorum." Başbakan Erdoğan, İngiltere Başbakanı Toni Blair’ın şahsında tüm İngiliz halkına ve bu saldırıda ebediyete intikal edenlerin yakınlarına başsağlığı, yaralananlara şifa diledi. 
     
     İSTİHBARAT ÖRGÜTLERİ ARASINDA İŞBİRLİĞİ 
     "Bu terörle mücadelede bizler yine aynı konumdayız, aynı noktadayız, çünkü terörle mücadeleye ülkemizde aynı şekilde devam ediyoruz" diyen Erdoğan, bunun sadece sınırları belli olan bir sıkıntı olmadığını, sınırları belli olmayan bir sıkıntı olduğunu kaydetti. Erdoğan, "Özellikle istihbarat örgütlerimizin birbirleriyle olan dayanışmaları ve bu dayanışma neticede meydana gelecek olan bilgilerin belli bir havuzda toplanması suretiyle buna karşı tedbirlerin geliştirilmesinin gereğine de inanıyor ve savunuyorum" dedi. 
     Irak’ta kaçırılan Mısır büyükelçisinin de öldürüldüğü haberini aldıklarını belirten Erdoğan, "Bundan dolayı da yine Mısır halkına başsağlığı diliyorum ve terörü, nereden gelirse gelsin, gerek şahsım ve millet olarak lanetlediğimizi açıkça ifade etmek istiyorum" diye konuştu. 
     
     "TOPLANTILAR CİDDİ KAZANIMLARA VESİLE OLACAK" 
     Başbakan Erdoğan, dün sabah başlayan Sun Valley toplantılarında yaptığı sunumda ağırlıklı olarak İslam ve demokrasi konularına değindiğini dile getirerek, toplantının soru-cevap bölümüyle birlikte olumlu bir neticenin hasıl olduğuna inandığını kaydetti. Erdoğan, "İnanıyorum ki, iş dünyasının ABD’deki ağırlıklı, güçlü temsilcilerinin bir arada olduğu bu toplantılarımız, dünyanın geleceği noktasında da özellikle düşünsel bir bütünlüğe gitme noktasında veya bunların müzakere masasına yatırılması noktasında, çok ciddi kazanımlar elde etmemize vesile olacaktır. Dün de ifade ettiğim gibi, küresel barış birbirimizi anlamak, yakından daha iyi tanımaktan geçiyor" dedi. 
     Bazı şirketlerin yönetim kurulu başkanlarıyla ve CEO’larıyla üst yönetici birebir görüşmelerinin olduğunu da ifade eden Erdoğan, bunun içinde medya dünyası, bilişim teknolojisinin ağırlıklı temsilcileri ve sağlık sektöründen temsilcilerin yer aldığını kaydetti. Kendileriyle akşam saatlerine kadar devam eden ikili görüşmeler yaptığını belirten Erdoğan, "Tabii içlerinde ülkemizde yatırımları olanlar olduğu gibi, olmasını istediğimiz firmalar da vardı. Temennim odur ki, bu attığımız adımlarla ülkemize doğrudan yabancı sermayenin girmesi konusunda olumlu gelişmeleri yakalarız" diye konuştu. 
     Erdoğan, bugün San Francisco’ya geçeceğini belirterek, burada bir düşünce kuruluşunda konuşma yapacağını ve Türk vatandaşlarıyla bir toplantı gerçekleştireceğini bildirdi. 
     
</TEXT>
</DOC>
