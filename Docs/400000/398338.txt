<DOC>
<DOCNO> 398338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/ydilmen.html </URL>
<DATE> 2005/11/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Hesabını bilen derbiyi kazanır Fenerbahçe 
</HEADLINE>
<TEXT>


Daum'un bence Volkan'ı dinlendirmesi gerek. Çok demoralize oldu. Anelka ise ya forvetin arkasında yüzü kaleye dönük oynamalı, ya da yanında bir partner bulundurmalı. Yoksa sıkı markaj altında küsüyor, maçtan kopuyor 


Galatasaray ile Fenerbahçe arasındaki maçlarda uzun yıllardır ev sahibi takımlar hep üstünlük sağlıyor. Bu maçta psikolojik açıdan Fenerbahçe daha rahat olacak. Hafta içi Milan mağlubiyeti, daha doğrusu kötü oyun ve farklı skor yüzünden derbiyi özür olarak görebilirler. Galatasaray ise kaybederse fark altıya çıkacağı için gerginlik yaşayabilir. Ayrıca taraftar, yönetim ve oyuncu problemleri su yüzüne çıkabilir. Fenerbahçe kaybederse Daum yüksek sesle tartışılmaya devam edilecek ama kazanırsa işi yarılayacak. 

Avantajları çok 
Fenerbahçe'nin avantajları taraftar baskısından etkilenmeyen, gördüğünü çalan bir hakemle oynayacak. Duran toplarda da üstünlük sağlayabilir. Alex oynamasa bile Hakan Şükür'ün dışında Song ve Tomas da dahil Galatasaray'da iyi kafaya çıkan oyuncu fazla yok. Galatasaray her zaman oyuna tempolu başladığı için Fenerbahçe bu dakikaları atlatırsa maçın gidişatını lehine çevirir. Öne geçerse, Gerets risk alacağından Anelka ve Tuncay gibi araya koşu yapan hızlı adamlarla farka bile gidebilir. 
Galatasaray'ın avantajları karşılarında demoralize olmuş bir kaleci ve savunma elemanları var. Buna karşılık ligin en etkili forvet elemanlarına sahipler. Üstelik gol kralı Ümit Karan bile oynamamasına rağmen. Ayrıca araya atılan toplarda Fenerbahçe savunmasında bir kişi hep ofsaytı bozuyor. Örnek geçen yılki kupa finali. 
Oyunun en kilit oyuncuları Galatasaray'dan Saidou, Ergün, Fenerbahçe'den Aurelio ile Appiah olur. Hem karşılarında Necati ve Anelka gibi kaleye direkt oyuncular bulacaklar, hem de Iliç ve Anelka savunma yapmadığı için hücuma çıkışlarda rakibe oranla bir kişi fazla kalacaklar. İyi adam paylamışı yapıp, isabetli pas kullanmaları gerekecek. 

Deniz stoper oynar 
Volkan, Türk futbolunun önümüzdeki 10 yılına damgasını vuracak yetenekli bir kaleci. Kötü oynamamasına rağmen son bir ay içinde çok gol yedi. 23 yaşındaki bir kaleci için bu yıkım olabilir. Uzun vadede toparlanamayabilir. Bence dinlendirilmesinde fayda var. Çünkü Milan maçında yediği dördüncü golden sonraki çaresizliği ne kadar demoralize olduğunun bir göstergesiydi. Ayrıca Deniz benim ölçülerimde sadece stoper oynar. Ondan sol bek veya orta sahada yararlanmak, hem kendisine, hem Fenerbahçe'ye zarar getirir. Anelka da ya forvetin arkasında olmalı, ya da yanında bir partner bulunmalı. Tek kaldığı zaman oyundan kopuyor, küsüyor. 



</TEXT>
</DOC>
