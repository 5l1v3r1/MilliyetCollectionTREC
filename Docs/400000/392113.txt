<DOC>
<DOCNO> 392113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/spor/ygokce.html </URL>
<DATE> 2005/11/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Halsiz ve çaresiz 
</HEADLINE>
<TEXT>



Beşiktaş Sevilla'da kendi gerçekleriyle yüzleşti. Peş peşe gelen ve genellikle birbirinin aynı olan sakatlıklar herşeyden önce kondisyon yetersizliğinin sonucu. Sakatlıklar kadroda sürekliliği engelliyor. Oynayabilenler ise dayanıklı ve dirençli değil. Takımın genelinde müthiş bir kondisyon yetersizliği var. Bugüne kadar bu yetersizlikleri gördüğü halde önlem almayan tüm hocaların canı sağolsun Beşiktaş dün ancak bir saat dayanabildi. Kondisyonun, gücün tükendiği dakikalarda da topluca çöktüler. Sevilla forvetlerini ceza alanına buyur edip golleri seyrettiler. 

İlk yarı iyiydi 
Sevilla Beşiktaş'a göre daha tecrübesiz ve kalitesi yeterli olmayan bir takım. Ne var ki, onlar İspanyol liginde mücadele ediyor. Beşiktaş ise Türkiye Ligi'nin standartlarını aşamamış bir takım. Bana sorsalar "Tümer mi Saviola mı " diye, hiç kuşkunuz olmasın bizimkini tercih ederim. Ama o Tümer dahil Beşiktaş tümüyle sahip olduğu topu bir şuta dönüştüremeden, olgun bir pozisyona sokamadan kaybediyor. İbrahim Akın ve Ailton ilk yarıda buldukları toplarla ciddi bir gol vuruşu yapamadılar. Orta alanda kazanılan topları Beşiktaş çabuk oyunla rakip cezaalanına sokup Sevilla'yı zorlayamadı. İlk yarıda İspanyol takımına sadece bir pozisyon verdiler. Fabiano cezaalanına girdi ve topu kırdı İspanyol takımı hücumda oldukça zorlandı. Şansını dışardan attığı şutlarla aradı, golü bulamadı...Okan, Kleberson, Koray ve Tümer rakibe iyi bastılar, topu kazanıp hücuma yöneldiler. Ama onlar da bu topları kullanacak çabukluk ve beceriden yoksun kaldılar. 60. dakikadan sonra Beşiktaş'ın orta alanı çöktü. Sevilla'nın baskısı altında 40 metrenin içinde hapsoldular. Yerleşme ve pozisyon alma yanlışları topa telaşla müdahaleleri peş peşe iki gol getirdi. Sonra da bir üçüncüsünü buldular. 

Youla işsiz kaldı 
Benim kontrataktan yararlanacağını umduğum Youla da bu yorgun ve solmuş takımın atamadığı toplar yüzünden işsiz kaldı. 
Gerçekçi olmak gerek. Beşiktaş'ın bu gruptan çıkması artık çok zor. Zenit'i yenmesi ve Guimaraes'den puan getirmesi gerekiyor. Bu takım için hayal kurmak bile zor. Tigana sanırım içinde bulunduğu gerçeği dünkü maçta daha iyi kavramıştır. Yanında dünya rekortmeni bir kondisyoner getirdi. Jean Charles Trouabal'ın çok işi var. Bu takıma önce çalışma disiplini, sonra güç kazandırmak ve devre arasındaki yoğun mesaiden sonra lig için yeni bir kimlik kartı çıkartmak şart. O kimlik kartında sanırım Fransız pasaportlu yeni yabancılar da olacak 



</TEXT>
</DOC>
