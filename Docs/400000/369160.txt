<DOC>
<DOCNO> 369160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo07.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacı cenneti 
</HEADLINE>
<TEXT>


Süper Lig'de 2005 - 2006 sezonunda da samba rüzg rı esecek. Kulüpler toplam 77 yabancıyla resmi sözleşme yaparken, Brezilyalılar 19 oyuncuyla ilk sırayı aldı 

HABER ARAŞTIRMA AYŞE YEŞİN 


Süper Lig takımları Brezilyalı futbolcuları sevdi. Kulüplerimiz geçen yıl olduğu gibi 2005 - 2006 sezonu için de ilk sırada sambacıları tercih etti. Geçtiğimiz hafta start alan ligde mücadele eden 18 kulüp, kadrolarını güçlendirmek için toplam 77 yabancı futbolcuyla resmi sözleşmeler yaparken, Brezilyalılar 19 oyuncuyla ilk sırayı aldı. 
Kulüplerin bu tercihinde son 2 yılın şampiyonu Fenerbahçe'nin denediği Brezilyalı aşısının tutması etkili oldu. Alex de Souza, Marco Aurelio, Fabio Luciano ve Marcio Nobre'nin sergilediği üst düzey performans ve uyum, diğer kulüplerin Brezilyalı oyunculara olan ilgisini artırdı. 
Fenerbahçe aynı Brezilyalı oyuncularla yoluna devam etme kararı alırken, Beşiktaş'ta Ailton ve Kleberson, Trabzonspor'da Fabiano Eller ve Jefferson, Büyükşehir Belediyesi Ankaraspor'da Tita, Jaba ve Wederson, Gençlerbirliği'nde Marcio Oliveira, Kayseri Erciyesspor'da Cesar, Konyaspor'da Batista, Sivasspor'da Anderson ve Ferreira Bastos, Malatyaspor'da Toledo, Vestel Manisaspor'da ise Fabio Vasconcelos forma giyecek. 

Beş kulüp bitirdi 
Transfer borsasında en çok rağbet görenler listesinin ikinci sırasına 6'şar futbolcu ile Bulgar ve Kamerunlu futbolcular otururken, Tunus'tan 5 oyuncu ile resmi sözleşme yapıldı. Yeni sezonda Sırbistan - Karadağ, Mısır ve Çek Cumhuriyeti'nden 4'er, Macaristan'dan 3, Kolombiya, Gine, Fransa, Gana, Hırvatistan, İsveç, Avusturalya, Nijerya'dan 2'şer, Romanya, Finlandiya, Slovakya, Makedonya, Arnavutluk, Bosna - Hersek, Libya, Sierra Leone, Kore ve Polonya'dan da 1'er futbolcu Süper Lig'i renklendirecek. İlk 11'de 6 yabancı futbolcu oynatma hakkı bulunan kulüplerden sadece 5'i, geride kalan sürede bu imkanını kullanabildi. Fenerbahçe, Trabzonspor, Beşiktaş, Büyükşehir Belediyesi Ankaraspor ve Gençlerbirliği 6 yabancı ile sözleşme imzalarken, diğer kulüpler bu sayıya ulaşamadı. Galatasaray, Kayseri Erciyes ve Samsun 5'er yabancı oyuncuyu kadrolarında bulunduruyor. Vestel Manisaspor ve Sivasspor 4, Çaykur Rizespor, Gaziantepspor, Kayserispor, Konya, Malatya ve Ankaragücü 3'er, Diyarbakırspor da 2 lejyoner ile lige başladı. 


</TEXT>
</DOC>
