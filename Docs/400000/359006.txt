<DOC>
<DOCNO> 359006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy01.html </URL>
<DATE> 2005/07/07/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Erdoğan, dünyanın önde gelen şirket sahipleri ve CEO'ları ile görüştü 
</HEADLINE>
<TEXT>

     Adem Kadam-Bülent Keneş bildiriyor 

      Başbakan Recep Tayyip Erdoğan, dünyanın önde gelen şirketlerinin sahipleri ve CEO'ları ile görüşerek Türkiye'ye yatırım çağrısı yaptı. 
     Başbakan Erdoğan, Sun Valley Konferansı çerçevesinde dünya ekonomisinde önemli yeri olan Dell, Intel, Sony, Coca Cola, News Corporation, Tyco ve Associated Press şirketlerinin sahipleri ve CEO'ları ile biraraya geldi. Edinilen bilgilere göre, Başbakan Erdoğan, ayrı ayrı yaptığı görüşmelerde dünyaca ünlü dev şirketlerin Türkiye'ye yatırım yapması çağrısında bulundu. 
     Türkiye'deki yatırım imkanlarını, özellikle de yabancı yatırımlar için sağlanan kolaylıklar ve teşvik bölgelerinin özellikleri konusunda bilgiler veren Başbakan Erdoğan'ın, başta Türkiye'de hayata geçirmek istediği ''Silikon Vadisi'' konusunda olmak üzere, yabancı yatırımcıları Türkiye'ye davet ettiği öğrenildi. 
     Erdoğan'ın gerçekleştirdiği görüşmelerde herhangi bir yatırımın ön görüşmesinin yapılmadığı, genel anlamda bir yatırım çağrısı yapıldığı ve özel bir yatırım alanının bu görüşmelerde gündeme gelmediği belirtildi. 
     Türkiye'de yabancı yatırımlar için geniş imkanlar sağlandığını kaydeden Erdoğan'ın, ''Türkiye yatırım için doğru bir adres. Türkiye'nin coğrafi konumu, Avrupa Birliği ve Balkanlar ile Ortadoğu ve Asya arasında bir köprü olması, siz yatırımcılar için de oldukça cazip imkanlar sunuyor'' dediği bildirildi. 
     Sun Valley Konferansı'na Meksika ve Kanada liderleri dışında bugüne kadar katılan tek lider olan Erdoğan'ın, görüşmelerde Türkiye'ye bazı konularda haksızlık yapıldığını dile getirdiği ve Türkiye'nin dünyada doğru tanıtılması konusunda destek istediği de ifade edildi. 
     Şirket sahip ve yöneticilerinin de, Başbakan Erdoğan'ın, konferansın açılışında yaptığı konuşmadan çok etkilendiklerini söyledikleri ve Türkiye'nin bölgesinde çok önemli rol oynayan bir ülke konumunda olduğunu belirttikleri kaydedildi. 
     Türkiye'de yatırım imkanları konusunda Başbakan Erdoğan'dan bilgi isteyen şirket sahip ve yöneticilerinin, ''Yabancı yatırımcılara sağlanan kolaylıklar neler '' ve ''Türkiye'de ne tür yatırımlar yapabiliriz '' sorularını yönelttikleri kaydedildi. 
     Başbakan Erdoğan'ın dünyanın önde gelen şirketlerin sahip ve yöneticileri ile yaptığı görüşmelere, Devlet Bakanı ve Başmüzakereci Ali Babacan, Maliye Bakanı Kemal Unakıtan ile Başbakan Erdoğan'ın Veri Koordinatörü Cüneyd Zapsu'nun da katıldığı öğrenildi. 
     
</TEXT>
</DOC>
