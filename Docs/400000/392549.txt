<DOC>
<DOCNO> 392549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun20.html </URL>
<DATE> 2005/11/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Papapetru Kıbrıslı Türkleri 1963'ten 1974'e kadar gettolarda tuttuk 
</HEADLINE>
<TEXT>

     Güney Kıbrıs'taki Birleşik Demokratlar Hareketi'nin EDİ lideri Mihalis Papapetru, ''1963'ten 1974'e kadar, insan haklarına ve hiçbir şeye önem vermeden Kıbrıslı Türkleri gettolarda kapalı tuttuklarını'' söyledi. 
     Eski Rum yönetimi liderlerinden Yorgo Vasiliu'nun ardından EDİ genel başkanlığına seçilen Papapetru, Alithia gazetesine yaptığı açıklamada, ''Kendimizi, rahat ve iyi hissediyorduk, çünkü Kıbrıs Cumhuriyeti tamamen Yunanlaşmıştı'' diye konuştu. 
     ''Aynı politikayla devam etmeleri durumunda de facto bölünmenin geri dönülemez bir hal alacağını'' belirten Papapetru, şöyle konuştu 
     ''1963'ten 1974'e kadar, insan haklarına ve hiçbir şeye önem vermeden Kıbrıslı Türkleri gettolarda kapalı tuttuk. Kendimizi, rahat ve iyi hissediyorduk, çünkü Kıbrıs Cumhuriyeti tamamen Yunanlaşmıştı ve rahatsız edici Kıbrıslı Türkler ayaklarımızın içinde dolaşmıyorlardı. Ancak bu durum, kara bir sabah, Kıbrıs'ın yarısının 'işgaline' sebep oldu. Aynı hatayı bir daha tekrar etmeyelim, bir kez daha hüküm süreceğimize inanmayalım.'' Kıbrıs sorununa da değinerek, ''müzakerelerin doğru ön hazırlığının yapılması gerektiği ifadesinin tutsağı olunduğu'' görüşünü dile getiren Papapetru, ''en büyük tehlikenin, son 30 yıldır gerçekleştirilmiş olan hakemliğin ve takvimlerin bulunmadığı bir girişimin başlaması olduğunu'' kaydetti. 
     Papapetru, Rum yönetimi lideri Tasos Papadopulos'un ''en tutarlı politikacılardan biri olduğunu ve çizgisini kolay kolay değiştirmediğini'' savunarak, Papadopulos'un Kıbrıs'ta ''başarılması mümkün olan bir çözümü istemediğini, Papadopulos'un aklında olan çözüm şeklinin ancak hayalde başarılabileceğini'' ifade etti. 
     KKTC Cumhurbaşkanı Mehmet Ali Talat'ın ''son zamanlarda bazı hatalar yaptığını ve bunlardan bazılarının ciddi olduğunu'' iddia eden Papapetru, buna rağmen Talat'ın ''Kıbrıs sorununu çözme, uzlaşı ve yeniden birleşme gücü olduğunu'' söyledi. 
     Papapetru, daha önce Rum basınına yaptığı açıklamada, EOKA'nın Kıbrıslı Türkleri katlettiği itirafında bulunmuştu. 
     O zaman EDİ Başkan Yardımcısı olan Papapetru, Rum gazetelerinde 8 Nisan'da yayımlanan açıklamasında, ''1963'ten önce devlet ve devlet dışı unsurlar, Akritas planını hayata geçirmek ve Kıbrıslı Türkleri katletmek için, ben de dahil olmak üzere, öğrencilere silah eğitimi verdi'' demişti. 
     
</TEXT>
</DOC>
