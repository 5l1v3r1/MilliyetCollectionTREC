<DOC>
<DOCNO> 390456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy10.html </URL>
<DATE> 2005/10/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Anayasa değişikliği AKP'ye geri adım attırdı 
</HEADLINE>
<TEXT>

     ANKARA Milliyet 

Anayasa’nın bütçeyle ilgili 5 maddesinde değişiklik öngören teklifin ikinci tur oylamasında CHP'nin desteğini almak isteyen AKP hükümeti, Maliye Bakanı Kemal Unakıtan'a naylon fatura affı ile irticai faaliyetlere bulaştığı için yurtdışından geri çağrılan öğrencilere getirilen af düzenlemelerinden geri adım attı. Sözkonusu düzenlemeler başta olmak üzere 11 madde torba yasadan çıkarılırken, TBMM bu gece Anayasa değişikliğinin 2. tur oylaması için mesai yapacak. 
     TBMM'de dün AKP ile CHP arasında Anayasa'nın bütçeyle ilgili teklifine destek için torba kanununda yapılacak değişiklikler konusunda sıkı pazarlıklar yaşandı. AKP grup başkanvekilleri, CHP'nin "Unakıtan ve irtica affı çıkmazsa Anayasaya destek yok" şeklindeki direnmesi üzerine İngiltere'de bulunan Başbakan Recep Tayyip Erdoğan'a telefonla gelişmeleri aktardı. Erdoğan'ın onay vermesi üzerine AKP Grubu torba yasadan 11 maddeyi tamamen çıkardı. Tasarının, sanal ortamda kumar oynatılması ve vergilendirilmesini düzenleyen 2. maddesi ise, AKP'li milletvekillerinin ısrarı üzerine tasarıdan çıkarıldı. Tasarının TBMM'deki tartışmalı görüşmelerde CHP'nin eleştirilerini yanıtlayan Maliye Bakanı Kemal Unakıtan, "Bu maddeler bir daha buraya gelmeyecek" diye konuştu. Çekilen düzenlemelerin kronikleşen problemlerin çözümü için getirildiğini vurgulayan Unakıtan, "Anayasa değişikliğini tehlikeye sokmamak için geri çekiyoruz. Siz bu toplumun kronikleşmiş problemlerini çözmezseniz, beni istismar konusu yapmaya devam ederseniz bunun cevabını milletten alırsınız. Affa ihtiyacım yok. Herhangi bir maddenin arkasına sığınmıyorum. Artık gerçekten mağdur olanlar da kusura bakmasınlar" dedi. 
     
     28 Şubat tartışması 
     11 maddenin geri çekilmesi üzerine TBMM Genel Kurulu'nda 28 Şubat tartışması yaşandı. ANAP Grup Başkanvekili Süleyman Sarıbaş AKP'lilere, "Hakkı yenen kişiler ne olacak Anayasa oylaması için sattınız bu insanları, tıpkı üniversite kapılarında bıraktığınız diğer insanlar gibi. CHP ile koalisyon kurdunuz. Bu koalisyonun adı 28 Şubat koalisyonudur" dedi. Sarıbaş'a yanıt veren AKP Grup Başkanvekili Salih Kapusuz, "Herkes aynaya baksın. 28 Şubat’ı kabul eden, ona sahip çıkan ANAP’tır. Onun ardında olan sizsiniz. Eğer bunu 28 Şubat koalisyonu olarak takdim ederseniz, aynada kendinizi görürsünüz" diye konuştu. ANAP Grup Başkanvekili Ömer Abuşoğlu ise, "Sizde Anavatan Partisi’ni yok sayma kaprisi var. Siz gülün şimdi. 28 Şubat’ta kim istifa etti, kim imzayı attı ve gitti Bunu, bir daha düşünün" dedi. 
     AKP ile CHP'nin uzlaşması üzerine TBMM Genel Kurulu, bugün gece 23 00'ten sonra Anayasa değişikliği teklifinin 2. tur oylaması için mesai yapacak. 
     
</TEXT>
</DOC>
