<DOC>
<DOCNO> 354983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/spor/spo07.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şölen başlıyor 
</HEADLINE>
<TEXT>


21 ülkeden 3 bin 500 sporcunun mücadele edeceği İspanya'daki Akdeniz Oyunları bugün start alıyor. 305 sporcuyla yarışlara katılan Türkiye, ilk sınavını voleybol ve yüzmede verecek 

Almeria - Akdeniz Oyunları Murat Ağca 


Türkiye'nin spor tarihinde en büyük çıkarmasını yaptığı Almeria Akdeniz Oyunları bugün İspanya'da başlıyor. 305 sporcuyla bu dev organizasyonda mücadele edecek olan Türkiye, ilk sınavına bugün voleybol ve yüzmede çıkacak. 
21 ülkeden 3 bin 500 sporcunun katıldığı oyunlarda Erkek Voleybol Takımımız, ilk karşılaşmasını TSİ 23.00'te Fas ile oynayacak. Saat 09.30'da başlayacak yüzme seçmeleriyle, 10.00'da başlayacak plaj voleybolu elemelerinde de millileri-miz, dereceye girmek için mücadele edecek. 
Yıldız isimlerden kurulu iddialı kafilesiyle madalya klasmanında zirveyi hedefleyecek olan Türkiye futbol, basketbol, voleybol, hentbol, sutopu gibi takım müsabakalarında güçlü kadrolarıyla şampiyonluk kovalayacak. 

Yıldızlar topluluğu 
Ferdi müsabakalarda da Dünya klasmanında ilk sıralarda yer alan isimlerle mücadele edecek olan Ay - Yıldızlı ekibimiz, atletizmde Olimpiyat 3.'sü Eşref Apak, boksta Olimpiyat 2.'si Atagün Yalçınkaya, güreşte Olimpiyat 3.'leri Mehmet Özal ile Aydın Polatçı, halterde Olimpiyat Şampiyonu Nurcan Taylan ve 3.'sü Sedat Artuç, karate de Dünya Şampiyonları Haldun Alagaş ve Yıldız Aras'la İspanya'yı sallamaya hazırlanıyor. 
14 Akdeniz Oyunu'nun tümüne katılan Türkiye, şu ana kadar 213 altın, 131 gümüş ve 149 bronz olmak üzere 493 madalya kazanırken, en başarılı sonucu 1993'te Fransa'da gerçekleştirilen organizasyonda elde etti. Milli ekibimiz, 34 altın, 20 gümüş ve 10 bronz madalya alarak en iyi sonuca imza attı. 

'Geçmişe sünger çektim' 

Gençlik ve Spor Genel Müdür Vekili Mehmet Atalay'ın özel izniyle İspanya'ya giden Nurcan Taylan, zorlanmadan birincilik kürsüsüne çıkacağını iddia etti 

İspanya'daki Akdeniz Oyunları'nda, Gençlik ve Spor Genel Müdür Vekili Mehmet Atalay'ın özel izniyle yarışacak olan ilk bayan Olimpiyat Şampiyonu Nurcan Taylan, geçmişte yaşanan tatsız olaylara sünger çektiğini söyledi. 
Almeria'da Dünya Halter Şampiyonası öncesi ciddi bir sınav vereceğini belirten Taylan, "Burada hedefim tabi ki, altın madalya. Ancak daha da önemlisi Dünya Şampiyonası'nda zirveye çıkmak istiyorum. Almeria'ya hazır geldim. Çok ciddi bir rakibim olacağını sanmıyorum. Kendimi fazla zorlamak yerine, ne gerekiyorsa o kadarını yapacağım" dedi. Almeria'da İspanyol güzelleriyle MİLLİYET'e poz veren Taylan, "Bazı şeyleri kafamdan sildim. Şimdi sadece halteri düşünüyorum. Benim ve federasyonum için yeni bir dönem başlıyor" diye konuştu. 

Almeria'nın meleği Arantxa Sanchez 

İspanyollar'ın eski yıldızı, Zidane ile birlikte Akdeniz Oyunları'nın iyi niyet elçiliğini üstlendi 

Dünya tenisinin İspanyol eski yıldızı Arantxa Sanchez, Akdeniz Oyunları için İspanya'da yer alan isimler arasında. Fransız futbolcu Zinedine Zidane ile birlikte oyunların iyi niyet elçiliğini üstlenen Sanchez, Almeria 2005'in çok başarılı geçeceğine inandığını söyledi. Çok istemesine rağmen Akdeniz Oyunları'nda hiç mücadele edemediğini belirten Sanchez, "Almeria'da özellikle tenis maçlarını kaçırmayacağım. Wimbledon için de Federer'i favori görüyorum. Bayanlarda ise herkes kazanabilir" açıklamasını yaptı. 

Yoğun güvenlik önlemi 

İspanya'da ETA terörü ve Almeria'nın Afrika kökenlilere karşı ırkçı saldırıların yaşandığı bölge olarak bilinmesi güvenlik önlemlerini maksimuma çıkardı. Oyunlar sırasında yaklaşık 4 bin resmi ve sivil güvenlik görevlisi çalışacak. 24 saat kontrol altında tutulacak olan oyunlar sırasında bir sporcuya bir güvenlik görevlisi düşüyor. 

PROGRAM 
VOLEYBOL 
13.30 Türkiye - Fas 

YÜZME 
BAYANLAR 
09.30 50 m sırtüstü 
Derya Erke 
09.30 100 m kurbağalama 
İlkay Dikmen 
09.30 400 m serbest 
Yasemin Taşkın 
ERKEKLER 
09.30 100 m kurbağalama 
Ömer Arslanoğlu - Engin Can Eter 

PLAJ VOLEYBOLU 
10.00 Erkekler eleme 
10.00 Bayanlar eleme 


</TEXT>
</DOC>
