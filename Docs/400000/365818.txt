<DOC>
<DOCNO> 365818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/yasam/axyas01.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Sistemi'nin 10. gezegeni bulundu 
</HEADLINE>
<TEXT>


Güneş'ten 15 milyar kilometre uzakta, bir 'yılı' 560 'Dünya yılı' olan bir gezegen bulundu, 9 gezegenli Güneş Sistemi tarihe karıştı 

Sema Emiroğlu - New York 

ABD'li gök bilimciler, Güneş Sistemi'nin uzak bölgelerinde Plüton'dan daha büyük bir gezegen keşfettiklerini açıkladı. 
Taş ve buzdan oluşan, Güneş'ten uzaklığı Dünya'nın 97 katı olan gezegene geçici olarak '2003UB313' adı verildi. '2003UB313'ün çapının 3 bin 380 kilometre ile Plüton'dan 1 ile 1,5 kez daha büyük olduğu tahmin ediliyor. 

2003'te 'fark edildi' 
Güneş'ten tam 14 milyar 984 milyon kilometre uzaklıkta bulunan yeni gezegen, yörüngedeki dönüşünü de tam 560 'Dünya yılı'nda tamamlıyor. 
Yeni gezegeni, Pasadena kentindeki California Teknoloji Enstitüsü'nde gök bilimci olan Mike Brown buldu. 
Brown, Amerikan Uzay ve Havacılık Dairesi'nin NASA desteklediği araştırmayı ve keşfi, Gemini Gözlemevi'nden Chad Trujillo ve Yale Üniversitesi'nden David Rabinowitz ile birlikte yaptı. Brown, yeni gezegenin fotoğrafının ilk kez 31 Ekim 2003 tarihinde çekildiğini, ancak ocak ayında yeniden yapılan analizler sırasında bu cismin bir gezegen olduğunun belirlendiğini kaydetti. Bu keşifle, Plüton'un 75 yıl önce bulunmasından sonra ilk kez Güneş Sistemi'nde bir gezegenin varlığı keşfedilmiş oldu. 


</TEXT>
</DOC>
