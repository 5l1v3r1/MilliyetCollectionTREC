<DOC>
<DOCNO> 398412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko15.html </URL>
<DATE> 2005/11/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
10 adet hızlı tren seti geliyor... 
</HEADLINE>
<TEXT>

     Demiryollarının modernizasyonu çerçevesinde yapımı gündeme gelen ''hızlı tren'' güzergahlarında kullanılmak amacı ile ihale çalışmaları son aşamaya getirilen hızlı tren setleri gün sayıyor. 
     Ankara-İstanbul, Ankara-Konya hızlı tren projelerinde kullanılacak 10 adet hızlı tren setinin, Türkiye'ye getirilmesi konusundaki çalışmalarda geri sayım başladı. 
     TCDD Genel Müdürlüğü yetkililerinden edinilen bilgiye göre İspanya'da yerleşik CAF firmasından temin edilecek hızlı tren setleri saatte 250 km hıza sahip. Bir set, 419 yolcu kapasiteli ve 6 vagondan oluşuyor. Yolcu güvenliği ve konforu açısından her türlü donanıma sahip olan hızlı tren setlerinde vakumlu tuvalet, klima, video TV ve müzik yayın sistemi, engelliler için donanım kapalı devre görüntü kayıt sistemi, bilgisayar kontrollü diagnostik araç kontrol ve takip sistemi bulunuyor. 
     Türkiye'de ilk kez iki önemli güzergahta kullanılacak olan hızlı tren setleri 7 yıl ödemesiz, 15 yıl geri ödemeli olmak üzere toplam 22 yıl vadeli, sabit yüzde 13 faizli dış krediyle temin edilecek. 
     Tren setleri, Ankara-İstanbul Hızlı Tren Projesi'nin 1. etabını oluşturan ve 2006 yılı içerisinde bitirilmesi hedeflenen Ankara-Eskişehir kesiminde kullanılacak ve bu kesimdeki seyahat süresi yaklaşık 60 dakika olacak. 
     Ayrıca bu setler, ihale teklifleri Aralık 2005'de alınacak Ankara-Konya Hızlı Tren Projesi'nde de kullanılacak. 
     
</TEXT>
</DOC>
