<DOC>
<DOCNO> 356159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun11.html </URL>
<DATE> 2005/06/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Rum basını Türk hükümeti Amerikan bankasına KKTC raporu hazırlattı 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS Rum Kesimi’nde yayınlanan Alithia gazetesi, merkezi New York’ta bulunan yatırım bankası Bear Stearns tarafından ’Ankara’nın talimatı ile’ Türkiye, KKTC ve Güney Kıbrıs’ta yapıldı iddia edilen bir araştırmaya yer verdi. Habere göre Bear Stearns bankasının uzmanı Timothy Ask, 6-10 Haziran tarihlerinde Ada’ya geldi ve araştırmalarda bulundu. Raporda, Türkiye’nin 3 Ekim’de AB ile müzakerelere başlamasının kesin olduğu ve Rumların da, Türkiye’nin Avrupa masasına oturmasına ihtiyacı bulunduğu vurgulandı. 
     Alithia gazetesindeki haberde, Başbakan Recep Tayyip Erdoğan’ın son haftalarda Bear Stearns’i seferber edip bir araştırma yaptırdığı ve bu araştırmanın sonuçlarının kendileri tarafından ele geçirildiği öne sürüldü. 
     
     ’SONUÇLAR BAŞBAKAN ERDOĞAN’IN ELİNDE’ 
     KKTC haber ajansı TAK’ın haberine göre Alithia gazetesi haberi manşetten, ’Bear Stearns’ın Raporunu Açıklıyoruz. Sahte Devletin Yeniden İlanı. Türk Tarafı Ambargonun Kaldırılması İçin Yöntem Arıyor’ şeklinde başlık ve spotlarla yayımladı. Gazeteye göre söz konusu araştırma şirketinin başlıca önerisi, ’Kıbrıs Türklerini uluslararası tecride mecbur eden yasal engellerin kaldırılması için KKTC’nin yeniden ilan edilmesi’ oldu. Alithia, Kıbrıs sorunu, Türkiye’nin üyelik perspektifi ve KKTC’ye yönelik ambargolarla ilgili tüm senaryoları içerdiğini iddia ettiği rapor için Türkiye’nin yanı sıra KKTC ve Güney Kıbrıs’ta da araştırmalar yapıldığını ve bunların sonuçlarının Başbakan Erdoğan’ın elinde bulunduğunu iddia etti. 
     Haberde, Kalkınma Piyasaları Birimi Müdürü Timothy Ash başkanlığındaki ekibin yürüttüğü araştırmanın, KKTC ve Güney Kıbrıs’a düzenlenen ’gizli ziyaretlerle’ tamamlandığı Türk hükümetine 2 rapor hazırladığı ve raporlardan birinin tamamen Kıbrıs sorunuyla ilgili olduğu öne sürüldü. Gazete, raporlarda en önemli sonucun, Güney Kıbrıs’a yapılan ve çok önemli devlet ve özel sektör ileri gelenleri ile yabancı diplomatlarla gerçekleştirilen görüşmelerden çıktığı savunuldu. 
     
     ’PAPADOPULOS’UN NİYETİ TÜRK TARAFINI YORMAK’ 
     Alithia’ya göre, Bear Stearns’in raporunda en önemli sonuçlar 4 madde ile şu şekilde sıralandı 
     - ’Kıbrıs Cumhuriyeti’, Türkiye’yi veto edecek güçte değildir. Geçen aralık ayındaki fiyasko bunu gösteriyor. 
     - ’Kıbrıs Cumhuriyeti’nin, Türkiye’nin Avrupa masasına oturmasına ihtiyacı var. 
     - Rum lideri Tasos Papadopulos, daha ziyade 2008 seçimlerinde yeniden seçilmekle ilgileniyor. Kıbrıs konusundaki niyeti Avrupai çözüm aramak suretiyle Türk tarafını yormak. 
     - Kıbrıslı Türkler Papadopulos’la taksimin ötesinde bir çözüme varamaz. 
     Gazete araştırmanın diğer sonuçlarını ilerleyen günlerde yayınlamaya devam edeceğini de bildirdi. 
     
</TEXT>
</DOC>
