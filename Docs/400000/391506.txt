<DOC>
<DOCNO> 391506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur13.html </URL>
<DATE> 2005/11/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Örnek koruyucu aile... 
</HEADLINE>
<TEXT>

     Kayseri'de bir koruyucu aile, yurttan aldığı 2 kız çocuğunun yanı sıra annesini trafik kazasında kaybeden yavru bir sokak kedisine de bakıyor. 
     Hacılar İlçesi'nde yaşayan Hatice Erciyes, AA muhabirine yaptığı açıklamada, 15 yıl önce Sosyal Hizmetler ve Çocuk Esirgeme Kurumu yuvalarına giderek gönüllü annelik yapmaya başladığını, bu sırada çocukların sevgi ve şefkate muhtaç olduklarına şahit olduğunu söyledi. 
     Erciyes, koruyucu aile olarak yetiştirme yurdundan aldığı 1 kız çocuğunu evlendirdiğini ve 2 torunu bulunduğunu, kızını evlendirdikten sonra kendisini boşlukta hissettiğini ve 2 kız çocuğu daha alarak onları okuttuğunu belirtti. 
     Malatya Çocuk Yuvası'nda yaşanan olayın kendisini ve 2 kızını çok üzdüğünü ifade eden Erciyes, ''Malatya'daki hadise Türkiye'nin diğer yurtlarında da olabilir. Televizyonda görüntüleri izlerken benim ve çocuklarımın psikolojisi bozuldu. Herkes şunu iyi bilmeli ki, yurtlarda yuvalarda kalan çocuklar, bizim de bir annemiz babamız olsun diye çırpınıyorlar. Aileler, çocuklarına bir kardeş çocuk daha getirsinler istiyorum'' dedi. 
     
     KEDİNİN DE KORUYUCU AİLESİ OLDULAR 

     Yanında kalan 2 kızını okutup evlendirdikten sonra yurttan yine kız çocuğu almak istediğini belirten Hatice Erciyes, koruyucu aile olarak sadece yetiştirme yurtlarından çocuk almadıklarını hayvanlara da aynı şefkatle yaklaştıklarını söyledi. 
     Erciyes, trafik kazasında annesini kaybeden yavru bir kediyi bir veterinerde tedavi ettirerek evine aldığını ve kedinin de bir aile bireyi gibi yaşamını sürdürdüğünü belirterek şunları kaydetti 
     ''Kedimin adı Boncuk. Trafik kazasında annesini kaybetmiş. Araç altında ezilen annenin kanını yaladığı için mikrop kapmış, hastalanmış. Bir yakınım, ağzı yüzü yara bere içinde kediyi bana getirerek buna ancak sen bakabilirsin dedi. Ben de veterinere götürdüm, iğne yaptırdım. Sağlığına kavuştu ve hiçbir şeyi kalmadı. Çocuklarım öksüz... Boncuk da öksüz kalınca onu da evime aldım.'' 
     
     'YURTLARDAKİ ARKADAŞLARIM DA AİLE YANINA VERİLMELİ' 

     Hatice Erciyes'in öz kızları kabul ettiği Özlem ve Esma, yurt ortamı yerine bir ailenin yanında kalmanın kendileri için en büyük mutluluk olduğunu belirterek, yurtlarda yaşanan suiistimallerin koruyucu aile sistemi sayesinde önlenebileceğini ifade ettiler. 
     Lise 1. sınıf öğrencisi Özlem, 4 yaşında öz anne ve babası tarafından terk edildiğini, ardından yakınları tarafından yetiştirme yurduna bırakıldığını, yurt ortamının ardından aile sıcaklığını hissetmenin mutluluk verici bir olay olduğunu söyledi. 
     Özlem, yurtlarda kalan çocukların sevgi ve şefkate muhtaç olduğunu hatırlatarak şöyle konuştu 
     ''Yurda yapılan koruyucu aile ziyaretleri sırasında benim için hayatımın en değerli varlıkları olan Hatice annem ve babamla tanıştım. Koruyucu aile olarak beni evlerine aldılar. Ben burada anne baba şefkatini gördüm. Benim yurtlarda kalan arkadaşlarımdan en büyük farkım bu. Onların annesi, babası ve akrabaları yok. Sevgi yok. Oradaki tüm arkadaşlarımın da bir aile yanına gitmesini ve sıcaklığı hissetmelerini arzu ediyorum'' dedi. 
     İlköğretim 6. sınıf öğrencisi Esma da yurt ortamında görmediği sevgi ve şefkati Erciyes ailesinde gördüğünü, Malatya Çocuk Yuvası'nda meydana gelen olaydan duyduğu rahatsızlığı gözyaşları arasında dile getirdi. 
     Su tesisatçılığı yaparak evinin geçimini sağlayan Mustafa Erciyes de aile reisi olarak eşinin daima yanında olduğunu ve aldığı kararlara saygı duyduğunu, Esma ve Özlem'i okutup ablaları gibi evlendirmeyi düşündüğünü belirtti. 
     
</TEXT>
</DOC>
