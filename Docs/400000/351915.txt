<DOC>
<DOCNO> 351915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo45.html </URL>
<DATE> 2005/06/14/ </DATE>
<TIME> 20.35 </TIME>
<AUTHOR>  </AUTHOR>
<HEADLINE>
Serkan Özsoy, Vestel Manisaspor'da... 
</HEADLINE>
<TEXT>

     Malatyaspor’un geçen sezon son altı maçında sahaya kaptan olarak çıkan eski Fenerbahçeli Serkan Özsoy, Vestel Manisasporlu oldu. 
     Tarık Almış Tesisleri’nde, Futbol Şube Sorumlusu Semih Vardarer ve Basın Sözcüsü Kenan Yaralı’nın da katıldığı törende Vestel Manisaspor’a 3 yıllık imza atan Serkan Özsoy, "Bundan sonra hedefimiz, Vestel’i Süper Lig’de üst sıralarda tutmak olacak" dedi. 
     Tecrübeli stoper, Vestel Manisaspor’un iyi transferler yaptığını ve mükemmel tesisleri ile şu anda Süper Lig’de dikkati çeken kulüplerin başında yer aldığını söyledi. 
     Bu arada, Tunuslu Muhammed Ali Gherteni de sağlık kontrolünden geçtikten sonra Tarık Almış Tesisleri’ne geldi. Gherteni, Müslüman bir ülke olan Türkiye’ye gelmekten mutlu olduğunu belirterek, bugün Tunus Milli Takımı’na seçildiği haberini de aldığını kaydetti. 
     Tunus’un Zarzis kulübü başkanının da katılacağı törenle 16 Haziran’da imza atacak olan Mohammed Ali Gherteni’nin kendi takımında geçtiğimiz sezon 8 gol atıp, 11 de asist yaptığı belirtildi. 22 yaşındaki genç orta saha oyuncusu, "Vestel’de her maçta gol atacağım" dedi. 
     Öte yandan, Çaykur Rizesporlu Zafer’in de yarın Vestel Manisaspor’a imza atacağı belirtildi. 
     
</TEXT>
</DOC>
