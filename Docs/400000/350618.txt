<DOC>
<DOCNO> 350618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun12.html </URL>
<DATE> 2005/06/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
New York Times ABD ve İngiltere 18 ülkenin borçlarını silmek istiyor 
</HEADLINE>
<TEXT>

     ABD'nin ve İngiltere'nin G7 ülkelerine, çoğu Afrika'da bulunan 18 ülkenin borçlarının silinmesi yolunda çağrıda bulunacağı öne sürüldü. 
     New York Times gazetesi, ABD Hazine Bakanı John Snow ve İngiltere Maliye Bakanı Gordon Brown'ın bugün ve yarın Londra'da düzenlenecek G7 ülkeleri ABD, Japonya, Almanya, İngiltere, Fransa, İtalya, Kanada maliye bakanları toplantısında bu fikri gündeme getireceklerini yazdı. 
     Gazetenin resmi bir Amerikalı kaynağa dayanarak verdiği haberde, ABD ve İngiltere'nin, borçlarının silinmesini önereceği 18 ülkenin toplam borcunun 16.7 milyar dolar tutarında olduğu belirtildi. 
     Haberde, Washington ve Londra tarafından gündeme getirilecek öneri kapsamında, 18 yoksul ülkenin her yıl Dünya Bankası'na ve İMF'ye ödemesi gereken toplam 1 milyar dolar faizden de muaf olacakları kaydedildi. 
     BM Genel Sekreteri Kofi Annan, 2005'in dünyadaki yoksullukla mücadele için bir ''karar yılı'' olduğunu belirterek, zengin ülkelere AB'yi izlemeleri ve yardım ile yatırımı artırmaları çağrısında bulunmuştu. 
     
</TEXT>
</DOC>
