<DOC>
<DOCNO> 352401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/guncel/gun05.html </URL>
<DATE> 2005/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'dan polis tayinine erteleme 
</HEADLINE>
<TEXT>


İSTANBUL Milliyet 

İstanbul'a tayinle gelecek polislerin az olmasının güvenlik açısından sorun yaratabileceği gerekçesiyle il dışına tayini çıkan polis ve müdürlerin gidişi geçici olarak durduruldu. Halen 27 bin polisin görev yaptığı İstanbul'da 2698 polis ile 78 müdür ve amirin başka illere tayini çıktı. Buna karşın, il dışından 600 emniyet mensubunun İstanbul'a gönderilmesi kararlaştırıldı. 
Bunun üzerine İstanbul Emniyet Müdürlüğü'ne bir yazı gönderen Emniyet Genel Müdürlüğü, yaklaşık 3 bin emniyet mensubunun bir anda İstanbul'dan ayrılmasının güvenlik zaafına yol açabileceği gerekçesiyle il dışı tayinlerin geçici olarak durdurulduğunu bildirdi. İstanbul dışına tayini çıkan polisler arasında, Terörle Mücadele Şube Müdürlüğü'nden 6 amir ve 65 memur, Asayiş Şube Müdürlüğü'nden 50 memur, Narkotik Şube Müdürlüğü'nden 2 emniyet amiri ve 5 başkomiser, Organize Suçlar Şube Müdürlüğü'nden de 45 polis memurunun bulunduğu öğrenildi. 


</TEXT>
</DOC>
