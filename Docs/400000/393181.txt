<DOC>
<DOCNO> 393181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur32.html </URL>
<DATE> 2005/11/08/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
YÖK protestosunda "Paris'e selam" sloganları... 
</HEADLINE>
<TEXT>

     Başkent’te yapılan Yükseköğretim Kurulu YÖK protestosu olaysız sona erdi. 
     Sosyalist Gençlik Derneği ile Ezilenlerin Sosyalist Platformu üyesi bir grup, öğle saatlerinde Ankara Üniversitesi Cebeci Kampusü’nde toplandılar. 
     Kortej halinde yürümeye başlayan göstericiler, Kolej kavşağını geçtikten sonra Ziya Gökalp Caddesi’nin tek şeridini trafiğe kapattılar. 
     Yürüyüş süresince "YÖK postalla geldi, isyanla gidecek", "Selam, selam, Paris’e bin selam", "YÖK’e hayır, özgürlük istiyoruz" sloganları atan göstericilerin, "Türk ve Kürt gençliği kardeştir, demokratik barış istiyoruz" ve "YÖK kaldırılsın, özgürlük istiyoruz" yazılı pankartlar açtıkları görüldü. 
     Çevik Kuvvet ekibinin panzerler eşliğinde oluşturduğu barikat önüne kadar ilerleyen göstericiler, burada yaptıkları basın açıklamasında, dünkü olaylarda gözaltına alınan arkadaşlarının serbest bırakılmasını istediler. 
     YÖK’ün kaldırılması istenen açıklamada, hükümetin eğitim politikaları da eleştirildi. 
     Göstericiler daha sonra yürüyerek Yüksel Caddesi’ndeki İnsan Hakları Anıtı önüne geçtiler. 
     Burada eğitim sistemini eleştiren konuşmaların ardından göstericeler olyaysız dağıldılar. 
     Devlet Opera ve Balesi sanatçısı Haluk Tolga İlhan da Yüksel Caddesi’ndeki öğrencilerin yanına gelerek, "Venceremos" marşını söyledi. 
     
</TEXT>
</DOC>
