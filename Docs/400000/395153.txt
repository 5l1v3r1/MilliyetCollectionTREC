<DOC>
<DOCNO> 395153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy25.html </URL>
<DATE> 2005/11/15/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan Başörtüsü yasağı bir sorun ve er geç çözülmelidir 
</HEADLINE>
<TEXT>

     Başbakan Recep Tayyip Erdoğan, üniversitelerde başörtüsü yasağı yüzünden yüz binlerce kızın okula gidemediğine işaret ederek, ''Bu bizim önümüzde bir sorundur ve er veya geç çözülmelidir'' dedi. 
     Erdoğan, Danimarka Avrupa Hareketi tarafından düzenlenen ''Medeniyetler arası ittifak Türkiye'nin rolü'' konulu toplantıda yaptığı konuşmadan sonra soruları yanıtladı. 
     Başörtüsü yasağına ilişkin bir soruyu yanıtlayan Erdoğan, ''Bu 8 yıllık bir süreçtir. Bu süreç içerisinde üniversiteye giden kızlarımız, başları örtülü olarak devlet üniversitelerinde ve vakıf üniversitelerinde başörtülü olarak derslere girememektedir. Bu, bana göre din ve vicdan özgürlüğünün, eğitim özgürlüğünün kısıtlanmasıdır'' dedi. 
     Erdoğan, bu ülkede gerilimlerin ortadan kalkması için toplumsal ve kurumlar arası mutabakata gerek duyulduğunu, bunun sadece AK Parti'nin değil, Türkiye'nin sorunu olduğunu vurguladı. Başbakan Erdoğan, ''Şu anda toplumumuzun büyük bir çoğunluğunda bu konuyla ilgili mutabakat var, ama maalesef kurumlar arasında mutabakat yok. Parlamento için de, kuvvetler ayrılığı noktasında da'' diye konuştu. 
     Başbakan Erdoğan, sözlerine şöyle devam etti ''AİHM'nin son kararı var. Ben bu kararlara şaşıyorum. Bazı hukuki yorumlara, bazı köşe yazarlarına baktığımız zaman, bizim yaklaşım tarzımızı 'Bunların hukuka saygısı yok' diye değerlendiriyorlar. Bu bir dosya kararıdır. Benim de böyle bir yorumum var. Ben cezaevine girdiğim zaman gazeteler 'Artık muhtar bile olamaz' diyorlardı. Recep Tayyip Erdoğan TC'ye Başbakan oldu. Neyle oldu Gene yargıyla, değişen, gelişen yasalarla oldu. AİHM'nin verdiği bu karara ben yargı kararı olarak uyarım, ama haklar, özgürlükler noktasında doğru bakmam. Niye Çünkü nasıl olur da bir insan başını örtüyor diye eğitim, din ve vicdan özgürlüğü ortadan kalkar 'İnanç hiçbir zaman yasanın önüne geçemez' diyor. Benim bu kızımın böyle bir iddiası yok ki... İnancı böyle olduğu için başını örtüyor, o halde saygı duymak lazım. Mahkemenin de bu konuda söz söyleme hakkı yoktur. Söz söyleme hakkı din ulemasınındır. Açarsın o dinin mensubuna, Musevi ise o dinin mensubuna, Hıristiyansa o dinin mensubuna sorarsın, bunun dinde gerçekten emredici bir hükmü var mı Varsa saygı duymak zorundasınız. Yoksa ayrı bir konudur, o zaman siyasi, ideolojik olur. O farklı bir olay. Dinde bunun yeri varsa saygı duymak zorundasınız. Ben diyorum ki dinde bunun yeri var. Biraz bu alanda mürekkep yaladık. Bu alanda hiç alakası olmayanların, İslam dininin aydınlarına sormadan böyle bir kararı farklı bir yere çekmek suretiyle vermek yanlıştır diye düşünüyorum. 
     Bu bizim önümüzde bir sorundur ve er veya geç çözülmelidir. Bu yüzden okula gidemeyen yüz binlerce kızımız var. Bu aşıldığı anda gidebileceklerdir. İmkanı olanlar Avrupa'ya, Amerika'ya gidiyor, okuma fırsatını buluyor ama imkanı olmayan mecburen kaderiyle baş başa kalıyor. Buna hakkımız yok. Kurumlar arası mutabakat sağlandığı anda bu sorun aşılacaktır diye inanıyorum ve bu inancımı koruyorum.'' 
     
     'ZORLUKLARI AŞACAĞIZ' 
     Erdoğan, Türkiye'nin AB'ye katılımına ilişkin bir soru üzerine, 3 Ekim sonrası sürecinin kendileri için uzun bir yolculuk olduğunu belirterek, önlerindeki 35 dosyanın hepsini tek tek başaracak güçte olduklarını kaydetti. 
     Türkiye'nin 1996'dan beri gümrük birliğinde olduğu için zaten kurumlarını AB üyesi ülkelerinkiyle uyumlu çalışabilecek düzeye taşımış durumda bulunduğunu söyleyen Erdoğan, her alanda uyum çalışmalarının devam ettiğini, eksikliklerin giderildiğini belirtti. 
     Esas olanın uygulama olduğunun altını çizen Erdoğan, ''Bir zihniyet değişikliği söz konusu olduğu için zaman alıcıdır. Siyasi irade olarak kararlıyız ve başaracağız. Dost ülkelerin deneyimlerinden yararlanıyoruz, dayanışma içindeyiz. Zorluklar tabii olacaktır, bunlar da aşacağız'' dedi. 
     İşkence iddiaları konusundaki bir soruyu da yanıtlayan Erdoğan, bu konuda müracaat edilmesi gereken merciler değil de, ideolojik gruplara danışılarak kararlar verildiğinden yakındı ve şunları söyledi 
     ''Bu konuda maalesef müracaat edilmesi gereken merciler değil de, ideolojik gruplara danışılarak kararlar veriliyor. 'Türkiye'de işkence vardır' ifadesini kabul etmiyorum. Ben masa başında yazışarak gelmedim, damdan düşerek geldim. O çileleri yaşayarak, bilerek gelen bir kişiyim. Devletin kurumları içinde bir işkence ispatlandığı anda gerekeni yaparız. Ama böyle bir şey yokken bu ifadeler AB Komisyonu'nun genişlemeden sorumlu üyesi Olli Rehn'den bile gelse kabul etmem. İsmini vermeye gerek yok, bir dernek burada bilgi kaynağıdır. O derneğin verdiği bilgiyle bu adım atılmaz. Bunun yolu vardır. Bilgiyi, belgeyi, raporu ortaya koyarsınız, gereğini yaparız. Gereğini yapmak görevimizdir. Bunlar Fransa'da, Almanya'da, İngiltere'de, buralarda olmuyor mu Televizyonlarda Avrupa ülkelerinde olanları, polisin yaptıklarını niye göstermiyorsunuz Anlık olaylardır. Bu olaylar bir şeylerin birikiminden sonra oluyor. Bunları daha objektif, daha pozitif değerlendirmekte büyük fayda var diye düşünüyorum.'' Erdoğan, ''Kadın hakları konusunda eksiklerimiz var, ama yılların birikimi söz konusudur. Bazı gelenekleri aşmak kolay değil'' dedi. AK Parti'de de kadın milletvekili sayısının çok düşük olduğunu ifade eden Başbakan Erdoğan, ancak oranının iki yıl sonraki seçimlerde çok artacağını söyledi. 
     
     'ŞU ANDA REFERANDUMLARI DÜŞÜNMÜYORUZ' 
     Erdoğan, bir başka soru üzerine, ''AB üyesi ülkelerde müzakere süreci bittikten sonra bazı ülkeler referanduma gidecek. Bunlardan birisi Fransa. Şu anda referandumları düşünmüyoruz. Sadece AB müktesebatında neler varsa bunları yerine getirmenin gayreti içerisindeyiz'' diye konuştu. Bu süreçte halkların olaya bakışının değişebileceğini ifade eden Erdoğan, özetle şöyle devam etti 
     ''Olmazsa ne olur Olacağı zamanı bekleriz. Bizim kaybedeceğimiz bir şey yok. Biz zaten yürüyoruz. Biz bu günlere AB ile gelmedik. Ben göreve geldiğimde kişi başına milli gelirimiz 2172 dolardı. Şu anda 5000 dolara ulaştı. Nominal faiz yüzde 70'ten yüzde 14'e, enflasyon yüzde 34'ten yüzde 8'in altına düştü. Türkiye'nin son 3 yılda büyüme hızı yüzde 8 oldu, bu yıl hedef yüzde 5'tir ve bu hedefi yakalayacağız. Göreve geldiğimizde Türkiye'ye gelen turist sayısı 10 milyonun altındaydı, şimdi 20 milyonun üzerine çıkmıştır. Çalışacağız, çok daha iyi günlere ulaşacağız. Enformasyon alanında açığımızı gidermemiz lazım. Türkiye'nin kabulü o zaman hızlanacaktır.'' Türkiye'de uyum reformları değişiminin bir ''sessiz devrim'' olduğunu söyleyen Erdoğan, insan hakları konusunda da çalışmaların devam ettiğini anlattı ve çeşitli bilgiler verdi. 
     Başbakan Erdoğan, Batı Avrupa'daki Türklerin ve Türk asıllı insanların kendi din, kültür, medeniyetlerini inandıkları ve düşündükleri gibi yaşamaları, ancak bulundukları ülkelerin yasalarına uyarak entegre olmaları gerektiğini söyledi. 
     
     'EN ÖNEMLİ ÇİMENTO TÜRKİYE' 
     Erdoğan, sözlerine şöyle devam etti 
     ''AB, Türkiye'yi almak durumundadır. Türkiye'nin ne kadar menfaati varsa, AB'nin de o kadar menfaati vardır. Eğer AB medeniyetler arası ittifakı istiyorsa, en önemli çimento Türkiye'dir. Ama 'Biz Hıristiyan kulübü olarak kalacağız' diyorsa, biz de hayırlı olsun deriz. Kopenhag siyasi kriterlerinin adını Ankara siyasi kriterleri koyar yolumuza devam ederiz. Merak etmeyin, dargınlığımız, küskünlüğümüz olmaz.'' Erdoğan, Hazreti Muhammed'in Danimarka basınında çıkan karikatürlerine ilişkin bir soruya da şöyle yanıt verdi 
     ''Kutsallarıma saygı daha önemlidir. Ben Sayın Danimarka Başbakanı Andres Fogh Rasmussen'in kutsallarına ifade özgürlüğü adı altında saldırmam. Benim de kutsallarıma ifade özgürlüğü adı altında saldırılmamasını isterim. Özgürlük sınırsız değildir. Benim özgürlük sınırım, sizin inanç özgürlüğünüzün sınırına kadardır. Oraya geldiğim anda dururum. Benim dinimde Hazreti İsa, saygı duyduğumuz bir peygamberdir, Hazreti Musa da... Biz imanımız gereği Hıristiyanların, Musevilerin peygamberlerine saygı gösteriyoruz. Benim peygamberime saygısızlığı anlamıyorum.'' Erdoğan, daha sonra NATO Parlamenterler Asamblesi'nde konuşmak üzere toplantıdan ayrıldı. 
     
</TEXT>
</DOC>
