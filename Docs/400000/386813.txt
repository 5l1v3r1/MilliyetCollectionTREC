<DOC>
<DOCNO> 386813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko04.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öbür dünyaya' değil Gaziantep'e yatırım yaptı 
</HEADLINE>
<TEXT>


Sanko, 47 milyon dolar muhammen bedelli Gaziantep Çimento'ya 128 milyon dolar teklif etti. Sanko Başkanı Konukoğlu, 'Mantıklı fiyatlar değil. Ama öbür dünyaya götürmeyeceğiz' diye konuştu 

DİLEK TAŞ 

Tasarruf Mevduatı Sigorta Fonu'nun TMSF satışa çıkardığı Uzan Grubu çimento şirketlerine verilen rekor tekliflere dün bir yenisi daha eklendi. TMSF'nin 47 milyon dolar muhammen bedelle satışa çıkardığı Gaziantep Çimento için Gaziantepli Sanko Grubu 'memleketi hatırına jest yaparak' 128 milyon dolar teklif etti. Sanko'ya bağlı Çimko ise 48 milyon dolarla Bartın Çimento'ya en yüksek teklifi vermişti. 
Sanko Grubu ihaleye Sanko Pazarlama ve Çimko Çimento olmak üzere iki şirketiyle teklif verdi. Her iki şirket de ihalenin kapalı zarf usulü ile yapılan ilk aşamasında 127 milyon dolar bedel teklif etti. İhaleye katılan diğer 14 firmanın teklifleri ise 70-80 milyon dolar seviyesinde oldu. 

'Sözümüzü yemeyelim' 
Açık artırmaya Sanko Pazarlama, Çimko Çimento, Çimsa, Limak ve Oci Çimento katıldı. Beş dakika süren açık artırma 127 milyon dolardan başladı. Sanko Pazarlama teklifini 128 milyon dolara çıkardı. Ancak TMSF ihale komisyonu, artırma aralıklarının 250 bin dolar olduğu hatırlattı. Bunun üzerine ihale 127 milyon 250 bin dolardan kapandı. Sanko Holding Yönetim Kurulu Başkanı Abdülkadir Konukoğlu, 'jest' yaptıklarını belirterek 128 milyon dolar ödeyeceklerini açıkladı. Konukoğlu, şunları söyledi 
"Ağzımızdan 128 milyon dolar çıktı. Bu sözümüzü yememek için 128 milyon dolar olarak imzalıyoruz. Mantıklı bir fiyat değil ama feda olsun. Gaziantepliyiz, başka birinin alması bizim için iyi olmazdı, prestij olduğu için çok yüksek verdik. Devlete gittiği için acımıyoruz. Öbür dünyaya götüremeyeceğimize göre çıkabileceğimiz kadar çıkıyoruz." 

İddiadan kravat kazandı 
Konukoğlu, TMSF ihalelerine danışmanlık yapan Garanti Yatırım Genel Müdürü Metin Ar ile Standart Çimento'ya 160 milyon doların üzerinde teklif gelip gelmeyeceğiyle ilgili iddiaya girdiğini söyledi. Ar'ın Konukoğlu'na kravat alacağı öğrenildi. Çimsa, Standart Çimento'ya 175.5 milyon dolar teklif etmişti. 


</TEXT>
</DOC>
