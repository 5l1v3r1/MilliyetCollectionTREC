<DOC>
<DOCNO> 390470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy24.html </URL>
<DATE> 2005/10/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ankara, Ahmedinecad'ın sözlerini onaylamıyor 
</HEADLINE>
<TEXT>

     Dışişleri Bakanlığı, İran Cumhurbaşkanı Mahmud Ahmedinecad’ın İsrail ile ilgili açıklamasını onaylamadığını bildirdi. 
     Bakanlık sözcüsü Namık Tan, yöneltilen bir soru üzerine, Ahmedinecad’ın önceki gün yaptığı konuşmanın tam metninin kendilerinde olmadığını, konuya ilişkin gelişmeleri uluslararası basından ve İran medyasından izlediklerini söyleyerek, "Böyle bir açıklamanın tarafımızdan onaylanması tabiatıyla mümkün değildir" dedi. 
     Başbakan Recep Tayyip Erdoğan’ın dün Londra’daki basın toplantısında konuyla ilgili ilk tepkiyi verdiğini hatırlatan Tan, Türkiye’nin her halükarda bütün bölge ülkeleriyle uluslararası toplum tarafından tanınmış sınırlar temelinde ilişkilerini sürdürdüğünü, bu ülkelerle kurmuş olduğu dostluk ilişkileri yoluyla bölge barış ve istikrarına hizmet etmeyi amaçladığını kaydetti. 
     Tan, "Türkiye, tüm bölge ülkeleriyle karşılıklı saygı ve işbirliği anlayışına dayalı ilişkilerini devam ettirme kararlılığını sürdürmekte olup, bölgedeki ihtilafların, ancak uluslararası meşruiyet temelinde diyalog ve barışçı yöntemlerle çözülebileceğine inanmaktadır" diye konuştu. 
     Namık Tan, Türkiye’nin, özellikle dünyanın medeniyetler arası çatışma tehlikesiyle karşı karşıya bulunduğu bir dönemde, uluslararası ilişkilerin kültürler arası uyum ve diyalog ruhuyla geliştirilmesi gerektiği inancında olduğunu da vurguladı. 
     
</TEXT>
</DOC>
