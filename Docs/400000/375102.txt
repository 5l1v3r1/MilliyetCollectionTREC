<DOC>
<DOCNO> 375102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy15.html </URL>
<DATE> 2005/09/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bardakoğlu Laiklik, Diyanet'in öncelikli ilkesi 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, ''Anayasa'daki laik ve demokratik Cumhuriyet yapısının temel ilkelerine ve Atatürkçülüğe bağlıyız. Onları öncelikli ilkeler olarak görüyoruz'' dedi. 
     Bardakoğlu, 5 Eylül Pazartesi günü İstanbul'da başlayacak ''VI. Avrasya İslam Şurası Teşkilatı Toplantısı'' ve kurumunun yurtdışı din hizmetlerine ilişkin Grand Cevahir Otel'de basın toplantısı düzenledi. 
     Diyanet İşleri Başkanlığı'nın 3 konuda önceliği ve hassasiyeti bulunduğunu vurgulayan Bardakoğlu, şunları söyledi 
     ''Birincisi, Anayasa'daki laik ve demokratik Cumhuriyet yapısının temel ilkelerine ve Atatürkçülüğe bağlıyız. Onları öncelikli ilkeler olarak görüyoruz. İkincisi, dinimize, dinimizin öğretilerine ve esaslarına bağlıyız. Onları hem anlatmayı, hem tanıtmayı, hem de o çizgide hizmet sunmayı kendimize görev addettik. Üçüncüsü de, milletimizin duyarlılığına, geleneğine, örfüne, adetine sonuna kadar saygılıyız. Biz hem Anayasa'ya, kanunlara, Türkiye Cumhuriyeti'nin temel ilkelerine, hem dinimizin temel ahlakına ve öğretisine, hem de halkın taleplerine bağlıyız. Hiç kimse bu bağlılıktan dolayı bizi kınamamalıdır.'' 
     
     YURTDIŞINDAKİ DİN HİZMETLERİ 
     Bardakoğlu, kurumun yurtdışında yaptığı din hizmetleri konusunda da bilgi vererek, yurtdışında en çok sıkıntı duyulan konuların başında eğitimli personelin geldiğini bildirdi. 
     Halen kuruma bağlı Avrupa'da 806, Türk Cumhuriyetleri, Balkanlar, Kafkasya ve Rusya'da 109, diğer ülkelerde de 32 olmak üzere toplam 947 din görevlisi bulunduğunu anlatan Bardakoğlu, ayrıca 500'e yakın personelin de bazı derneklerin katkısıyla bu ülkelerde görev yaptığını kaydetti. 
     Bardakoğlu, bu rakamın yetersiz olduğuna işaret ederek, Avrupa'da bazı ülkelerin din görevlileri yetiştirmek için kendilerinden talepte bulunduklarını dile getirdi. 
     Diyanet İşleri Başkanı Prof. Dr. Ali Bardakoğlu, kendilerinin muhataplarına diploma sahibi olunarak din görevlisi olunamayacağını anlattıklarını, bunun yerine kurum olarak o ülkede yaşayan soydaşların Türkiye'de eğitim görmesini ya da ilgili ülkede Türkiye'nin desteğiyle ilahiyat fakültesi açılmasını önerdiklerini ifade etti. 
     
     'HİÇBİR ZAMAN SİYASET GÜNDEMİMİZDE DEĞİLDİR' 
     Din görevlilerinin İslam hakkında doğru bilgiyi vatandaşlara anlatmasının önemli olduğuna işaret eden Bardakoğlu, konuşmasına şöyle devam etti 
     ''Batı'da 'İslam'a fobia' dediğimiz, İslam hakkında olumsuz imaj oluşturma işi, neredeyse bir kampanyaya, projeye dönüştürüldü. Bunun üzerinden başka emeller gerçekleştirilmek isteniyor. İslam hakkında belki de hiç bilgisi olmayan şahısların ürettikleri delil olarak kullanılıyor. Böylece İslam hakkında yanlış tasvirler yapılıyor. Böyle olunca bizim yanlışla mücadele edip yorulmak yerine, doğruyu yapıp güzel örnekleri ortaya koymamız gerekiyor.'' Bardakoğlu, Türkiye'nin AB'ye üyeliğinin kendilerini doğrudan ilgilendirmediğini, kurum olarak zaten 30 yıldır Avrupa'daki Müslümanlara hizmet ettiklerini kaydederek, ''Hiçbir zaman ne ulusal, ne de uluslararası siyaset bizim gündemimizde değildir'' dedi. 
     
     VI. AVRASYA İSLAM ŞURASI 
     Prof. Dr. Ali Bardakoğlu, 5 Eylül Pazartesi günü İstanbul'da başlayacak ''VI. Avrasya İslam Şurası Teşkilatı Toplantısı'' hakkında da bilgi verdi. 
     Şuraya İslam coğrafyasındaki ülkelerden yaklaşık 70 civarında dini liderin geleceğini anlatan Bardakoğlu, toplantıda din adamlarının fikir alışverişinde bulunacaklarını söyledi. 
     Bardakoğlu, İslam dünyasında sorunların bulunduğunu vurgulayarak, ''Biz ülke olarak önemli mesafeler katettik. Modellik iddiasında değiliz. Çünkü modellik iddiası hem olgunluk, hem nezaket, hem de uluslararası ilişkilere yakışan bir tavır değil. İlişkileri eşitlik üzerine kurmak istiyoruz'' dedi. 
     Şuranın konusunun ''Din, Kültür ve Kimlik'' olacağını da kaydeden Bardakoğlu, toplantının 9 Eylül Cuma günü açıklanacak bildirgeyle sona ereceğini sözlerine ekledi. 
     Diyanet İşleri Başkanı Bardakoğlu'nun verdiği bilgiye göre, Grand Cevahir Otel'de gerçekleştirilecek şurada, ''Osmanlı'dan Türkiye Cumhuriyeti'ne Din, Kültür ve Kimlik'', ''Balkanlar, Orta Asya'da Din, Kimlik ve Kültür'' ve ''Çağdaş Dünyada Müslüman Kimlik-Sorunlar'' konularında oturumlar yapılacak. 
     
</TEXT>
</DOC>
