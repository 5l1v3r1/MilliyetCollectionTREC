<DOC>
<DOCNO> 369618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/ekonomi/eko02.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Discovery'nin çeliği Corus'tan 
</HEADLINE>
<TEXT>


Ereğli Demir Çelik'in taliplileri arasındaki Corus'un, NASA'nın uzaya fırlattığı Discovery'nin kuyruk dümenindeki saf çeliği ürettiği belirtildi 

EKONOMİ SERVİSİ 

Özelleştirme kapsamında bulunan Ereğli Demir Çelik'in taliplileri arasında bulunan Corus'un, Amerikan Uzay ve Havacılık Dairesi'nin NASA 26 Temmuz'da uzaya fırlattığı ve 9 Ağustos'ta California, Edwards Hava Üssü'ne inen Discovery'de kullanılan saf çeliği sağladığı açıklandı. 
Yaklaşık bir yıl önce Corus'un İngiltere Rotherham'daki çelik fabrikasını gezen NASA yetkililerinin verdiği siparişle, mekiğin kuyruk dümenindeki saf çeliğin sağlandığı belirtildi. 
Corus Mühendislik'in, NASA tarafından, uzay mekiğinin kuyruk dümenini yapmak için gereken uzay havacılık düzeyindeki çeliği üretmeye gönüllü ve yetkin tek üretici olarak nitelendirdiği ifade edildi. 

20 yıldır Türkiye'de 
Son 18 ay içinde, İngiltere'de, uzay havacılık pazarının da dahil olduğu alanlarda mühendislik faaliyetleri için 100 milyon pound yaklaşık 180 milyon dolar yatırım yapan Corus, Cape Canaveral'de NASA tarafından verilen "tedarikçi ödülü"nün de sahibi oldu. 
Dünyanın sekizinci büyük çelik üreticisi olan Corus'un, ana faaliyetleri İngiltere, Hollanda, Almanya, Fransa, Norveç ve Belçika'da olmak üzere, 100'den fazla ülkeye yayılıyor. 
Corus, yassı ürün, uzun ürün, dağıtım ve yapı sistemleri ile alüminyum alanlarındaki faaliyetleriyle, dünya çapında inşaat, otomotiv, ambalaj, makine mühendisliği ve diğer sektörlere yenilikçi çözümler üretiyor. 
Corus'un Türkiye'deki faaliyetleri, Corus Yasan ve Corus Çelik Ticaret A.Ş. aracılığıyla 20 yıldır sürüyor. 


</TEXT>
</DOC>
