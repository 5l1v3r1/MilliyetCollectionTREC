<DOC>
<DOCNO> 399446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonyas22.html </URL>
<DATE> 2005/11/30/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Dünyanın ilk kısmi yüz nakli gerçekleştirildi... 
</HEADLINE>
<TEXT>

     Fransız doktorlar dünyanın ilk kısmi yüz naklini yaptılar. 
     Fransa'nın kuzeyindeki Amiens kentinde bulunan bir hastanede Pazar günü yapılan ameliyatla, yüzü bir köpek tarafından parçalanan 38 yaşındaki kadına burun, dudaklar ve çene nakli yapıldı. 
     Amiens'deki hastane ile güneydeki Lyon kentindeki hastane tarafından yapılan ortak açıklamada, kısmi yüz nakli ameliyatını iki hastanedeki doktorların birlikte yaptığı belirtildi. 
     Organların ailesinin rızasıyla beyni ölen bir hastadan alındığı belirtilen açıklamada, kadının sağlık durumunun iyi olduğu ve nakledilen organların normal gözüktüğü, ayrıca kısmi yüz nakli yapılan kadının, adının gizli kalmasını istediği kaydedildi. 
     Kadının yüzünün Mayıs ayında bir köpek tarafından parçalandığı, bu yüzden kadının konuşma ve çiğneme güçlüğü çektiği belirtilen açıklamada, normal cerrahi teknikler kullanarak bu tür yaraların iyileştirilmesinin mümkün olmadığı ifade edildi. 
     Ameliyata katılan doktorlardan Jean-Michel Dubernard Associated Press'e yaptığı açıklamada, yüz naklinin dünyada ilk olduğunu, ancak hastanın ne zaman iyileşeceğini bilmediklerini belirterek, cuma günü konuyla ilgili basın toplantısı düzenleneceğini söyledi. 
     Dubernard, Eylül 1988'de Yeni Zelanda'da 49 yaşındaki bir hastaya ön kol naklini yapan ekip ile bir model roketi fırlatmaya çalışırken iki ön kolunu kaybeden Denis Chatelier adlı kişiye Ocak 2000'de dünyanın ilk iki kol naklini yapan ekipte bulunmuştu. 
     
</TEXT>
</DOC>
