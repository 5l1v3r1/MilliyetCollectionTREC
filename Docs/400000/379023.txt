<DOC>
<DOCNO> 379023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo34.html </URL>
<DATE> 2005/09/16/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Beşiktaş derbi maç hazırlıklarına başladı... 
</HEADLINE>
<TEXT>

     Beşiktaş, 18 Eylül Pazar günü Fenerbahçe ile yapacağı derbi maçın hazırlıklarına başladı. 
     UEFA Kupası’nda dün gece İsveç’in Malmö takımı ile karşılaşan siyah-beyazlılar, bugün ara vermeden Fenerbahçe maçı için çalıştı. BJK Nevzat Demir Tesisleri’nde, teknik direktör Rıza Çalımbay yönetiminde gerçekleştirilen akşam antrenmanına, sakatlıkları bulunan Sergen, Mustafa ve Tümer katılmadı. 
     Kulüp doktoru Ayhan Optur, Sergen ve Mustafa’nın, Fenerbahçe derbisinde forma giyemeyeceklerini, Malmö maçında sağ arka adalesinde gerilme meydana gelen Tümer’in durumunun ise yarın netlik kazanacağını söyledi. 
     Sakatlıkları nedeniyle Malmö maçında oynayamayan Adem, Ailton ve Gökhan ise bugün takımla birlikte antrenmana çıktı. Kulüp doktoru Optur, bu 3 futbolcunun durumlarının maç günü belli olacağını bildirdi. 
     Antrenmanda, dünkü maçta forma giyen oyuncular sadece düz koşu yaparken, öteki futbolcular, ısınma hareketlerinin ardından 5’e 2 pas ve yarım sahada çift kale maç yaptı. 
     Antrenmanın ardından tesislerde kampa giren Beşiktaş, yarın akşam yapacağı çalışmayla derbi maçın hazırlıklarını tamamlayacak. 
     
</TEXT>
</DOC>
