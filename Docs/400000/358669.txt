<DOC>
<DOCNO> 358669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonsiy07.html </URL>
<DATE> 2005/07/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Gül'den İKÖ'ye övgü Çok olağanüstü bir karar... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Yemen'in başkenti Sana'da yapılan İslam Konferansı Örgütü 32. dönem dışişleri bakanları toplantısında oy birliğiyle geçen ''Kıbrıs'ta Durum'' başlıklı kararın, ''Kıbrıslı Türkler açısından çok önemli, çok olağanüstü bir karar'' olduğunu söyledi. 
     Gül, Türk Ajansı-Kıbrıs TAK muhabirine yaptığı açıklamada, İKÖ'de alınan kararın oy birliğiyle alındığının altını çizerek, ''kararın ayrıntılarında Kıbrıslı Türkler açısından çok önemli açılımlar bulunduğunu'' kaydetti ve şunları söyledi 
     ''Şimdi tabii bu karara önce bir bakmak lazım. Bu kararın Kıbrıslı Türkler açısından gerçekten çok olağanüstü bir karar olduğunu ancak okuyunca muhakkak görürsünüz. Şimdiye kadar hiçbir uluslararası kuruluşta Kuzey Kıbrıs Türk Cumhuriyeti'ni, Kıbrıslı Türkleri destekleyen bu kadar kuvvetli bir karar çıkmadı.'' ''Kararın en önemli unsurlarından birinin, örgüte üye ülkelerin tümünden, KKTC ile ilişkiler açısından bugüne kadar neler yaptıklarını ve ileride neler yapmaları gerektiğini İKÖ Genel Sekreterliği'ne rapor etmelerinin istenmesi olduğunu'' belirten Gül, şöyle devam etti 
     ''Bu kararın en önemli yanlarından birisi de, takip etme, izleme follow up mekanizması kuruyor ve bütün üye ülkelerden Kuzey Kıbrıs Türk Cumhuriyeti'yle ilişkiler açısından bugüne kadar yaptıklarını İKÖ Genel Sekreterliği'ne rapor etmelerini istiyor. Neleri yaptıklarını ve yapmaları gerektiğini rapor etmelerini istediğine bir bakarsanız, kararda, Kıbrıslı Türklere izolasyonu kaldırma, KKTC ile karşılıklı ticaret yapma, KKTC'ye en üst seviyede ziyaretler gerçekleştirme, KKTC ile kültürel faaliyetlerde bulunma, ticari ve ekonomik işbirliği yapma konularında kuvvetli çağrılarda bulunuluyor.'' 
     
     RUM TARAFININ TAVRINA İKÖ'NÜN TEPKİSİ 

     ''Kararda, Rum tarafının, Kıbrıs konusundaki bütün BM çağrılarına aldırış etmeyişinin, olumsuz yaklaşmasının da çok açık şekilde ortaya konulduğuna'' dikkati çeken Gül, ''Bunun yanı sıra kararda Rum tarafının Kıbrıs konusunda sürdürdüğü olumsuz tavrına İKÖ'nün tepkisi de çok açık bir şekilde ortaya konuluyor'' dedi. 
     ''İKÖ'de alınan kararın genel kurulda hiçbir üye ülke tarafından çekince konulmadan oy birliğiyle geçtiğine'' işaret eden Gül, ''Artık İKÖ'de Kıbrıs konusundaki kararlar oy birliğiyle alınıyor. Gayet açıktır ki, İslam Konferansı Örgütü'ne üye bütün ülkeler, Kıbrıs'la ilgili kararları artık oy birliğiyle alıyorlar'' diye konuştu. 
     Yemen'in başkenti Sana'daki İKÖ toplantısında ''Kıbrıs'ta Durum'' başlıklı kararın oy birliğiyle geçmesi için hem kendisinin, hem de KKTC Başbakan Yardımcısı, Dışişleri Bakanı Serdar Denktaş'ın çeşitli üye ülkelerle yoğun görüşmeler yaptığını hatırlatan Gül, şöyle konuştu 
     ''Eskiden bazı ülkelerin çeşitli sebeplerden dolayı Kıbrıs kararlarına rezervleri, çekinceleri oluyordu. Tabii onlar da meseleyi tam bilmediklerinden dolayı belki öyle davranıyorlardı. Ama şimdi onların hepsiyle tek tek konuşuldu. Ben de, Serdar Bey de buradaki mesaimizin yarısından çoğunu bu meseleye harcadık. Görüştüğümüz her ülkeyle bu konuları uzun uzun konuşup detaylarını anlattık. Bıkmadan, tükenmeden, kızmadan, sabırlı bir şekilde bütün ince ince detayları anlatmak lazım. Bu işler böyle. Ben bu toplantının çok başarılı olduğu kanaatindeyim. 
     Serdar Bey orada herkesle tanıştı. Birçok ülke kendisini davet etti, birçok ülke ve hatta hiç ummadığımız bazı Afrika ülkeleri, genel kurulda çıktı, Kıbrıs davasına açıkça çok büyük destek verdi. Örneğin Gine'nin bayan Dışişleri Bakanı çıktı ve Kıbrıs davasında bize oldukça büyük destek verdi. Onun için biz de onu özellikle tebrik ve davet ettik.'' 
     
     AZERBAYCAN'IN KKTC PASAPORTLARINI TANIMASI KARARI 

     Dışişleri Bakanı ve Başbakan Yardımcısı Abdullah Gül, Azerbaycan'ın KKTC pasaportlarını tanıdığına ilişkin açıklamasını da, ''dost bir ülkeden gelen önemli bir destek'' olarak niteledi. 
     Karardan duyduğu memnuniyeti dile getiren Gül, KKTC halkının haklı davasına desteğin her geçen gün arttığını belirterek, ''Artık bütün dost, kardeş ülkelerden çok daha fazla işler yapmalarını bekliyoruz'' dedi. 
     Gül, şunları kaydetti 
     ''Kıbrıs'ta kapsamlı bir çözüm olsun, bu ada bir barış adası olsun, Doğu Akdeniz bir barış adası olsun, Türkiye, Yunanistan, Kıbrıs tamamen böyle bir barış üçgeni içerisinde işbirliğinin merkezi olsun diye bir taraftan Birleşmiş Milletler nezdinde uğraşırken, tabii diğer taraftan da bundan kaçan ve buna her zaman 'hayır' diyenlere karşı da şüphesiz ki Kıbrıs davasını bütün dünyaya anlatmaya devam edeceğiz ve dostlarımızdan da destek bekleyeceğiz.'' Dışişleri Bakanı Gül, ''Kıbrıs müzakerelerinin yakın zamanda başlamasını bekliyor musunuz'' sorusu üzerine de, ''Rum tarafının şu anki tavrının bunu mümkün kılmadığını'' söyledi. 
     
</TEXT>
</DOC>
