<DOC>
<DOCNO> 383087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun23.html </URL>
<DATE> 2005/10/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Belçika basını Kriz ve belirsizlik ortamı... 
</HEADLINE>
<TEXT>

     Belçika gazeteleri, Türkiye-AB ilişkilerini konu alan haberlerinde, 3 Ekim öncesinde, AB bünyesinde ''kriz ve belirsizlik ortamı'' yaşandığına işaret etti. 
     ''Le Soir'' gazetesi, konuya ilişkin haberinde, Viyana'nın belirsizlik ortamı yarattığını yazarken, AB bakanlarının yarın akşam, Lüksemburg'da ''kriz toplantısı'' yapacaklarını ifade etti. 
     Viyana'nın, Müzakere Çerçeve Belgesi'ne sokulmasını istediği ''imtiyazlı ortaklık'' seçeneğini Türkiye'nin kesinlikle reddettiğini hatırlatan gazete, Ankara'nın AB'den vazgeçebileceğini anlatırken, Türk kamuoyunun artan hayal kırıklığına ve öfkesine işaret eden bir röportaja da yer verdi. Gazete, bu röportajın sonunda, AB'nin, özellikle Kıbrıs ve sözde Ermeni soykırımı dosyaları konusundaki tavrının, Türkiye'de en iyimserlerin bile fikrini değiştirmesine neden olduğuna değindi. 
     ''Le Soir'' ayrıca, AB Yüksek Temsilcisi Javier Solana'nın özel demecine yer verdi. Solana, bu demecinde, müzakerelerin öngörüldüğü gibi pazartesi günü başlayacağına inancını dile getirdi. 
     ''La Libre Belgique'' gazetesi, ''Türkiye AB'den yeşil ışık bekliyor'' başlıklı haberinde, müzakerelerin pazartesi günü yerel saatle 17.00'de başlamasının öngörüldüğünü, ancak o saate kadar Avusturya'nın ikna edilmesi gerektiğini yazdı. 
     ''La Derniere Heure'' gazetesi, ''Avrupa'da bilek güreşi'' başlıklı haberinde, Avusturya'nın muhalefetine ağırlık verirken, Türkiye'nin katılım müzakerelerinin öngörüldüğü gibi pazartesi günü başlayacağının şüpheli olduğu görüşünü ifade etti. 
     
</TEXT>
</DOC>
