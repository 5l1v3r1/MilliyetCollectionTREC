<DOC>
<DOCNO> 399136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/magazin/amag.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Demirkol artık cezaevinde 
</HEADLINE>
<TEXT>


Gamze Özçelik'e tecavüz edip görüntüleri yayımladığı iddia edilen Demirkol tutuklandı 

GÖKHAN KARAKAŞ 

Manken Gamze Özçelik'e tecavüz ettiği ve bu görüntüleri internette yayımladığı iddiasıyla yargılanan Gökhan Demirkol tutuklandı. Özçelik, Demirkol hakkında dün de 500 bin YTL'lik manevi tazminat davası açmıştı. 

'İtiraz edeceğiz' 
Avukatları Ömer Yeşilyurt ve Cihan Aydın'la birlikte dün Kadıköy Adliyesi'ne giden Demirkol, Özçelik'e ait görüntülerin internet sitelerinde yayımlanmasıyla ilgili olarak başlatılan soruşturma kapsamında ifade verdi. Demirkol için sevk edildiği Nöbetçi 2. Sulh Ceza Mahkemesi'nde tutuklama kararı verildi. Avukat Aydın, "Gökhan tedbiren tutuklandı. İtiraz edeceğiz" dedi. 
Karar, Emniyet Genel Müdürlüğü Bilgi İşlem Şube Müdürlüğü'nden gelen rapor sonucu alındı. Demirkol'un bilgisayarındaki görüntülerin incelenmesi, mahkeme kararıyla çekilen vücut ve yüz fotoğraflarının karşılaştırılmasıyla hazırlanan raporda, görüntülerdeki kişinin Demirkol olduğunun belirlendiği öne sürüldü. 




</TEXT>
</DOC>
