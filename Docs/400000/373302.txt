<DOC>
<DOCNO> 373302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/yasam/yas03.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Atilla Koç yıllarca rol yapmış 
</HEADLINE>
<TEXT>


Devlet Tiyatroları Genel Müdürlüğü görevine dramaturg Mine Acar'ı atayarak tiyatrocuların büyük tepkisini çeken Bakan Koç, lise yıllarında tüm piyeslerde rol alan bir tiyatro şığıymış 

BANU ŞEN İzmir Milliyet 

Devlet Tiyatrosu Genel Müdürlüğü görevine dramaturg Mine Acar'ı atamasıyla tepki toplayan Kültür ve Turizm Bakanı Atilla Koç'un, okul döneminde yıldız bir tiyatrocu olduğu ortaya çıktı. 
İzmir Özel Türk Koleji 1964 yılı mezunu olan Koç, o dönemde okulun tiyatro kolunda görev almış ve hemen hemen tüm temsillerde sahneye çıkmış. 

'Her piyeste oynar' 
Okulun 1964 mezuniyet yıllığında Bakan Koç için arkadaşları şu ifadeleri kullanmışlar "Hoş bir arkadaştır... Dini inançları çok kuvvetlidir. Edebiyata olan merakı bu duygularını biraz hafifletmiştir. Metafizikle, şiirle, müspet ilimlerle uğraşır. Yanında oturan Josef anarşisttir ki Atilla ile mizaç bakımından uyuşamadıkları halde iyi arkadaştırlar... Atilla'nın en çok kullandığı kelime 'yobaz'dır. 
Okul sahnelerinde her piyeste oynar. En başarılı oyunu 'Göç' idi... Gelecekte Siyasal Bilgiler'den mezun olmak istiyor. Sayın Aydın milletvekiline konforlu makam arabaları temennisiyle." 


'Göç' çok konuşulmuş 
İzmir'deki çağdaş eğitim kurumlarından biri olan Özel Türk Koleji'nin, o dönemde özellikle tiyatro oyunlarının çok konuşulduğu anlatılıyor. 
Bir dönemin efsane tiyatro eğitmeni Cahit Gürkan'a da öğrencisi Koç'u sorduk. 88 yaşındaki eğitimci, "Öğrencimin Kültür Bakanı olduğunu öğrenmek çok sevindirici. Ancak kendisini tam çıkaramadım. Yalnız o dönem sahnelediğimiz 'Göç' oyununun çok konuşulduğunu hatırlıyorum" dedi. 

'Seçimi tiyatrocular yapsın' önerisi 

Oyun Yazarı ve Devlet Tiyatroları Edebi Kurul Üyesi Tuncer Cücenoğlu, Devlet Tiyatroları'nda yaşanan sorun üzerine, "Devlet Tiyatroları'ndaki Kargaşanın Sona Erdirilmesi İçin Bir Öneri" başlıklı bildiri yayımladı. Bildiride, alt kadroların, Bakan'ın onayını almadan, Lemi Bilgin'in görevden alınması kararını asla uygulayamayacağını belirtti. Cücenoğlu, Başbakan Tayyip Erdoğan'ın 'Devlet Tiyatroları kadrolarının saptayacağı bir temsilciler kurulunu kabul ederek demokratik yollarla seçecekleri üç adaydan birinin kurumun başına getirilmesini sağlamasını'' istedi. 
Cücenoğlu, Erdoğan'dan, Devlet Tiyatroları Yasası'nın, sanatçıların hazırlayacağı bir yasayla değiştirilmesini de talep etti. 

Kılıç Hiç ilgim yok 

Devlet Tiyatroları Rejisörü Ensar Kılıç, dün yaptığı yazılı açıklamada, Devlet Tiyatroları'nda yaşanan tartışmalarla ilgisinin olmadığını belirtti. 
Basında yer alan haberlerde, Kültür ve Turizm Bakanı Atilla Koç'un, Ensar Kılıç'ın başrejisörlük görevine getirilmesini istediği, Bilgin'in bu talebi reddetmesinin, Devlet Tiyatroları Genel Müdürlüğü görevinden alınmasının nedenlerinden biri olduğu öne sürülmüştü. Kılıç, açıklamasında, "sanatçı kişiliğinin yok sayılıp milletvekili adayı olduğu partinin adının öne çıkarıldığını" ifade etti. Kılıç, son genel seçimlerde, MHP listesinden Muş'tan milletvekili adayı olmuştu. 
"Bilgin'in görevden alınmasına sebep olduğum vurgulanmak istendi" diyen Kılıç, "kişilik haklarının zedelendiğini, olayın içine çekilip siyasi hava verilerek sanatçılığının rencide edildiğini" ifade etti. 


</TEXT>
</DOC>
