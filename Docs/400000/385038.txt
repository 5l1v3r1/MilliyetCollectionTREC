<DOC>
<DOCNO> 385038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun21.html </URL>
<DATE> 2005/10/08/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Avrupa'dan deprem bölgesine yardım 
</HEADLINE>
<TEXT>

     AB, İngiltere, Almanya ve Avusturya, şiddetli depremle sallanan Güney Asya'ya yardım etmeye hazır olduğunu bildirdi. 
     AB İnsani Yardım Komiseri Louis Michel, yaptığı açıklamada, can kaybının artmasından endişe duyduklarını ve uluslararası desteğe ihtiyaç duyulabileceğini söyledi. 
     İngiltere hükümeti de bölgedeki zararın ne kadar olduğunu tayin etmeye çalıştıklarını belirterek, araştırma ve kurtarma ekiplerinin hazır bekletildiğini bildirdi. 
     Almanya Dışişleri Bakanı Joschka Fischer ise Alman yetkililerin yardım etmek için bölgedeki yardım örgütleri ve BM'yle temas içinde olduğunu belirtti. 
     Dışişleri Bakanlığı'nın Alman Kızılhaç ve Pakistan yardım gruplarıyla çalıştığını belirten Fischer, İslamabad'daki Almanya büyükelçiliğine acil yardım için 50 bin avro gönderildiğini söyledi. 
     Avusturya İçişleri Bakanlığı'ndan yapılan açıklamada, bölgeye yardım ekipleri gönderilmesine ve kurtarma çalışmalarına destek verilmesine hazır olunduğu bildirildi. 
     Avusturya Katolik yardım örgütü Caritas, acil yardım için bölgeye 20 bin avro gönderdiğini Avusturya Kızılhaç'ı da bölgeye yardım göndereceğini bildirdi. 
     
</TEXT>
</DOC>
