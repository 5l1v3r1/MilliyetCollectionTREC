<DOC>
<DOCNO> 377293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun14.html </URL>
<DATE> 2005/09/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Talabani Filistin devleti kurulmadan, İsrail ile diplomatik ilişki yok 
</HEADLINE>
<TEXT>

     Irak Devlet Başkanı Celal Talabani, Filistin devleti kurulana kadar Irak'ın İsrail ile diplomatik ilişki kurmayacağını söyledi. 
     Brookings Enstitüsü bünyesinde Ortadoğu Çalışmaları'nın yapıldığı Washington'daki Saban Center önünde İsrailli gazetecilerin sorularını yanıtlayan Talabani, ''Irak, Arap Birliği'nin aktif üyesidir ve 2002'de Lübnan'ın başkenti Beyrut'ta yapılan Arap Birliği Zirvesi'nde alınan kararlara bağlıdır'' dedi. 
     Talabani, ''İsrail'in bu zirvede alınan kararları kabul etmesi halinde Irak, İsrail ile ilişkilerini normalleştirecektir'' diye konuştu. 
     Irak Devlet Başkanı Talabani, Irak ve İsrail arasında düşmanlık olmadığını da söyledi. 
     Beyrut'ta 2002 yılında yapılan Arap Birliği zirvesinde, Suudi Arabistan veliaht prensi Abdullah bin Abdülaziz'in sunduğu barış önerisi, Arap ülkelerinin, işgal ettiği topraklardan çekilmesi, Filistin devletinin kurulmasını ve Filistinli mültecilerin dönüşünü kabul etmesi karşılığında İsrail ile ilişkilerini normalleştirmesini öngörüyor. 
     
</TEXT>
</DOC>
