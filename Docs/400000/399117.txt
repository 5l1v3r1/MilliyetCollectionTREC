<DOC>
<DOCNO> 399117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/guncel/axgun02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İshal salgınının nedeni altyapı 
</HEADLINE>
<TEXT>


Malatya'da 6 bin kişinin ishal olmasına sudaki kirlenmenin neden olduğu açıklandı. Uzmanlar su şebekesine dışkı karıştığını belirtti 

Yıldız Yazıcıoğlu 

Malatya'da çoğu çocuk yaklaşık 6000 kişide ishal görülmesi, AB üyeliğine aday Türkiye'de içme suyu kalitesini gündeme getirdi. Hacettepe Üniversitesi Halk Sağlığı Ana Bilimdalı Başkanı Prof. Dr. Çağatay Güler "Malatya'da ister sokak çeşmesi olsun, ister evdeki musluk suyu olsun, ishal patlaması yaşanmasında mutlaka şebeke suyunda kirlenme var demektir. Maalesef kaliteli ham su kaynağına sahip olunmasına rağmen su şebekesi dağıtım altyapısında görülen yetersizlikler, başka illerde de benzer ishal patlamasına yol açabilir" dedi. 

Çeşmeler kirli çıktı 
Güler, Milliyet'e yaptığı açıklamada, Malatya örneğinde kesinlikle su şebekesine dışkı karıştığını söyledi. Güler, "Sonuçta ister rota virüsü kaynaklı olsun, isterse başka tip virüs olsun, muhakkak ana şebeke suyunda kirlenme görülmüştür. Suda sadece koli basili tespit edilmesi de yeterlidir. Bu durumda şebeke suyuna dışkı karışmıştır. Sonuçta insanlarda su şebekesi kaynaklı ishal salgını görülmektedir" dedi. 
Sağlık Bakanlığı Refik Saydam Hıfzısıhha Başkanı Doç. Dr. Turan Aflan da, ana su şebekesine bağlı İskender Mahallesi İncirlik Camii çeşmesi ve Zafer Mahallesi Gündoğdu Caddesi Münevver çeşmesi su örneklerinde bakteri tespit edildiğini açıkladı. Temel Sağlık Hizmetleri Genel Müdürü Doktor Turan Buzdan, 20 ayrı su deposunda bakteri tespit edilmediğini vurgulayarak, şebeke suyu sisteminde lokal bir kirlenme olduğunu bildirdi. 
Malatya Belediye Başkanı H. Cemal Akın ise, 160 numuneden sadece 2'sinde kirlilik tespit edildiğini belirtti. 

5 bin 821 kişi hastanelik oldu 

MİKAİL PELİT 
Malatya'da, ishal nedeniyle 8 günde 5 bin 821 kişi hastanelere başvururken, Sağlık İl Müdür Yardımcısı bu rakamın 6 bini geçmesinin beklendiğini söyledi. Su numuneleri sonuçlarının açıklanmasının ardından gerekli tedbirlerin alınacağı açıklandı. Sağlık İl Müdürlüğü'nün nisandan bu yana Malatya Belediyesi'ne 5 kez yazı yazarak suların kirli olduğunu bildirdiği, belediyenin verdiği yanıtta "önlem alınacak" denildiği öğrenildi. 




</TEXT>
</DOC>
