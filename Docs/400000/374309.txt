<DOC>
<DOCNO> 374309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sondun01.html </URL>
<DATE> 2005/08/31/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD giriş izni vermedi, İngiliz hükümeti danışman yaptı .. 
</HEADLINE>
<TEXT>

     Amerikan hükümetinin ülkeye girişini yasakladığı Tarık Ramazan adlı Müslüman entelektüel, İngiliz hükümetine danışman oldu. 
     Guardian gazetesinin haberine göre, İsviçre vatandaşı Ramazan, İngiliz hükümetine Müslümanların aşırı uçlara savrulmasını önlemede yardımcı olacak. 
     Gazete, Ramazan'ın da aralarında bulunduğu 13 kişilik danışmanlar grubunun, hükümete aşırı uçlarla mücadelede öneriler sunacağını yazdı. Grup, önerilerini rapor halinde Eylül sonunda Başbakan Tony Blair ve İçişleri Bakanı Charles Clarke'a sunacak. 
     Time dergisinin 21. yy'ın 100 yenilikçi adamı listesinde saydığı Ramazan, ünlü Oxford üniversitesinde 2005-2006 öğretim yılında davetli akademisyen olarak ders verecek. ABD yönetimi, vizesini geçen yıl iptal edince, İslamiyet uzmanı Ramazan, Amerikan üniversitesi Notre-Dame'dan istifa ederek Cenevre'ye dönmüştü. 
     Ramazan, Mısır'daki Müslüman Kardeşler örgütünün kurucusu Hasan el Bani'nin torunu. 
     
</TEXT>
</DOC>
