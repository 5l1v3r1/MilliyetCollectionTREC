<DOC>
<DOCNO> 367797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sondun01.html </URL>
<DATE> 2005/08/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Son anket Bush Irak Savaşı'nda halk desteğini kaybediyor 
</HEADLINE>
<TEXT>

     ABD'de Newsweek dergisinin yaptığı bir anket, Başkan George W. Bush'un Irak savaşı konusunda bugüne kadarki en düşük halk desteğini aldığını ortaya koydu. 
     Ankete katılanların yüzde 61'i Başkan'ın Irak savaşıyla ilgili yaptıklarını onaylamazken, yüzde 34'ü Bush'a destek verdi. 
     Dergi, düzenlediği anketler arasında, Başkan Bush'un Irak konusunda halktan aldığı desteğin ilk kez yüzde 40'ın altına düştüğünü belirtti. 
     Ankete katılanların yarısı ABD'nin Irak'a istikrar getirme çabalarında hala başarılı olamadığına inanırken, yüzde 40'ı ABD'nin ilerleme kaydettiğini düşünüyor. 
     Amerikan birliklerinin Irak'ta en çok kayıp verdiği haftaya denk gelen ankette, birliklerin geri çekilmesiyle ilgili soruya, katılanların yüzde 26'sı Irak'ta asker bulundurulmasına destek verirken, yüzde 38'i bir yıldan az bir süre içinde önemli sayıda askerin çekilmesi için tarih belirlenmesini, yüzde 13'ü bir ya da iki yıl içinde askerlerin çekilmesini istedi. Katılanların yüzde 12'lik kesimi ise birlikrlerin acilen çekilmesi yönünde görüş bildirdi. 
     Bush'un politikalarını genel olarak destekleme oranı yine Newsweek anketleri arasında başkanlık döneminin en düşük seviyesi olan yüzde 42'ye düştü. 
     
     IRAK'TA OĞLUNU KAYBEDEN ANNENİN PROTESTOSU 
     Bu arada, Irak'ta yaşamını yitiren bir ABD askerinin annesi, Başkan Bush'un çiftliğinin yakınında 50 kadar kişinin desteğiyle protesto gösterisi düzenledi. 
     Gazetecilerle konuşan Cindy Sheehan adlı anne, Başkan'a, ''Oğlumu niye öldürdün Oğlum niçin öldü '' sorusunu sormak istediğini belirtti. 
     Bush ile görüşmek istediği halde ulusal güvenlik danışmanı Steve Hadley ve bir Beyaz Saray yetkilisiyle görüştürülen 48 yaşındaki anne, Bush ile görüşünceye kadar yol kenarında gece nöbeti tutacağını söyledi. 
     
</TEXT>
</DOC>
