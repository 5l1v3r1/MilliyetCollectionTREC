<DOC>
<DOCNO> 353891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/yasam/yas03.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislerin önünde, sedyede öldürüldü 
</HEADLINE>
<TEXT>


Öldürdüğü kişinin yakınları tarafından ağır yaralanan Vedat Babat, hastanede, polis gözetimi altında vuruldu 

M. AKİF ERDEM İstanbul 

Sultançiftliği'nde meydana gelen kavgada önceki gece bir kişiyi tabancayla vurduktan sonra ölenin yakınları tarafından bıçakla yaralanan Vedat Babat, hastanede polislerin gözetiminde ambulansa bindirilirken öldürüldü. Babat'ı, ölen Gönültaş'ın amcasının oğlu Ömer Gönültaş, silahla vurdu. 
Sultançiftliği'nde bir otoparkta alacak verecek meselesi yüzünden tartışma çıktı. Vedat Babat, tartışmanın büyümesi üzerine Cesim Gönültaş'ı tabancayla öldürdü. Olaydan sonra kaçmaya çalışan Babat, hayatını kaybeden Gönültaş'ın yakınları tarafından bıçaklandı. Ağır yaralanan Babat olay yerine gelen polis ekipleri tarafından gözaltına alınıp Cerrahpaşa Tıp Fakültesi Hastanesi'ne kaldırıldı. 

Başından vurdu 
Dün saat 14.00'te, 2 polis gözetiminde tomogrofi çekilmek üzere ambulansla hastaneden çıkarılmak istenen Babat'ın yanına yaklaşan Ömer Gönültaş, sedyedeki yaralıyı başına bir el ateş ederek öldürdü. 
Olaydan sonra kaçmaya çalışan Gönültaş, polis takibi sonucu yakalandı. 


</TEXT>
</DOC>
