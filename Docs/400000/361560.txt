<DOC>
<DOCNO> 361560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/spor/axspo01.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Azar tamam gibi 
</HEADLINE>
<TEXT>


Beşiktaş'ın uzun süredir peşinde olduğu Norveçli Azar Karadaş ile her konuda anlaştığı öğrenildi. Golcü oyuncunun birkaç gün içinde kampa katılması bekleniyor 

BİLAL MEŞE 


Beşiktaş, yabancı transferinde geri sayıma geçti. Siyah - Beyazlılar'ın, Portekiz'in Benfica Kulübü'nde forma giyen forvet Azar Karadaş ile her konuda anlaşmaya vardığı öğrenildi. 
Norveçli golcünün, birkaç gün içinde kampa katılması bekleniyor. Hava toplarında çok etkili olan Azar Karadaş'ın yanına bir de yerli forvet düşünüldüğü bildirildi. Bu arada yönetimin İtalyan bir santrforun da peşinde olduğu, bu yüzden Norveçli golcünün transferinin uzadığı bildirildi. 
Hollanda'da bulunan yardımcı antrenör Gökhan Keskin ise dün ilk kez Genk takımında oynayan Seyfo Soley'i izledi. Teknik ekibe bugün raporunu verecek olan Keskin'in görüşleri de dikkate alınarak bu oyuncu hakkında son karar verildi. 
Bu arada İran'ın Pas takımında oynayan Javad için de Teknik Direktör Rıza Çalımbay'ın, Mustafa Denizli ile bir görüşme yaptığı, tecrübeli hocanın, "Javad bana uluslararası maçlarda çok lazım. Daha sonra size gelebilir" dediği öğrenildi. 

İş işten geçmeden 

Teknik Direktör Rıza Çalımbay, Köln maçı öncesinde futbolcularıyla bir toplantı yaptı, "Pazarlıklarda nasıl profesyonelseniz, sahada da böyle olacaksınız. Disiplinsizliğe ve kaprise taviz vermem" diye konuştu 

BİLAL MEŞE 


Beşiktaş Teknik Direktörü Rıza Çalımbay, futbolcularıyla bir toplantı yaptı, "testi kırılmadan" uyarılarda bulundu. 
Köln maçı öncesindeki görüşmede herkesin eşit olduğunu vurgulayan Çalımbay, "Kimsenin adına bakmam, iyi olana formayı veririm. Bırakın vermeyi, hak eden askıdan alır. Kimsenin gözünün yaşına bakmam. Disiplinden taviz vermem. Taviz söz konusu değil, prensiplere uymayanla lig başlasa bile yollarımı ayırırım. Durumundan memnun olmayan varsa da hemen gidebilir" dedi. 
Kimsenin kaprisini çekemeyeceğini belirten Rıza hoca, "Pazarlıklar da nasıl profesyonelseniz oynarken de aynı özellikleri taşıyacaksınız. Beşiktaş'ın menfaati çok önemli. Hepimizin ortak bir hedefi var, o da Beşiktaş'ın başarısıdır. Hiç kimse Beşiktaş'ın üzerinde değildir. Bu, benim için de, sizin için de geçerlidir, bunu asla unutmayın" ifadesini kullandı. 
Çalımbay şöyle devam etti 
"Bazılarınız yedek, bazılarınız ise onsekizin dışında olacak. Maçlar sırasında yedek kalanlar, ya da onsekize girenler dikkatli olsunlar. Maça giriş çıkışlarda hiç kimse, bozulmasın, hele hele asla bana kapris yapıp hava atmasın. Bu tür kapris ve hava atmalar, bozulmalar diğer arkadaşlarınıza saygısızlıktır. Malesef bunu gözlemliyorum, hepiniz dikkatli olun." 
Köln beraberliğinin ardından bir basın toplantısı düzenleyen Rıza Çalımbay, "Lige sıfır hatayla gireceğiz" dedi, "Hatalarımızın büyük bir bölümü top bizdeyken kaynaklandı. Ayrıca ofansta da çoğalamadık, az pozisyon üretebildik. Savunmada rakibe çok pozisyon verdik" yorumunu yaptı. 

'Sen benim jokerimsin' 

Lucescu'nun istediği Daniel Pancu ile dün özel bir görüşme yapan Çalımbay, "Bu yıl senden büyük çıkış bekliyorum" diyerek, Shakhtar Donetsk için vize vermedi 

ORHAN YILDIRIM 

Teknik Direktör Rıza Çalımbay, John Carew'den sonra Daniel Pancu'yu da kaybetmek istemiyor. Shakhtar Donetsk Teknik Direktörü Mircea Lucescu tarafından düşünülen Rumen oyuncuyla dün saha içinde bir görüşme yapan Çalımbay'ın, "Sen bu takımın jokerisin. Bu yıl senden büyük çıkış bekliyorum" diyerek göndermeyi düşünmediğini belirtti. 
Pancu'dan hem orta alanda, hem de forvette faydalanmayı düşünen Siyah - Beyazlı teknik adamın, Shakhtar Donetsk'e gitmesine izin vermediği ifade edildi. 
Kampa sonradan katılan oyuncularla birlikte dün sabah antrenmana çıkan Pancu küplere bindi. Kramponlarının ayağını sıkmasına sinirlenen Rumen futbolcu, ayakkabılarını çıkararak fırlattı. 

Cezayı tercüman çekti 

Siyah - Beyazlılar ile yollarını ayıran Ronaldo'nun, havaalanında yaptığı açıklamalar tercümanını yaktı. Beşiktaş'ın tercümanlarından Matias Abraham, Brezilyalı futbolcunun yaptığı açıklamaları bir televizyon kanalına bire bir tercüme ettiği için işinden oldu. Ronaldo, gönderilmeyi hak etmediğini söylemiş, Fulya'daki futbolculara haksız cezalar verildiğini belirtmişti. 

Tempolu idman izin getirdi 

Köln ile önceki akşam oynanan ve golsüz sonuçlanan Köln maçında oynayan futbolcular dünü yenilenme çalışmasıyla geçirirken, milliler ise yorucu bir antrenman gerçekleştirdi. İki grubu ayrı sahada çalıştıran Teknik Direktör Rıza Çalımbay oyuncularına, "Tempoyu yüksek tutun akşamki idmanı iptal edeceğiz" dedi. Bunun üzerine oyuncular yoğun bir programla sabah idmanını tamamladı. 
Öğleden sonra tatilden faydalanan futbolcular iki saatliğine çarşıya çıktı ve alışveriş yaptı. Bu arada tatilden faydalanan bazı futbolcular ise otel yakınındaki camiye giderek, cuma namazını kıldı. 

Projede kader anı 

Beşiktaş Yönetimi, Fulya Projesi'ni karara bağlamak için pazartesi günü önemli bir toplantı yapacak. İhale teklifleri ve komisyon kararlarını inceleyip karara bağlayacak olan Siyah - Beyazlılar, vakit kaybetmeden harekete geçecek. Bu nedenle Başkan Yıldırım Demirören, kararın yönetimden eksiksiz çıkması için, tüm üyeleri bizzat toplantıya çağırdı. 

Carew'den ilk sınav 

Kartal'dan 7.6 milyon Euro karşılığında Olympique Lyon'a giden John Carew, yeni takımıyla ilk maçına çıktı. Norveçli golcü, Güney Kore'de yapılan Barış Kupası'nda Kolombiya Şampiyonu Once Caldas'a karşı forma giydi. 60 dakika sahada kalan Carew yerini Frau'ya bıraktı. 26 yaşındaki yıldız 20 saatlik uçak yolculuğunun verdiği yorgunluk nedeniyle tüm takım gibi etkisiz gözüktü. Mücadele Soto ve Diarra'nın karşılıklı golleriyle 1-1 berabere bitti. 

Rakip Banik Ostrava 

Beşiktaş, yurt dışındaki üçüncü hazırlık maçını bugün Çek temsilcisi Banik Ostrava ile yapacak. Ausburg kentindeki karşılaşma, Türkiye saatiyle 20.00'de başlayacak ve müsabakayı Kanal D naklen yayınlayacak. Siyah - Beyazlı ekip, Banik Ostrava'yı 1996-97 sezonunda Avrupa Kupaları'nda saf dışı bırakmıştı. 

Kürşat'ta sorun yok 

Köln maçının 59. dakikasında sakatlanarak yerini Mustafa Doğan'a bırakan Kürşat'ın önemli bir probleminin bulunmadığı açıklandı. Futbolcuyu detaylı bir şekilde muayene eden kulüp doktoru Ayhan Optur, "Adalesinde hafif gerilme var. Sadece kendisini riske etmemek için oyundan aldık ve tedavisine başladık. Tedavisi olumlu yönde devam ediyor" diye konuştu. 


</TEXT>
</DOC>
