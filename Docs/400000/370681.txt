<DOC>
<DOCNO> 370681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur14.html </URL>
<DATE> 2005/08/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Belediye Başkanı, makamında bıçaklandı 
</HEADLINE>
<TEXT>

     Mersin’in Erdemli İlçesi’ne bağlı Kızkalesi Belediye Başkanı Necati Kale, makamına gelen bir kişiyle, tartışma sonrasında bıçaklandı. Ağır yaralanan Kale hastaneye kaldırıldı. Saldırgan yakalandı. 
     Alınan bilgiye göre, belediye hizmet binasına gelen bir kişi, Başkan Kale’nin makam odasına girdi. Çıkan tartışmada, kimliği henüz açıklanmayan saldırgan, yanındaki bıçakla, Başkan Kale’yi göğsünden bıçakladı. Olaya müdahale eden belediye personeli, boğuşma sonrasında saldırganı etkisiz hale getirdi. 
     Olay yerine gelen polis ekipleri, belediye binası çevresinde toplanan personel ve olayı duyan vatandaşın müdahalesini güçlükle önleyerek, saldırganı araca bindirip, Kızkalesi Polis Karakolu’na götürdü. 
     Belediye personeli tarafından Kızkalesi Sağlık Ocağı’na kaldırılan Necati Kale, ilk müdahalenin ardından Erdemli Devlet Hastanesi’ne kaldırıldı. Kale, daha sonra, bıçak darbesinin kalp bölgesine yakın olması dolayısıyla buradan Mersin Üniversitesi Tıp Fakültesi Hastanesi’ne sevk edildi. 
     Emniyet Müdürlüğü yetkilileri, saldırganın gözaltına alındığını, olayla ilgili soruşturmanın sürdürüldüğünü bildirdiler. 
     
</TEXT>
</DOC>
