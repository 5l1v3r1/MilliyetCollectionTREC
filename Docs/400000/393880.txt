<DOC>
<DOCNO> 393880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur35.html </URL>
<DATE> 2005/11/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şemdinli Belediye Başkanı, Kürtçe konuşmayla halkı sağduyuya davet etti 
</HEADLINE>
<TEXT>

     Hakkari’nin Şemdinli İlçesi Belediye Başkanı Hurşit Tekin, "Vali Bey, benden halkı sakinleştirmemi istedi" dedi. 
     Tekin, DEHAP İlçe Teşkilatı balkonundan vatandaşlara yaptığı Kürtçe konuşmada, halkı sağduyuya davet etti. 
     Olaylarda ölenlerin cenazesinin Diyarbakır’a gönderildiğini, cenazelerin gelmesine kadar ilçe halkının sağduyulu olması gerektiğini dile getiren Tekin, şöyle dedi 
     "Sizlerden rica ediyorum. Sağduyulu olalım. Vali Bey ile bir görüşme yaptım. Benden halkı sakinleştirmemi istedi. Olay yargıya intikal etti. Savcılıkça gözaltına alınan kişilerle görüştük. Ayrıca olayın olduğu araçta inceleme yaptık" diye konuştu. 
     Bu arada, İlçe Belediye Başkanı Tekin’i ziyaret eden Hakkari Belediye Başkanı Metin Tekçe, gazetecilere yaptığı açıklamada Şemdinli’de yaşanan olayların ortaya çıkarılmasının ülkede insanların, hukuka ve insan haklarına olan saygısını ve inancını pekiştireceğini söyledi. 
     Yüksekova Belediye Başkanı Salih Yıldız ise Ak Parti Hakkari Milletvekili Fehmi Öztünç ile telefonda görüştüğünü dile getirerek şöyle dedi 
     "Öztünç, bana en yakın zamanda İçişleri Bakanlığı’ndan bir heyetin ilçeye geleceğini söyledi. Olayın failleriyle ilgili gerekli soruşturmanın ve olaylarda ihmali bulunan yetkililer hakkında gerekli inceleme ve soruşturmanın başlatılacağını bildirdi." 
     
</TEXT>
</DOC>
