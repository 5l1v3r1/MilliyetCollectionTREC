<DOC>
<DOCNO> 399249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun50.html </URL>
<DATE> 2005/11/30/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Fransa'da parti ve dernekler 'Olağanüstü Hal'in kaldırılmasını istedi 
</HEADLINE>
<TEXT>

     Fransa'da ana muhalefetteki Sosyalist Parti'nin ardından, 50 kadar parti ve dernek, banliyölerdeki olaylardan sonra yürürlüğe konulan olağanüstü hal uygulamasının sona erdirilmesini istedi. 
     Ortak bildiriye imza atan parti ve dernek temsilcileri, hükümetten şubata kadar uygulanması planlanan olağanüstü halin en kısa sürede kaldırılmasını talep ettiler. 
     Komünist Parti, Yeşiller, Fransa Tunuslular Derneği gibi dernek ve partilerin imzasını taşıyan bildiride, olağanüstü hal önlemiyle kötü bir mesaj verildiği belirtildi. 
     Fransa'da anamuhalefetteki Sosyalist Parti'nin lideri François Hollande, geçen hafta, olağanüstü hal uygulamasının sona erdirilmesini istemiş, kötü bir işaret ve sembol olarak nitelendirdiği bu önlemin güvenlik planları için gereksiz olduğunu ifade etmişti. 
     Fransa Parlamentosu, 16 Kasım'da, olağanüstü halin üç aya çıkartılmasına onay veren yasa tasarısını onaylamıştı. Olağanüstü Hal Yasası'nın yürürlükte olması, valilere sokağa çıkma yasağı ilan etme ve şüpheli yerlere polis tarafından baskın yapılması yetkileri veriyor. 
     
</TEXT>
</DOC>
