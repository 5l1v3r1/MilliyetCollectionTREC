<DOC>
<DOCNO> 398655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko38.html </URL>
<DATE> 2005/11/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fortis Bank, Türkiye'de istihdam sağlayacak... 
</HEADLINE>
<TEXT>

     Dışbank'ı bünyesine katan Belçika'nın en büyük bankacılık grubu Fortis, Türk pazarındaki payını 2009 yılına kadar iki misli artırmayı hedeflediğini açıkladı. 
     Fortis Bank A.Ş. İcra Kurulu Başkanı Tayfun Bayazıt imzasıyla Brüksel'de yayımlanan açıklamada, Türkiye'deki banka şubesi sayısının 183'ten 300'e ulaştırılacağı, personel sayısının da 4 bin 600'den 6 bin 300'e çıkarılacağı, böylece bin 700 kişiye istihdam sağlanacağı bildirildi. 
     Fortis, geçen hafta yaptığı açıklamada da yılın 3. çeyreğinde net karını yüzde 93 artırmayı başardığını bildirmişti. 
     Fortis'ten yapılan açıklamada, 2004 yılının 3. çeyreğinde 472 milyon avro olan net karın, 1 Temmuz 2005 tarihinde gruba dahil edilen Dışbank'ın da ''güçlü katkısıyla'' bu yılın aynı döneminde 913 milyon avroya çıktığı bildirilmişti. 
     Banka ayrıca yılın ilk 3 çeyreğine ait toplam net karını da bir önceki yılın aynı dönemine kıyasla yüzde 48 artışla 3 milyar 13 milyon avro olarak açıklamıştı. 
     Üçüncü çeyrekte banka karına Dışbank'ın yaptığı katkının 36 milyon avro olduğu kaydedilen açıklamada, Türkiye operasyonlarıyla ilgili şu ifadeler yer almıştı 
     ''Dışbank, Fortis bünyesinde umut verici bir başlangıç yapmıştır. 2009 yılında Türkiye'de 300 şubeye ulaşma hedefi doğrultusunda, önümüzdeki dönemde yeni şubeler açmayı sürdüreceğiz. Dışbank'ın ticari veri depolama faaliyetlerini, ana şirketimizle entegre hale getirme çalışmalarını sürdürüyoruz. Kasım sonu itibariyle Dışbank'ı Fortis markasına dönüştürme operasyonumuz tamamlanacaktır.'' Fortis'in bugünkü açıklamasında, marka dönüşüm işlemlerinin tamamlandığı da duyuruldu. 
     
</TEXT>
</DOC>
