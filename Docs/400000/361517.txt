<DOC>
<DOCNO> 361517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sonyas14.html </URL>
<DATE> 2005/07/15/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Discovery gelecek haftasonuna kadar fırlatılmayacak... 
</HEADLINE>
<TEXT>

     Amerikan Havacılık ve Uzay Dairesi NASA , Discovery uzay mekiğinin gelecek hafta sonuna kadar fırlatılmayacağını açıkladı. 
     NASA sözcüsü Bruce Buckingham, NASA’nın geri sayımdan vazgeçtiğini ve yakın zamanda Discovery’yi fırlatmaya çalışmayı düşünmediğini söyledi. 
     Buckingham, uzay mekiğinin fırlatılması çalışmasında görevli yetkililerin, fırlatma işlemiyle ilgili stratejiyi ve fırlatma tarihini belirlemek için daha sonra toplanacağını kaydetti. 
     Columbia uzay mekiği faciasından 2,5 yıl sonra ilk defa uzaya gidecek Discovery’nin önceki akşam fırlatılacağı açıklanmış, ancak son anda fırlatma teknik bir sorun nedeniyle ertelenmişti. 
     Discovery mekiğinin daha önce de Mayıs ayında fırlatılması planlanmış, ancak mekik yeni ve daha güvenli bir yakıt tankının takılması için fırlatma rampasından hangara geri götürülmüştü. 
     NASA, Şubat 2003’te Columbia mekiğinin uzaydan dönüş yolunda atmosferde parçalanması ve 7 astronotun hayatını kaybetmesinden bu yana hiç mekik seferi düzenlemedi. 
     
</TEXT>
</DOC>
