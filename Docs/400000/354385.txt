<DOC>
<DOCNO> 354385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/soneko32.html </URL>
<DATE> 2005/06/22/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Germanwings, uçuş noktalarına Ankara'yı da ekledi... 
</HEADLINE>
<TEXT>

     Alman Havayolu Şirketi Germanwings'in, İstanbul ve İzmir'den sonra uçuş noktalarına Ankara'yı da eklediği bildirildi. 
     Germanwings İletişim Sorumlusu Andreas Engel, düzenlenen toplantıda yaptığı konuşmada, kendileri için önemli olanın uçuş ve doluluk oranı olduğunu, bu yıl dolulukta yüzde 82.3'te bulunduklarını ve Türkiye'nin bunun da üzerinde bir yüzde göstermekte olduğunu belirtti. 
     Merkezlerinin Köln, Stuttgart ve Berlin şehirleri olduğunu ifade eden Engel, Türkiye'deki ilk uçuşlarına Aralık 2002'de Köln-İstanbul seferleriyle başladıklarını, buna 2003 yılında Stuttgart-İstanbul ve daha sonra İzmir uçuşlarının eklendiğini kaydetti. 
     Şu anda Köln'den 39, Stuttgart'tan 18, Berlin'den ise 9 merkeze uçuş yapıldığını ifade eden Engel, ''Bizim için önemli olan uçuş ve doluluk oranı. Bu yıl dolulukta yüzde 82.3'te bulunuyoruz. Türkiye bunun da üzerinde bir yüzde göstermekte'' dedi. 
     Avrupa'da iş amaçlı yapılan kısa uçuşların toplam uçuşlardaki oranının yüzde 42 olduğunu belirten Engel, bu uçuşlardan elde ettikleri gelirlerin 2004 yılında 247 milyon avro olduğunu, 2005 yılında ise 350 milyon avro gelir hedeflediklerini bildirdi. 
     Amaçlarının liderlik, müşteri memnuniyeti, güvenilirlik ve uygun fiyatlı uçuş olduğunu belirten Engel, Germanwings'in, filolarını genişletmek amacıyla geçtiğimiz günlerde yapılan Paris Havacılık Fuarında 18 yeni Airbus A 319 siparişi verdiğini kaydetti. 
     Engel, Berlin-İstanbul ve Berlin-Ankara uçuşlarının 5 Haziran'da başladığını ve buna 28 Haziran'da Köln-Ankara uçuşlarının ekleneceğini, Stuttgart-İzmir uçuşlarına ise yaz uçuşları olarak 17 Temmuz'da başlanacağını bildirdi. 
     Türkiye'de bir ortaklık düşüncelerinin olup olmadığı sorusuna karşılık Engel, bunu düşündüklerini ve şirket olarak bu konudaki stratejik çalışmaların sürdüğünü belirtti. 
     
</TEXT>
</DOC>
