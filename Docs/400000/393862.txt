<DOC>
<DOCNO> 393862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur17.html </URL>
<DATE> 2005/11/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Genç nüfus oranı hızla azalıyor 
</HEADLINE>
<TEXT>

     
     Tamer Toğanaş 
     
Avrupa ülkelerine göre en genç nüfusa sahip ülke durumunda olan Türkiye’de genç nüfus oranı hızla azalıyor. 
     DİE’nin yıl ortası nüfus projeksiyonlarına göre, 22 yaş altı nüfus, son 15 yılda yüzde 10 oranında azaldı. 
     Devlet İstatistik Enstitüsü’nün DİE hazırladığı "Yıl ortası Nüfus Projeksiyonları", Milli Eğitim Bakanlığı’nın internet sitesinde yayınlandı. 
     AA muhabirinin projeksiyon rakamlarını baz alarak yaptığı hesaplamalara göre, 22 yaş altı nüfus, 1990 yılında toplam nüfusun yüzde 50’sini oluşturuyordu. 2005 yılına gelindiğinde bu oran yüzde 40’a düştü. 2010 yılında ise 22 yaş altı nüfusun toplam nüfusa oranı, 
     ancak yüzde 38 olacak. 
     Türkiye’nin 1990 yılında 56 milyon 154 bin olan toplam nüfusu, 15 milyon 911 kişi artarak 2005 yılında 72 milyon 65 bin oldu. Aynı süreç içerisinde 22 yaş altı nüfus ise 1 milyon 207 bin kişi arttı ve 29 milyon 3 bin kişiye yükseldi. 
     1990 yılından bugüne kadar Türkiye nüfusu yüzde 28.33 artarken, 22 
     yaş altı nüfus sadece yüzde 4 arttı. 
     Yıl ortası Nüfus Projeksiyonlarında yer alan tahminlere göre, 2010 yılında Türkiye nüfusunun 76 milyon 505 bin olması bekleniyor. 22 yaş altı nüfusun da 2005’e göre binde 76’lık bir artışla 29 milyon 579 bine yükselmesi öngörülüyor. 
     
     0-5 YAŞ GRUBU NÜFUSTA AZALMA VAR 
     Yıl ortası Nüfus Projeksiyonlarına göre, Türkiye’de 0-5 yaş arası nüfusta ise ciddi bir azalma var. 
     Bu yaş grubundaki nüfus sayısında 1990-2000 yılları arasında yüzde 13’lük bir artış yaşanmasına karşın, 2000 yılından sonra bu sayıda 
     ciddi bir düşüş olduğu gözleniyor. 
     1990 yılında 7 milyon 4 bin kişiyken 2000 yılında 8 milyon 556 
     bine yükselen 0-5 yaş arası nüfus, 2005 yılına gelindiğinde yüzde 7 azalarak 8 milyon 32 bine geriledi. 2010 yılındaki tahmini rakamın ise 7 milyon 907 bin olması bekleniyor. Tahminler gerçekleşirse 2010 yılında 0-5 yaş arası nüfus sayısında 2000 yılına oranla yüzde 8.5’lik bir gerileme söz konusu olacak. 0-5 yaş arası nüfus, 2000 yılında toplam nüfusun yüzde 12.6’sını oluştururken, bu oran 2005 yılında 11.1 olarak gerçekleşti. 0-5 yaş arası nüfusun toplam nüfusa oranının, 2010 yılında ise yüzde 10.3 olacağı tahmin ediliyor. 
     
</TEXT>
</DOC>
