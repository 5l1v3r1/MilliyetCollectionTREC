<DOC>
<DOCNO> 388560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonsiy03.html </URL>
<DATE> 2005/10/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türban yasağı Türkiye'de kadınların eğitimini engelliyor 
</HEADLINE>
<TEXT>

     Bangladeş’te yayınlanan bir gazetede İslam karşıtı olarak gösterilen Türkiye ve Fransa, kadınların eğtimini engellemekle suçlandı. 
     The Independent of Bangladesh gazetesinde "Bilim alanındaki Müslüman Kadınlar" başlıklı haberde İslam’ın kadınların eğitimine karşı çıkmadığı, ancak "İslam karşıtı" devletlerin Müslüman kadınların okumasına çeşitli engeller koyduğu savunuldu. 
     
     "LAİKLİĞİN ARKASINA GİZLENİYORLAR" 
     Türkiye ve Fransa’yı "İslam karşıtı" olarak gösteren haberde, okullardaki türban yasağının Müslüman kadınların eğitimini engellediği iddia edildi. Haberde, Türkiye ve Fransa’nın "İslam karşıtlığını laikliğin arkasında gizledikleri" ifade edildi. 
     İnsan Hakları İzleme Komitesi’nin de bu konuda raporları olduğu belirtilen haberde, bu raporlarda benzer yasakların binlerce kadının daha iyi bir eğitim alasını engellediğinin belirtildiği ifade edildi. 
     Gazete, Komite’nin 2004 yılında hazırladığı raporda, "Kadınların giyim terihlerine yönelik bu tür kısıtlamalar bir ayrımcılıktır ve onların eğitim hakkının ihlali anlamına gelir" ifadelerinin yer aldığını aktardı. 
     
     "TÜRKİYE’DE EĞİTİM GÖREN KADINLARIN ORANI ABD’DEN FAZLA" 
     Öte yandan UNESCO’nun küresel eğitim araştırmasının sonuçları da aktarılan haberde, Türkiye’nin de dahil olduğu 6 Müslüman ülkede, fen ve mühendislik alanında yüksek eğitim alan kadınların erkeklere olan oranının ABD’ye göre daha fazla olduğu aktarıldı. 
     Habere göre bu oran Türkiye’de yüzde 44 iken ABD’de yüzde 43 dolayında. Gazete, aynı oranın Bahreyn’de yüzde 74, Katar’da 
     yüzde 71, Kırgızistan’da yüzde 64 Brunei Darusalem’de yüzde 49, Lübnan’da ise yüzde 47 olduğunu aktardı. 
     
</TEXT>
</DOC>
