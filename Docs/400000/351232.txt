<DOC>
<DOCNO> 351232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/spor/spo30.html </URL>
<DATE> 2005/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KONYASPOR 
Murat tamam 

Fenerbahçe'de bu sezon fazla forma şansı bulamayan Murat Hacıoğlu Konyaspor ile anlaşmaya vardı. Yeşil - Beyazlı takımın bir yıl kiralık olarak renklerine bağlayacağı genç futbolcu yarın veya salı günü sözleşme imzalayacak. 

B GENÇLER 
Devler finalde 

Türkiye B Gençler Futbol Şampiyonası'nda dün yapılan yarı final maçları sonunda, Galatasaray ve Trabzonspor finale yükseldi. Beylerbeyi 75. Yıl Stadı'nda normal süresi ve uzatmaları 1-1 berabere sona eren karşılaşmada Trabzonspor, Samsunspor'u penaltılarla 4-2 yenerek finalist oldu. Diğer yarı final maçında ise Galatasaray, Ankaragücü'nü 3-1'le geçti. Galatasaray ile Trabzonspor bugün saat 17.30'da finalde karşılaşacak. 

DİYARBAKIRSPOR 
Koltuk Akyıl'ın 

Diyarbakırspor'un yeni Başkanı Abdullah Akyıl oldu. Ziya Gökalp Spor Salonu'nda yapılan kongreye 280 delegeden 200'ü katıldı. Avukat Şahin Akkaya'nın listesinden sadece iki kişinin salonda hazır bulunması nedeniyle Akkaya seçime giremedi, yapılan açık oylamada Akyıl oy çoğunluğuyla başkan oldu. 

BURSASPOR 
23. Başkan Kızıl 

Bursaspor'un olağanüstü genel kurulu dün yapılırken başkanlığa Levent Kızıl getirildi. Kongre salonuna gelen 308 üyeden 170'i oy kullanırken 169 üyenin oyunu alan Kızıl, Bursaspor'un 23. başkanı oldu. Levent Kızıl, yaptığı konuşmada, "En büyük hedefimiz Bursaspor'u Süper Lig'e çıkarmak. Bunu başaracak kadroyu oluşturacağız" dedi. 

AKÇAABAT SEBAT 
Yetişen alıyor 

Süper Lig'den düşen Akçaabat Sebatspor'un futbolcuları paylaşılmıyor. Kırmızı - Beyazlılar'da Sedat ve Abdurrahman, Ankaragücü Hakan Bayraktar, Sivasspor Erman Ergin, Konyaspor Bayram, Gençlerbirliği Ali Bayraktar ise Gaziantepspor ile anlaşma sağladı. Muhammet, Selahattin ve Ogün'e Kayseri Erciyesspor'un, Hakan Olgun'a Kocaelispor'un, Ali Eren'e ise Azerbaycan'ın Karvan takımının talip oldu. 

Çizme'de final günü 

İtalya Kupası finali ilk maçında Roma, Olimpiyat Stadı'nda Inter'i konuk edecek. İki takımın da hedefi kazanıp, başarısız geçen bu sezonu kupayla kurtarmak. Ev sahibi ekipte Totti'nin sakatlığı bulunuyor ama oynayabilecek durumda. Sarı - Kırmızılılar'da tek eksik De Rossi. Inter'de ise Teknik Direktör Mancini, kulüp ile bağları artık kopma noktasına gelen Emre'yi kadroya almadı. Vieri de forma giyemeyecek. 21.30'da başlayacak mücadelenin rövanşı 18 Haziran'da San Siro'da oynanacak. 

Nonda'yı Roma kaptı 

İtalya Ligi'nde hayal kırıklıklarıyla dolu bir sezon geçiren Roma transferde ilk imzayı Shabani Nonda'ya attırdı. Sarı - Kırmızılılar, Monaco ile sözleşmesi sona eren Kongolu forvetle üç yıllık anlaşma yaptı. 28 yaşındaki yıldıza sezon başına 1.8 milyon Euro ödeneceği açıklandı. Nonda, Roma'ya gelmekten büyük mutluluk duyduğunu söyledi. 

Lille stat arıyor 

Fransa Ligi'ni ikinci sırada bitirerek, Şampiyonlar Ligi gruplarına direkt katılma hakkını elde eden Lille'in stadıyla başı dertte. Kendi stadı yenilenme çalışmaları içinde bulunan Kırmızı - Beyazlılar maçlarını 18 bin kişilik Vileneuve d'Ascq'da oynuyor. UEFA bu stadın güvenlik ve kapasite açısından Şampiyonlar Ligi standartlarına uymadığını açıklayınca Lille de arayış içine girdi. Kulüp yetkilileri, Devler Ligi maçlarını Lens'te veya Stade de France'da oynamayı düşünüyor. 

BOKS 
Bravo Sinan 

WBC Dünya Kıtalararası Ağır Sıklet Boks Şampiyonu Sinan Şamil Sam unvanını korumayı başardı. Almanya'nın Kempten kentinde ringe çıkan Sinan Şamil Sam, Ugandalı Peter Okhello'yu 12 raund sonunda 3-0 mağlup etti. 

AVRUPA ŞAMPİYONASI 
Fark attık 

Avrupa Şampiyonası hazırlıklarını Fransa'da sürdüren Genç Milli Takım, üçüncü maçında Hollanda'yı 66 - 41 mağlup etti. İlk çeyreği 18 - 7, devreyi de 29 - 16 önde kapayan Ay - Yıldızlı ekibimiz, üçüncü çeyrekte farkı 18 sayıya çıkardı. Son çeyrekte rakibinin oyundan düşmesiyle farkı daha da artıran millilerimiz, sahadan 25 sayı farkla galip ayrıldı. 

BASKETBOL 
Elit Gençler kupasını aldı 

Basketbolda son üç yılda Türkiye şampiyonluğuna ambargo koyan Elit Gençler Koleji Yıldız Erkekler Basketbol takımı şampiyonluğu doyasıya kutladı. Elit Gençler Koleji konferans salonunda gerçekleştirilen törende İstanbul Milli Eğitim Müdürü Ömer Balıbey, Efes Pilsen Asbaşkanı Çetin Çeki, Genel Menajer Engin Özerhun ve idareci Seha Dosdoğru da hazır bulundular. Elit Gençler Yıldız takımı şampiyonluk kupasını Balıbey'in elinden aldı. 

BİSİKLET 
Romanya'da yeni sınav 

Romanya'da yarın başlayacak olan Uluslararası Bisiklet Turu'na katılacak Milli Takımımız, 2 ekiple bu ülkeye gitti. Mehmet Şafakçı'nın antrenörlüğünde 6 gün sürecek organizasyonda pedal çevirecek olan Ay - Yıldızlı ekibimizde şu isimler yer alıyor A Takım Nevzat Kıral, Mehmet Mutlu, Mustafa Maral, Mustafa Karaselek, Miraç Kal, Bünyamin Özdem. B Berat Alphan, Murat Terken, Serhat Sert, Hüseyin Özcan, Yasin Palaşahin ve Emre Ünvan. 

TEKVANDO 
Yıldızlar coştu 

Yıldızlar Federasyon Kupası erkeklerde ve bayanlarda 6'şar sıklette yapılan müsabakalarla Nevşehir'de sona erdi. 750 sporcunun mücadele ettiği turnuvada kilolarına göre ilk sırayı alanlar şöyle Bayanlar 35 Sevda Mermer, 38 Duygu Vatansever, 47 Nergiz Gençay, 50 Furkan Aydın, 53 Hamiyet Arısaman, 57 Aysun Nalkıran. Erkekler 37 Oğuzhan Koç, 40 Sunay Dönmez, 49 Ali Serçe, 53 Yunus Sarı, 57 Şaban Çalkan, 61 Taner Şenel. 

GÜREŞ 
Minikler kapışıyor 

İstanbul İl Birinciliği Serbest Güreş müsabakaları dün Eyüp Spor Salonu'nda başladı. 13-14-15 yaş grupları arasında yapılan organizasyona 9 kulüpten 125 sporcu katıldı. 10 kategoride gerçekleştirilen müsabakalar sonunda ilk dörde girenler Türkiye Şampiyonası'nda mücadele etme hakkı kazanacak. n SAİM BOZER 

YAĞLI GÜREŞ 
Pehlivanlar Kağıthane'de 

Kağıthane Belediyesi'nin her yıl geleneksel olarak Sadabad Yaz Etkinlikleri çerçevesinde düzenlediği Yağlı Güreş Müsabakaları bugün Kağıthane Çayırı'nda yapılacak. Belediye Başkanı Fazlı Kılıç, müsabakaların bir şenlik havasında geçeceğini belirterek, "Ülkenin dört bir köşesinden kıspetini sırtına alıp gelmiş pehlivanlar çayırda peşkeş çekecek. Kırkpınar'ın tüm kadrosu Kağıthane'de olacak. Sporseverlere bir gün boyunca güreş ziyefeti çekeceğiz" dedi. 

ATLETİZM 
Esenyurt'ta gençlik koşusu 

Esenyurt Belediyesi tarafından düzenlenen 2. Gençlik Koşusu bugün yapılacak. Esenyurt Saadetdere'den saat 09.00'da verilecek startla başlayacak 3 bin 500 metrelik yarış Cumhuriyet Meydanı'nda sona erecek. İlk üçe girenlerin büyük armağanların verileceği organizasyona 200'ün üzerinde sporcunun katılması bekleniyor. 


</TEXT>
</DOC>
