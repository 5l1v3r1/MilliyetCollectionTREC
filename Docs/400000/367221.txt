<DOC>
<DOCNO> 367221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/siyaset/siy02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin Irak politikası değişti' 
</HEADLINE>
<TEXT>


Eski Ankara Büyükelçisi Eric Edelman, ABD Senatosu'nda, Türkiye'nin Irak politikasını ABD politikaları doğrultusunda değiştirdiğini açıkladı 

UTKU ÇAKIRÖZER Ankara 


ABD Savunma Bakanlığı'nda siyaset ve planlamadan sorumlu müsteşarlık görevine getirilen eski Ankara Büyükelçisi Eric Edelman, görevine başlayabilmesi için gerekli onay işlemi öncesinde ABD Senatosu Silahlı Kuvvetler Komitesi'nde senatörlerin sorularını yanıtladı. Edelman, Washington'da 29 Haziran'daki toplantının tutanaklarına göre, şunları kaydetti 
HAYAL KIRIKLIĞINA UĞRADIK AMA Tezkere TBMM'de 1 Mart'ta reddedilen tezkere için gerekli oyu alamamamız üzücüdür. ABD hükümetinde yer alan hepimiz için çok büyük hayal kırıklığı idi. Ama 1 Mart'tan sonra Türk hükümeti ile başka birçok konuda çok iyi işbirliği yaptık. Irak'taki birliklerimiz için gerekli büyük miktarda malzemenin Habur Sınırı'ndan karayoluyla iletilmesine izin verdiler. Hava sahalarını kullanma ve İncirlik Üssü'nü yakıt ikmali için kullanmamıza izin verdiler. POLİTİKA DEĞİŞTİRDİLER Türkler, istikrarlı, siyasi birliği ve toprak bütünlüğü korunan bir Irak kurulması hedefini bizimle paylaşmaktadır. Zaman içinde de politikalarını biraz daha bizimkiyle uyumlu doğrultuda değiştirdikleri kanısındayım. Demek istediğim şu artık sadece kuzeydeki Kürt nüfusla ilgili kaygılarını yansıtmıyor. Irak'a daha geniş çerçeveden bakıyor ve diğer unsurlarla daha çok çalışma ihtiyacı duyuyorlar. İRAN'A ÖNCE DİPLOMASİ İran'daki seçimin tamamen özgür ve adil olduğu kanaatinde değilim. Çünkü kimin yarışıp yarışamayacağına atanmışlar karar verdi. Nükleer programı konusunda en iyi yaklaşım diplomasiyi kullanmak ve AB üçlüsü İngiltere, Almanya ve Fransa ile İran arasındaki görüşmeleri desteklemektir. Ama eğer o yolla başarı sağlayamazlarsa, bir noktada başka adımlara bakmak ihtiyacı duyabiliriz. Henüz bu noktada değiliz. Ancak sorun bir aşamada BM Güvenlik Konseyi'ne gidip gitmeme ve İran'a karşı yaptırım koyup koymama noktasına gelebilir. 


</TEXT>
</DOC>
