<DOC>
<DOCNO> 369163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/spo10.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür yıldızlar 
</HEADLINE>
<TEXT>


Türkiye'ye Avrupa şampiyonluğu sevincini yaşatan Yıldız Milli Basketbol Takımı'nın coachu Levent Topsakal, kupaya giden yolun "özgürlükten" geçtiğini söyledi, "bu, gerçek anlamda bir devrimdir" dedi 

GÖKHAN TÜRE 


Oyunculuğu sırasında dozunu aşmış otorite ve adı "taktik", aslı "kargaşa" olan oyun sisteminden "canı sıkılmış" ve bununla çoğu kez Don Kişot misali tek başına savaşmış ama sonuç alamamıştı... 
Karşı geldiği şey ne antrenörleri, ne de onların iyi niyetle hesapladığı, sadece ezbere dayanan, çoğunlukla "kafa karıştıran" düzenlerdi... 
O çok iyi bir oyun kurucuydu ve temelde taktik yatsa da zaman zaman bireysel müdahalelerin sonuca olumlu yansıyacağına inanıyordu. 
Oyunculuk yılları sona erip, basketbol yaşamının doğal döngüsünde sıra coachluğa geldiğinde, artık bu tezinin doğruluğunu kanıtlamanın zamanı gelmişti. Ya da koca basketbol kariyerinde boşuna dövünüp durduğunu anlamanın... 

Topsakal felsefesi 
Yıldız Milli Basketbol Takımı'nın başında yola çıkarken tek hedefi, tüm kalbiyle inandığı bu felsefeyi oyuncularına aşılamaktı. "Böyle gelmiş, böyle gider" zihniyetine karşı çıkan Yıldız Milli Basketbol Takımı coachu Levent Topsakal, Türk basketbolunda yeni bir çığır açtı. 
Kendi ağzından "devrim" diye nitelediği yeni sisteminde, oyunculuğu sırasında nefret ettiği şeyleri "çocuklarım" dediği yıldız millilerden uzak tuttu. Şampiyonaya hazırlandığı iki yıl boyunca, son iki ay hariç antrenmanlarda sadece ve sadece fundamentale dayalı çalıştırma yaptı. Set düzeninde oynatıp, taktik boarda sabitleyip, onları robotlaştırmak yerine özgür bırakıldıkları zaman neler yapabileceklerini göstermelerini sağladı. 

'Oyuncu özgür olmalı' 
Dilerseniz gerisini kendi ağzından aktaralım 
"Göreve geldiğimde tüm oyuncularıma anlattım. 'Çocuklar, ben devrim yapmak istiyorum. Benim için doğrusu bu. Sizin için de iyisi bu. Avrupa'da da oyuncular ve dolayısıyla ülkeler bu şekilde başarılı oluyorlar. Ben oyuncunun sahada özgür olmasına inanan bir insanım. Taktik değil de fundamental gelişiminin sağlanması taraftarıyım. Diğer insanların da inanması için başarılı olmak zorundayız' dedim. Bunu da başarılı olarak ispatladık. Bir gün onlar da antrenör olduğunda oyuncularına böyle davranacaklar. Başarıdan da öte bunu yaptığım için mutluyum. 
Onları hep rahat bıraktım. Özgür kalsınlar istedim. Önce fundamental eksiklerini kendi kendilerine görmelerini, bunları kendi başlarına gidermelerini sağladım. Zorlandılar hem de çok. Ama bu sayede de fundamentalleri gelişti. Yanlış anlaşılmasın, disiplinimiz vardı. Ama çocuklar iki sene boyunca sadece şu sözlerimi duydular 'Beyaz çizgiye sahaya geldiğinizde sıçrayabildiğinizin en iyisini sıçrayacak, koşabildiğinizin en iyisini koşacaksınız, savunmanızın en iyisini yapacaksınız, konsantrasyonunuzu en üst düzeyde tutacaksınız. Beyaz çizginin dışına çıktığınızda ise kaybolun, istediğinizi yapın. Ancak toplumdan kimseden şikayet istemiyorum. Ve sabah bir antrenmanınız olduğunu da asla unutmayın, profesyonel olun ve öyle yaşayın. Bunu kimse söylemeden siz hissedin'. 
Antrenmanlarda vaktimizi set ofense harcayacağımıza fundamentale harcadık. Onların kapasitelerinin yükselmesini sağladık. Sahada taktik olarak fazla yardım almadan oynadıkları için ister istemez kendilerini zorladılar. Ardından kısa, küçük düzenler koymaya başladıkça daha düzgün oynadılar. 
Derken şampiyona geldi, çattı. En genç takım bizdik. Kadromuzda doksan doğumlu beş oyuncumuz vardı. Tüm oyuncularıma, 'çocuklar şampiyon olacaksınız, rahat olun' dedim. Çünkü onlarda bunu başaracak gücü görmüştüm. Grup maçlarımız sonunda birinci sırayı aldığımızda dahi kimse bizi favori göstermiyordu. 

'Minnet borçluyuz' 
Sonuçta inandılar, birlik oldular ve başardılar. Hepsiyle gurur duyuyorum. Hepsi çok özel oyuncular. 
Bu arada başarımızda pay sahibi olanları asla unutamayız. Bize 22 ay boyunca inanılmaz çalışma imkanları veren Türkiye Cumhuriyeti devleti, Federasyon Başkanımız Turgay Demirel ve idari kadromuz, kafile başkanımız Necip Kapanlı, fiziksel anlamda hazır olmamızı sağlayan Doç Dr. Emre Erol, A Milli Takım coachumuz Bogdan Tanjevic, yardımcılarım, masörümüz ve başarımızda payı olan herkese minnet borçluyuz. Ben her zaman şuna inandım. Başarı, sahada oynayan oyuncularındır. Hepsi birer pırlanta. Kulüplerine, kulüplerindeki antrenörlerine ve ailelerine de çok teşekkür ediyorum. Kadromuzda olan ama şampiyonada bizimle birlikte olamayan diğer 12 oyuncumuzun da bu başarıya katkısı çok fazla." 


</TEXT>
</DOC>
