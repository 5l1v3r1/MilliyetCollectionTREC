<DOC>
<DOCNO> 361014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko21.html </URL>
<DATE> 2005/07/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Merinos Halı'dan, işçilerine 5 yıldızlı tatil... 
</HEADLINE>
<TEXT>

     Türkiye'nin en büyük halı üreticisi ve ihracat lideri Gaziantep'te yerleşik Merinos A.Ş., işletmelerde çalışan yaklaşık 300 çalışanı ile ailelerini 5 yıldızlı tesiste tatile gönderiyor. 
     Merinos A.Ş. Yönetim Kurulu Başkanı İbrahim Erdemoğlu, verimliliği artırdığına inandıkları için yıllardır personeli birlikte izne ayırmayı tercih ettiklerini söyledi. 
     Erdemoğlu, izin uygulaması konusunda diğer işverenlerden farklı düşündüklerini kaydederek, şöyle dedi 
     ''Personelimize değer veriyoruz. Personelin emeğini üretimdeki en önemli girdi kabul ediyoruz. Bu amaçla ev sahibi olamamış çalışanlarımızı konut sahibi yapmak için de bir çalışma yürütüyoruz. Bu projemizle çalışanlarımızın ev sahibi olmasına önemli katkı sağlıyoruz. Bu uygulamamızdan tesislerimizde en az 5 yıl çalışmış personelimiz yararlandırıyoruz.'' Erdemoğlu, Merinos A.Ş. olarak yurtiçi ve yurtdışı piyasalarda pazar paylarını artırmaya devam ettiklerini, bu olumlu gelişmeye şirket personelinin katkısını göz ardı edemeyeceklerini bildirdi. 
     ''Merinos olarak ilk önceliğimiz insan. İnsanın olmadığı bir yerde hiçbir şey yapılmaz'' diyen Erdemoğlu, sözlerini şöyle sürdürdü 
     ''Bu çerçevede şirkette 5 yılını dolduran arkadaşlarımıza bir konut yapımına başladık. İnşaatlarımız hızlı bir şekilde sürüyor. Önümüzdeki yıl ilk teslimatları yapacağız. Sadece konutla da olay bitmiyor. İnsanlar iki türlü öğrenir. Birincisi okuyarak, ikincisi de görerek ve yaşayarak... Maalesef bizler de dahil olmak kaydıyla fazla okuyan bir millet değiliz. Onun için Türk insanının öğrenmesini istiyorsak onlara göstermemiz lazım. Görerek öğreniyorlar, yaşayarak öğreniyorlar. Firmamızdaki tüm arkadaşlarımıza ayrım yapmaksızın, iyi bir yerde tatil yaptıklarında, Rus'la, Alman'la, Amerikalı ile Fransızı ile birlikte yaşamayı öğrendiği zaman ufkunun değişeceğine inanıyoruz. Bu değişim bir süre sonra ailesine de yansıyacağına inanıyoruz. Bu çalışanlarımızı eşleriyle birlikte tatile götürüyoruz.'' 
     
     TOPLUMUN GELİŞMESİNE KATKIMIZ OLSUN 
     Türkiye'den her şeyin para ile çözüleceği yönünde yanlış bir inanç bulunduğunu, bu görüşe katılmadığını ifade eden Erdemoğlu, ''Toplumun gelişmesine yüzde 1 oranında katkımız olursa ki biz daha da gelişeceğine inanıyoruz. Türkiye'de en önemli şey insanların eğitimi'' dedi. 
     Şimdilik bu eğitimi kulaksal olarak yapmaya çalıştıklarını, bunu görsel olarak da yapmayı planladıklarını anlatan Erdemoğlu, şunları kaydetti 
     ''Tatil projemizin amacı da budur. 5 yıldızlı tatil projesini ilk defa uyguluyoruz. Şimdi bu nereden çıktı denilebilir. Geçtiğimiz yıl bölge bayilerimizi tatile gönderirken, bizler yurtdışına giderken kendi kendime düşündüm. 'Biz buraya nasıl geldik' dedim. Biz buraya Merinos A.Ş.'nin sayesinde geldik. Merinos sadece biz miyiz Sadece bölge bayilerimiz mi var, hayır yok. Bizim nasıl hakkımız varsa diğer insanların da tatile gitme, eğlenme hakkı var. Ertesi gün yönetim kurulu üyemizi arayıp talimat verdim. Tatil programı yaptık ve şirkette 5 yılını dolduran arkadaşlarımızı tatile gönderme kararı aldık. 
     Mevkiimiz, ekonomik gücümüz ne olursa olsun tek başımıza yaşamak gibi bir hakkımız yok. İnsanların bulunduğu ortamlarda yaşamaya mecburuz.'' 
     
</TEXT>
</DOC>
