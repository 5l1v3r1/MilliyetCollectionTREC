<DOC>
<DOCNO> 357806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun09.html </URL>
<DATE> 2005/07/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Talat Papadopulos, çözüm istemiyor 
</HEADLINE>
<TEXT>

     KKTC Cumhurbaşkanı Mehmet Ali Talat, ''Rum Yönetimi lideri Tasos Papadopulos'un, Kıbrıs konusundaki tutumunun adadaki sorunun çözümüne yardımcı olmadığını'' söyledi. 
     Talat, Atina'da yayımlanan To Vima gazetesinin pazar eki Vimagazino dergisindeki demecinde, Kıbrıs sorununun adadaki Türkler ve Rumlar için olduğu kadar, AB için de ''acilen çözümlenmesi gereken bir konu'' olduğunu belirtti. 
     Adadaki durumun daha fazla sürdürülmesinin mümkün olmayacağını kaydeden Talat, ''Ancak çözüm büyük oranda sadece Rumlara değil, Papadopulos'un kendisine ve bu soruna karşı olan tutumuna bağlıdır'' dedi. 
     Cumhurbaşkanı Talat, ''Papadopulos, çözüm ile ilgilenmiyor. İktidarı Türklerle paylaşmak istemiyor. Ortak bir gelecek görmek istemiyor ve sadece kendisini düşünüyor'' dedi. 
     Papadopulos'un bu tutumu nedeniyle Kıbrıs konusundaki tüm baskılara rağmen yakın gelecekte müzakerelerin yeniden başlayacağına inanmadığını belirten Talat, Papadopulos'un amacın ''Güney Kıbrıs'ın Avrupa'daki konumundan yararlanarak daha iyi bir anlaşma sağlamak olduğunu'' ve ''Rum tarafının Annan planına 'hayır' demesinin ardında da bu düşüncenin yattığını'' kaydetti. 
     Talat, ''Diğer yandan bugün varılan noktada çözüm bulunamayacağını düşünmek de yanlış olur. Kıbrıslı Türklerin uluslararası toplum ile olan irtibatı kesilmiştir. Çocuklarımızın geleceği söz konusudur. Bu durum bu şekilde daha fazla süremez'' diye konuştu. 
     Talat, Kıbrıs'ta taşınmaz mal alış satışıyla ilgili soruyu da ''Bu siyasi bir konudur. Rumların bırakmış oldukları mallar anlaşma sağlanıncaya kadar devlet hazinesine aittir. Ancak adadaki taşınmaz mal alım satımlarına ne zamana kadar engel olabiliriz Kıbrıs sorununun ne zaman çözüleceğini kimse bilmiyor. Bu konuda Papadopulos'un uyanmasını ve birleşmeye karar vermesini mi bekleyelim'' şeklinde cevapladı. 
     
</TEXT>
</DOC>
