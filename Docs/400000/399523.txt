<DOC>
<DOCNO> 399523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/yasam/axyas01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyunarak soyamadılar 
</HEADLINE>
<TEXT>


Bankaya tünel kazan iki hırsız, üstlerindeki yolun çökmesiyle yakalandı. Tüneldeki sıcak nedeniyle kazıyı 'çıplak' yapan hırsızların fark edilmesi pek de zor olmadı 

DIŞ HABERLER SERVİSİ 

Orta Amerika ülkelerinden El Salvador'un başkenti San Salvador'da, silahlı bir banka soygunu girişimi birkaç haftadır etkili olan sıcak havaların da yardımıyla polis tarafından engellendi. Büyük bir bankanın yer altındaki kasa dairesine 75 metrelik tünel kazan iki soyguncu, Polis Müdürü Wilfredo Avelenda'nın verdiği bilgilere göre şöyle yakalandı 
Miguel Angel Crespin 22 ile Rafael Alberto Cerna 18 , terk edilmiş bir binadan yakındaki bankaya doğru tünel kazmaya başladı. 

Çıplak kaçıyorlardı 
Ancak tüneli tamamlama aşamasına getiren soyguncuların kazı yaparken çıkardığı gürültü, çevredekilerin dikkatini çekti. Bunun üzerine durum polise bildirildi. 
Polis bölgeyi denetlerken banka yakınlarındaki bir sokakta göçük meydana geldiği ve büyük bir delik açıldığı görüldü. Bir süre sonra söz konusu delikten çıkan iki soyguncu, çırılçıplak bir halde koşarak kaçmaya çalıştı. Ancak tetikte bekleyen polis soyguncuları hemen yakaladı. 
Polis sözcüsü Carlos Rugamas, hırsızların aşırı sıcak nedeniyle soyunduklarını, aşağıda tünelin içinin 'cehennem gibi yandığını' belirtti. 




</TEXT>
</DOC>
