<DOC>
<DOCNO> 373029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun15.html </URL>
<DATE> 2005/08/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Serdar Denktaş'dan BM Güvenlik Konseyi'ne mektup... 
</HEADLINE>
<TEXT>

     KKTC Başbakan Yardımcısı ve Dışişleri Bakanı Serdar Denktaş'ın, BM Güvenlik Konseyi'nin Kıbrıs'taki BM Barış Gücü'ne ilişkin rapor ve kararı hakkındaki değerlendirmesini içeren mektubu, BM belgesi olarak yayımlandı. 
     Denktaş, 4 Ağustos'ta BM Güvenlik Konseyi'ne yolladığı mektupta, raporun genel olarak durumu dengeli şekilde yansıttığını, BM Güvenlik Konseyi'nin 1604 sayılı kararının da nispeten daha adil ve dengeli olduğunu kaydederken, bazı hususlardaki eksikliklere dikkat çekti. 
     Raporda, tarafların işbirliğinin gerekliliği vurgulanırken BM askerinin Kıbrıs'taki görev süresinin uzatılmasını ''Kıbrıs Cumhuriyeti''nin kabul ettiği ifadesinin yer aldığına işaret eden Denktaş, BM Barış Gücü'nün Kıbrıs Türkü'nün izni ve işbirliği sayesinde faaliyet gösterdiğinin inkar edilemez bir gerçek olduğunu vurguladı. 
     Denktaş, BM Barış Gücü ile ilgili teknik bir rapor olan Güvenlik Konseyi kararında BM'nin iyi niyet misyonuna yer verilmezken, Türkiye'nin AB üyeliğine ilişkin gelişmelerin dahil edilmesinin de ''anlaşılmaz'' olduğunu kaydetti. 
     Güney Kıbrıs Rum yönetiminin ticari araçların kuzeyden güneye geçişini engelleyici tavrının da gözardı edildiğini söyleyen Denktaş, ''belli koşullarda güneye geçişe izin veriliyor'' izlenimi yaratılan raporda Rumların Kuzey Kıbrıs'tan alınan ehliyeti kabul etmemesinin açıkça ifade edilmediğini belirtti. Denktaş, iki taraf arasında insani konulardaki temas ve işbirliği eksikliğinin de yanıltıcı şekilde işlendiğine dikkat çekerek, Kıbrıs Türkü'nün her düzeyde temas kurmaya hazır olduğunu söylemesine rağmen, Rumların bu yapıcı girişimlere olumlu yanıt vermediğini kaydetti. 
     Kıbrıs'taki BM Barış Gücü'nün görev süresi, BM Güvenlik Konseyi'nin 15 Haziran 2005 tarihinde kabul ettiği 1604 sayılı kararla 6 ay daha uzatılmıştı. 
     
</TEXT>
</DOC>
