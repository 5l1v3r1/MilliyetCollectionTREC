<DOC>
<DOCNO> 353754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur13.html </URL>
<DATE> 2005/06/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Turistler Efes'i geziyor, köyler sınıf atlıyor 
</HEADLINE>
<TEXT>

     Selçuk Kaymakamı Hayri Sandıkçı, Efes Antik Kenti, Selçuk Efes Müzesi ve St. Jean Bazilikası’nda kurdukları kültür ürünleri, hediyelik eşya, su ve meşrubat satış standlarından elde ettikleri geliri, Selçuk’ta 8 köyün su, kanal, yol, park, çevre düzenlemesiyle kütüphane gibi eksiklerin giderilmesine harcadıklarını bildirdi. 
     Kaymakam Sandıkçı, Selçuk Köylere Hizmet Götürme Birliği’nin, Kültür Bakanlığı Döner Sermaye İşletmeleri Merkez Müdürlüğü DÖSİM ile müze ve ören yerlerinin temizliği, bakımı ve stant kurulması gibi konuları kapsayan bir protokol imzaladığını belirtti. 
     Protokol ile tarihsel, kültürel değerlere zarar verilmeden Efes Antik Kenti, Selçuk Efes Arkeoloji Müzesi ve St. Jean Bazilikası içinde doğal dokuyu bozmayan standlar kurduklarını kaydeden Sandıkçı, buralarda 20 kişiye istihdam sağladıklarını ifade etti. 
     Standlarda yöreye özgü kültür ürünleri, hediyelik eşya, su ve meşrubat satışı yaptıklarını, gelirinin bir bölümünü ören yerleri, müzelerin temizliği ve bakımında kullandıklarını belirten Sandıkçı, şu bilgileri verdi 
     "Selçuk’un 8 köyü var. Bu gelirlerin bir kısmıyla köylerimizin su, kanal, arıtma tesislerini tamamladık. Şirince, Havutçulu, Çamlık ve Gökçealan köylerimizde meydan düzenlemesi, granit parke kaldırım yapılması, piknik yeri, park bahçe düzenlemesi, kütüphane eksiğinin giderilmesi gibi çalışmalarda bulunduk. Bundan sonra Barutçu ve Sultaniye köylerinin eksiklerini gidereceğiz. Yerli, yabancı turistler tarihi ve turistik yerlerimizi gezerken, köylerimiz de sınıf atlıyor." 
     
     EFES’E GÜNDE 15-20 BİN ZİYARETÇİ 
     Selçuk Kaymakamı Hayri Sandıkçı, Selçuk İlçesi’ndeki müze ve ören yerlerini geçen yılın ilk beş ayında 332 bin 500, yıl boyunca da 1 milyon 200 bin kişinin gezdiğini söyledi. 
     Bu yılın ilk beş ayında müze ve ören yerlerini gezen turist sayısında yüzde 30’luk artış görüldüğünü belirten Sandıkçı, şöyle devam etti 
     "473 bin 921 sayısına ulaştık. Aydın’ın Kuşadası İlçesi’ne kruvaziyer gemilerinin geldiği gün, Efes Antik Kenti’ni gezen turist sayısında 5-6 bin artış oluyor. Efes Antik Kenti, Meryemana, Selçuk Müzesi ile St. Jean Bazilikası bu aylarda ortalama 15-20 bin kişiyi ağırlıyor. Bu yıl hedefimiz, ilçemize 2 milyon turistin konuk olmasıdır." Sandıkçı, Efes Antik Kenti’nin ışıklandırılmasının bu yıl hayata geçeceğini bildirdi. TÜRSAB’ın destek verdiği projeye sponsor bulunması durumunda Celsus Kitaplığı ile Antik Tiyatro önünde "özel ışık oyunları" düzenleneceğini kaydeden Sandıkçı, "Dış çevre düzenlemesi, iç ışıklandırılmasıyla Efes Antik Kenti ışıl ışıl olacak" diye konuştu. 
     
</TEXT>
</DOC>
