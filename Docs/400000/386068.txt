<DOC>
<DOCNO> 386068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko32.html </URL>
<DATE> 2005/10/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
BAT Tekel'in yeniden satışa çıkarılması beklentisindeyiz 
</HEADLINE>
<TEXT>

     British American Tabacco BAT Türkiye Kurumsal İlişkiler Direktörü David Wilson, TEKEL'in gelecek yıl yeniden satışa çıkarılması beklentisi içinde olduklarını bildirdi. 
     Wilson, Bursa Kervansaray Termal Otel'de yeni ürünlerin tanıtımını yaptığı basın toplantısında, BAT'ın, İzmir'in Tire İlçesi'ndeki fabrikasını genişletmek için yeni bir yatırım programına başladığını söyledi. 
     Bu yatırımın tüm Türkiye ve özellikle Bursa bölgesinde firmanın markalarına yönelik hızla artan talebi karşılamak için gerçekleştirildiğini ifade eden Wilson, ''Fabrikamıza yaptığımız 50 milyon dolarlık bir genişleme yakın gelecekte büyümemizi sağlayacak ve bu yılın ilk yarısında yaşanan stok yetersizliğinin de üstesinden gelebileceğiz. Türk tüketicilerine kaliteli ürünler sunmaya söz verdik ve yaptığımız yatırımlar sayesinde bunu başaracağız'' diye konuştu. 
     Wilson, Bursa'nın, şirketleri açısından son derece önemli bir il olduğunu, ürünleriyle Bursalı tüketicilerin beğenisini kazandıklarını dile getirerek, şunları kaydetti 
     ''Bursa gelecekteki Türkiye'nin bir modeli, bir örneği olabilir. Bunu da endüstriyel yatırımlar, yeni inşaat projeleri ve nitelikli iş gücüyle kanıtlamıştır. Marmara'yı Ege'ye bağlayan stratejik bir konuma sahip olan Bursa bizim için çok önemlidir. Tire'deki fabrikamız 2002'de faaliyete başladı. O zaman önümüzdeki 5 yıl için 250 milyon dolarlık bir yatırım hedefimiz vardı. Aradan yalnızca 3 yıl geçmesine rağmen şu anki yatırım miktarımız 300 milyon doları aştı. Bu durum başlangıçta hedeflenen noktanın çok ilerisine geçtiğimizi gösteriyor.'' Marmara Bölgesi'nin de içinde olduğu alanda Türk tütünü alımlarının devam ettiğine değinen Wilson, bu yıl gerek yurtdışı merkezleri, gerekse Türkiye'deki ihtiyaçlar doğrultusunda 150 milyon dolarlık Türk tütünü alımı yapmayı planladıklarını bildirdi. 
     
     TEKEL'İN ÖZELLEŞTİRİLMESİ 
     Wilson, Türkiye'de yakın geçmişte özelleştirme süreciyle ilgili olarak pek çok tartışmanın yaşandığını belirterek, bu özelleştirme girişimlerinin bir bölümünün hükümet açısından başarıyla sonuçlandığını vurguladı. 
     Özelleştirilmek istenen kuruluşlardan birinin de TEKEL olduğuna dikkat çeken Wilson, ''Biz TEKEL'in önümüzdeki yıl yeniden satışa çıkarılması beklentisi içindeyiz. Gelecekte de TEKEL'in satış süreciyle ilgili bağlantımızı ve ilgimizi muhafaza ediyoruz'' dedi. 
     Wilson, sigara üreticileri açısından Türkiye'deki pazarın son derece büyük ve rekabetçi bir pazar olduğuna işaret ederek, bu pazarda 6 şirketin ''kıran kırana'' mücadele ettiğini bildirdi. 
     
</TEXT>
</DOC>
