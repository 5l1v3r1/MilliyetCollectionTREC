<DOC>
<DOCNO> 365105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sonspo09.html </URL>
<DATE> 2005/07/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rüştü İspanyol basınına konuştu Doğduğum kulübe dönüyorum 
</HEADLINE>
<TEXT>

     FC Barcelona kulübü ile 2007 yılı haziran ayına kadar kontratı bulunan ve Fenerbahçe'ye 1 yıllığına daha kiralık verilen kaleci Rüştü Reçber, gelecek sezon Barcelona'da oynamayı umduğunu söyledi. 
     Rüştü, İspanyol basınında yeralan demecinde ''Benim için zor bir karar oldu ama gelecek sezon burada olmak için kendime güvenim devam ediyor'' dedi. 
     Barcelona'da Teknik Direktör Frank Rijkaard'ın kafasındaki kadroya bir türlü girmeyi başaramayan Türk kaleci, ''Barcelona'ya Başkan Laporta'nın desteğini hesaba katarak geldim ama kararı teknik direktörler veriyor'' değerlendirmesinde bulundu. 
     Kiralık da olsa Fenerbahçe'de oynayacak olmasından dolayı memnun olduğunun altını çizen Rüştü, bunun sebebini ''Çünkü doğduğum kulübe dönüyorum'' şeklinde açıkladı. 
     Öte yandan geçtiğimiz salı günü Barcelona'ya gelen Rüştü'nün çarşamba günü Fenerbahçe'ye kiralık olarak verilmesi konusunda anlaşmaya varılması için Barça ve Fenerbahçe yöneticilerinin yaklaşık 4 saat telefon görüşmesi yaptıkları belirtildi. Tecrübeli kalecinin, geçen yıl olduğu gibi hemen hemen aynı şartlarda Fenerbahçe'ye kiralık verildiği belirtilirken, Rüştü'nün Barça'da aldığı maaşın 1.5 milyon Avro'sunu Fenerbahçe'den geri kalanını da İspanyol kulübünden alacağı öne sürüldü. Barcelona'da sadece 3 gün geçirdikten sonra bugün İstanbul'a dönmesi beklenen Rüştü, aynı saatlerde Japonya'ya gidecek Barcelona takımındaki arkadaşlarıyla gelecek sezona kadar vedalaşacak. 
     
</TEXT>
</DOC>
