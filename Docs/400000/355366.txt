<DOC>
<DOCNO> 355366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/yazar/pulur.html </URL>
<DATE> 2005/06/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Recep Abi"nin kalbini belki de "Kör Öfke" vurdu... 
</HEADLINE>
<TEXT>


O bizim kuşağın "Recep Abi"siydi bizden bir kuşak önceki gazetecilerdendi, "Tek partiden çok partiye geçişin çilesini cezaevlerinde çekenlerdendi, Demokrat Parti eğilimliydi..." 
Gençliğimizde "Gazeteciler Cemiyeti" seçimleri bayağı çekişmeli geçerdi, aylar önce kulisler, hizipler, gruplar çalışmaya başlardı tabii asıl mücadele, her yerde olduğu gibi "gençler-yaşlılar" çatışmasıydı. Biz gençlerin boy hedefi Recep Bilginer'le Kadri Kayabal'dı İsmail Sivri'nin kulakları çınlasın, onları "Bir sahanda iki yumurta"ya benzetirdik... Neydi o günler değil mi Ayhan Yetkiner .. Keşke tekrar yaşayabilsek... 

YILLAR sonra Recep Bilginer'le Gazeteciler Cemiyeti'nin yönetim kurullarında birlikte çalıştık, hatta birinci seçimde "Recep Abi" bizim listeyi tek başına delip yönetime girmişti. 
Başkanımız rahmetli Burhan Felek'ti, yönetim kurulu toplantıları zaman zaman tarih sohbetlerine dönüşürdü, "Burhan Bey" sıralamaya başlayınca biz "Recep Abi"yle göz göze gelir çetele tutardık 
"3 padişah, 14 sadrazam, 8 cumhurbaşkanı, 17 başbakan, bir o kadar, hatta daha fazla nazır, vekil, bakan..." 
Toplantı bitince de fısıldaşırdık 
"Şurayı saltanat bugünlük hitam bulmuştur " 
Niye mi fısıldaşırdık 
Ya "Reis Bey", yani Burhan Felek duyarsa 
Hiç şakaya gelmez, çıramızı yakardı. 

RECEP Bilginer, gazetecilikteki başarısını tiyatro yazarlığında da sürdürdü, oyunlarının hemen hepsi toplumsal ve siyasi içerikliydi. 
60 yıllık meslek hayatında, iki günlük gazete birkaç haftalık dergi çıkarmış, sayısız röportaj yapmış, 18'i Devlet ve Şehir tiyatrolarında oynanmış 25 oyunu vardı. 

SON dönemlerde Devlet Tiyatroları ile anlaşamıyordu, oyunlarını oynatmıyorlardı "Cihan Padişahının Kalp Ağrıları"nda, Kanuni Sultan Süleyman ile Hürrem Sultan'ın aşkını, padişahın oğlunu ve torunlarını öldürtmesinin vicdan azabını anlatıyordu oynatmadılar. 
"Sevgi ve Barış" ise Hacı Bektaş Veli'nin yaşamını ve felsefesini irdeleyen, Alevi-Sünni ayrımını, kardeşlik ve barış potasında eritmeye çalışan "Tanrı'ya, ancak insan sevgisiyle ulaşılır" mesajı veren bir oyundu, bunu da oynatmamışlardı. 
Kırgızların ve Orta Asya'nın kahramanı "Manas"ın hayatını opera librettosu olarak anlatan oyun da diğerleri gibi rafa kaldırıldı, Recep Bilginer üçünü de kitap yaptı, eşe dosta dağıttı. 

RECEP Bilginer'in başı son günlerde TRT ile dertteydi. Üç yıl önce TRT ona, Ermeni soykırımı iddialarının asılsız olduğunu anlatan bir televizyon dizisi yazmasını önerdi. Recep Bilginer ve kızı Tülay Bilginer gerekli araştırmaları yaptıktan sonra "Kör Öfke" adlı dizinin projesini, 110 sayfalık bir tretmanla TRT'ye verdiler, dizi onaylandı, dört bölümü yazılıp teslim edildi... 
Sonra ne olduysa oldu, olumlu bilirkişi raporuna rağmen, dizi yayına konmadı. 
Recep Bilginer, buna müthiş üzülmüştü. 

PEKİ niçin 
Rahmetlinin kulağına fısıldamışlardı 
"Dışişleri Bakanı Gül istemiyor, Ermenilerle barış havasına girdik, hem eski iktidarın ısmarladığı bir diziyi biz niye oynatalım " 
Bu doğru mu, yanlış mı 
14 Nisan 2005 günü aynı soruyu Abdullah Gül'e sormuş, ama bir cevap alamamıştık. 
Belki şimdi, Recep Bilginer vefat ettikten sonra bir cevap verir. 
Hem vermese de, her şey o kadar ortada ki, Avrupa'nın "Ermeni sınırını açın " emrinden sonra, Abdullah Gül ne diyecek ki 
Varsın Recep Bilginer'in oyunu TRT'de oynanmasın, varsın yazar üzüntüden kahrolsun, belki de bu yüzden kalbine yenik düşsün, yeter ki Ermeni sınırı açılsın, Avrupalılar üzülmesin... 



</TEXT>
</DOC>
