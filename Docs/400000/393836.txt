<DOC>
<DOCNO> 393836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo22.html </URL>
<DATE> 2005/11/10/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İngiltere milli takımı oyuncularından 525 bin dolarlık pazarlık... 
</HEADLINE>
<TEXT>

     Dünya Kupası primleri için pazarlığa girişen İngiltere Milli Takım oyuncuları ile İngiltere Futbol Federasyonu yetkilileri, oyuncu başına 300 bin poundda 525 bin dolar anlaşmaya vardı. 
     Almanya'da yapılacak 2006 Dünya Kupası'nı İngiltere'nin kazanması halinde milli takım oyuncularının alacağı primlerle ilgili yapılan görüşmeye, federasyon yetkililerinin yanı sıra milli takım oyuncularından David Beckham, Michael Owen, Sol Campbell, David James ve Gary Neville katıldı. 
     Yaklaşık 2 saat süren görüşme sonunda oyuncu başına verilecek prim 525 bin dolar olarak belirlenirken, takımın alacağı toplam paranın 7 milyon pound 12.25 milyon dolar olduğu belirtildi. 
     İngiltere Premier Ligi takımlarından Newcastle United'da forma giyen Michael Owen, görüşmenin son derece iyi geçtiğini kaydederek, ''Böyle bir toplantı yapma şansını sık sık yakalayamıyoruz. Bir problem yok. Aramızda anlaşmaya vardık'' dedi. 
     Federasyon yetkilisi Adrian Bevington ise, anlaşmaya vardıklarını ancak ayrıntıların henüz belirlenmediğini belirterek, ''Dünya Kupası primleriyle ilgili ilk kez böyle bir toplantı yapılıyor. Çok yapıcı bir toplantıydı. İlk toplantıdan sonra prensipte anlaşmak bizi çok sevindirdi'' diye konuştu. 
     Bu arada, Real Madridli David Beckham ile Manchester Unitedlı Rio Ferdinand'ın alacakları primlerin, kulüplerinde sadece 3 haftada kazandıkları paraya denk düşmesi dikkati çekti. 
     
</TEXT>
</DOC>
