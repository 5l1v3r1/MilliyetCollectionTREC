<DOC>
<DOCNO> 381276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/guncel/axgun02.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, Türkiye için Kürtleri öldürmez' 
</HEADLINE>
<TEXT>


KONGRA-GEL Başkanı Zübeyir Aydar, ABD'nin K.Irak'ta PKK'ya karşı operasyon yapmasını beklemediğini belirterek, 'ABD, Kürtlerle ittifak yapıyor. Ortadoğu'da 21. yüzyılda Kürtler de yer alacak' dedi 

BELMA AKÇURA Brüksel 

Avrupa Parlamentosu'nda düzenlenen Kürt Konferansı toplantılarına katılmayan ve Türkiye'de arananlar listesinde yer alan eski HEP Milletvekili ve KONGRA-GEL'in başkanı Zübeyir Aydar'ı Milliyet Brüksel'de buldu. 
Aydar'la PKK'ya karşı ABD ve Irak yönetiminin aldığı kararları, AB'nin Öcalan ve PKK değerlendirmelerini konuştuk. 

ABD'nin PKK'ya karşı operasyona hazırlandığı yazıldı. Talabani, "PKK'ya karşı gereğini yaparız" dedi. AB, Kürtleri "Öcalan ve PKK ile ilişkinizi kesin" diye uyardı. Belçika toplantınızı engelledi. Bunları nasıl okuyorsunuz 

'Bu meseleyi biz çözeriz' 
Bu tür açıklamalar geçmiş yıllarda da çok oldu. Türkiye bunlara umut bağlamasın. ABD benim sorunumu gelecek, bastırarak çözecek... Bu Türkiye için hafif kalır. Hiçbiri bu sorunu çözemez, ama bunların hepsi de bu olaydan nemalanmak isterler. Bu kendi meselemizdir, oturup birlikte çözelim. ABD bu meseleyi Türkiye için çözmez. 

Ama ABD'nin PKK'ya karşı polisiye önlemler yoluna gideceği söyleniyor. 
ABD, Ortadoğu'da Kürtleri keşfetmiştir ve onunla ittifak yapmaktadır. Artık Ortadoğu'da 21. yüzyılda Kürtler de yer alacak. ABD'nin politikası eskiden Ankara'da şekilleniyordu. Şimdi Irak'ta şekilleniyor. Türkiye bu konuyu niye başkalarına havale ediyor. Türkiye, Suriye ve İran'la bunların Kürt korkusu nedeniyle ittifak yapıyor. Bu konuda biraz mesafe de almış. Ama Türkiye, ABD ve Irak'la hareket edecekse bunların şartı ilerde Türkiye'nin de Irak gibi olması olacaktır. 

Türkiye'nin Kürt politikasıyla ABD'ninki aynı değil yani 
Değil. ABD bunun için Türkiye'den ağır bedeller isteyecektir. Zaten ABD'nin Irak'ta işi başından aşkın. Türkiye ya anti Kürt politikayla iki tarafa da zarar verecek ya da Türkiye kendi Kürt'üyle anlaşacak. Ama şimdi inisiyatif ABD'nin elinde. 

ABD sizi nasıl koz olarak kullanacak ki 
ABD gelip dağlarda Türkiye için Kürt'ü öldürmez, böyle bir çıkarı yok. Türkiye'nin hatırı için sınırlı şeyler yapabilir, ne yapar onu bilmiyoruz ABD bizi halen terör listesinde görür ama bugüne kadar ABD ile alıp veremediğimiz bir şey de olmadı. Bu hareketin yönetim kademesindeki bazı kişiler vurulabilir yakalanabilir ama gidenin yerini doldurma kabiliyeti var. Biz Türkiye'yi, ya sev ya terk et diyenlerden daha fazla seviyoruz. 

'Son eylemlerde biz yokuz' 
Neden bir aylık eylemsizlik kararı aldınız Şimdi de uzattınız 
Bir ay önce aydınlardan sonra Başbakan'ın açıklamaları cesaret ve umut vericiydi. Başbakan'ın Kürt sorununa ilişkin açıklaması, bizde, eğer bir operasyon saldırı olmazsa hiç eylem yapılmaması yönünde hava yarattı. 

Bu anlattıklarınız birer söylem. Daha yakında İzmir'de bombalama olayı oldu İstanbul'da 2 kişi bombayla yakalandı 
Bunlar bizim işimiz değil. Biz sivillere yönelik eylemleri desteklemiyoruz. Bu süreçte biz de Türkiye'nin AB'ye girmesinden ve müzakerelerin başlamasından yanayız. 

Tek millet olmaz biz Türk değiliz 

Başbakan "tek devlet, tek bayrak, tek millet" diyor. 
Türkiye Cumhuriyeti sınırları içerisinde tek devlete biz de evet diyoruz. Devletin sembollerine de evet, ama tek millet olmaz, biz Türk değiliz. 

Celal Doğan, Leyla Zana ve arkadaşları da "hukuk, toprak bayrak birlikteliği" diyor. Siz ne diyorsunuz 
Toprak birliğini, bayrak birliğini kabul ediyoruz, ama bu hukuk birliğinden neyi kastetmiş anlayamadık. 


</TEXT>
</DOC>
