<DOC>
<DOCNO> 389187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sondun40.html </URL>
<DATE> 2005/10/24/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Polonya Devlet Başkanı Kaczynski "Avro için referandum yapılacak" 
</HEADLINE>
<TEXT>

     Polonya'da ikinci turu dün yapılan devlet başkanlığı seçimlerini kazanan Lech Kaczynski, Avrupa ortak para birimi avro için referandum yapılacağını bildirdi. 
     Kaczynski, yabancı gazetecilere açıklamasında, Polonya'nın avroyu para birimi olarak kabul etmeden önce referandum yapılacağını söyledi. 
     Bu açıklamasıyla muhafazakar Hak ve Adalet Partisi'nin bu konudaki tutumunu teyit eden Kaczynski, ''Avrupa'daki dostlarımız çabuk davranmamız için bizi cesaretlendirmiyor. Kesinlikle referandum olacak. Kendi para biriminden vazgeçmek, kendi egemenliğinin çok ciddi sınırlamasıdır'' dedi. 
     Yeni Devlet Başkanı, referandumun, 5 yıl sürecek görev süresinin ikinci yarısında ya da sonuna doğru yapılabileceğini sözlerine ekledi. 
     Kaczynski'nin Hak ve Adalet Partisi, avronun yavaş bir şekilde benimsenmesinden yana tavır koymuş, ülkenin referandumdan sonra para birimini değiştirmesi gerektiğini belirtmişti. 
     Kaczynski, devlet başkanlığı seçimlerinin dün yapılan ikinci turunu, rakibi liberal Yurttaş Platformu'nun adayı Donald Tusk'a karşı kazanmıştı. 
     
</TEXT>
</DOC>
