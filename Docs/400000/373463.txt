<DOC>
<DOCNO> 373463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/dunya/adun.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'tan şimdi çıkarsak Ortadoğu'ya hilafet gelir' 
</HEADLINE>
<TEXT>


ABD Genelkurmay Başkanı, ABD'nin Irak'tan çekilmesi durumunda Türkiye dahil bölgedeki ülkelerde radikal İslamcıların iktidara gelerek hilafet kuracaklarını öne sürdü 

DIŞ HABERLER SERVİSİ 


ABD Genelkurmay Başkanı Orgeneral Richard Myers, Irak'taki Amerikan askerlerinin şimdi çekilmesi durumunda bölgenin anında büyük bir istikrarsızlığa sürükleneceğini ve aralarında Türkiye'nin de bulunduğu bir dizi ülkede radikal İslamcıların iktidara gelerek hilafet sistemini yeniden kuracaklarını ileri sürdü. 
Irak ve Afganistan'a yaptığı 18 günlük gezinin ardından gazetecilere konuşan Myers, Irak'ta tehlikenin büyük olduğunu ve ABD'nin zamansız çekilmemesi gerektiğini söyledi. 
General Myers, "Eğer El Kaide'nin parçası olan Ebu Musab El Zerkavi'nin, yani El Kaide'nin Irak'ta kazanmasına izin verilirse, bu onların gözünde, hayalini kurdukları hilafetin başlangıcı anlamına gelecek. Bu da, bölge için büyük bir tehlike olur. Böyle bir durumda Suudi Arabistan'da, Basra Körfezi ülkelerinde, belki İran'da, Suriye'de, Türkiye'de anında istikrarsızlık ortaya çıkar. Sadece ekonomik açıdan bakıldığında bile bu, bütün dünyayı etkileyecek bir istikrarsızlık olur. Bütün dünyada terör olayları görürüz" dedi. 
Oğlu Irak'ta ölen Amerikalı anne Cindy Sheehan'ın başlattığı Irak'tan çıkalım kampanyasının yol açacağı risklere işaret eden Orgeneral Myers, bu tehlikelerin 3 alanda görüleceğini söyledi. 

Terör saldırıları artar 
Irak'tan çıkılması halinde ABD'nin en çok arananlar listesinde El Kaide lideri Usame Bin Ladin'den sonra 2. sırada bulunan Ürdünlü terörist Ebu Musab El Zerkavi'nin zafer ilan edeceğini kaydeden Myers, ardından Ortadoğu'daki mevcut rejimlerin yıkılacağını, dünya çapında ekonomik istikrarsızlığın patlak vereceğini ve çok yaygın terör saldırılarının başlayacağını iddia etti. 
ABD Genelkurmay Başkanı, böyle bir süreçte fanatik İslamcıların pan İslamcı bir yönetim oluşturacağını ve bunun da hilafetin yeniden canlandırılması anlamına geleceğini vurguladı. Myers, "Zerkavi'ler başarılı olursa hilafet başlar, bölgenin ödeyeceği bedel çok büyük olur. Bu nedenle şu an için bizim açımızdan en önemli şey Irak'ta teröre karşı üstün gelme azmimizi kaybetmemek. Bunun Amerikan kamuoyuna anlatılması ABD yönetiminin boynunun borcu" diye konuştu. 
Irak ve Afganistan'da çarpışan Amerikan ordusunun moralinin "çok yüksek" olduğunu anlatan Myers, buna karşılık Amerikan halkında artan moral bozukluğundan ve Irak'tan çekilme isteklerinden hayal kırıklığı duyduğuna işaret etti. Görev süresini tamamlayarak emekliye ayrılacak olan Myers'ın yerine, önümüzdeki haftalarda ABD Genelkurmay Başkan Yardımcısı General Peter Pace geçecek. 


</TEXT>
</DOC>
