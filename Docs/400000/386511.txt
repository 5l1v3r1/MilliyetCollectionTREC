<DOC>
<DOCNO> 386511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/ekonomi/aeko.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalığa karşı hayvan başına 5 YKr ödenek 
</HEADLINE>
<TEXT>


Tarım Bakanlığı'nda hayvan hastalıkları için ayrılan ödenek 17 milyon YTL. Kuş gribi ve şap gibi hastalıklarla mücadelede bunun 10 milyon YTL'si kullanılabiliyor. Hayvan başına 5 YKr kaynak düşüyor 

Serkan Arman 

Ölümcül kuş gribi hastalığı Türkiye'yi tehdidi altına alırken, 2005 yılı bütçesinde hayvan hastalıklarıyla mücadele için hayvan başına yalnızca 5 YKr düştüğü ortaya çıktı. 
Türkiye'de 150 milyonu kanatlı, 32 milyonu küçükbaş ve 10 milyona yakını da büyükbaş olmak üzere yaklaşık 192 milyon hayvan olmasına karşın, Tarım Bakanlığı'nda hayvan hastalıkları için ayrılan ödenek sadece 17 milyon YTL. Bu ödeneğin ise 6 ila 7 milyon YTL'si, Avrupa Birliği AB ile ortak yürütülen veterinerlik uyum projesi için kullanılıyor. 
Kalan yaklaşık 10 milyon YTL'lik kaynak da, Türkiye'de başta şap olmak üzere, tüberküloz, şarbon ve kuş gribi gibi hayvan hastalıklarıyla mücadele için harcanıyor. 
Hayvan hastalıklarıyla mücadele için ayrılan ödeneğin ne geçmişte ne de şimdi yeterli olmadığını dile getiren Tarım Bakanlığı yetkilileri, Bakan Mehmet Mehdi Eker'in takviye için girişimlere başladığını vurgulayarak, "Krizle birlikte kuş gribi ilave bekliyoruz. Ne kadar kaynak bulursak, o kadar iş yapabiliriz" diye konuştu. 
AB ile uyum projesine ayrılan kaynağın öneminin büyük olduğunu dile getiren yetkililer, bununla laboratuvar altyapı çalışmaları, eğitim, malzeme alımı ve sınır kontrol noktaları kurulması gibi çalışmaların gerçekleştirildiğini dile getirdi. 

'Tazminata 100 milyon YTL' 
Tarım Bakanlığı dün yaptığı açıklamada, bugüne kadar 7 bin 626 adet hayvanın itlaf edildiğini, tazminat için ayrılan kaynağın da 40 milyon YTL'den 100 milyon YTL'ye yükseltildiğini belirtti. Bakanlıktan yapılan açıklamaya göre, fiyat tespit komisyonlarının belirlediği fiyatlara göre, itlaf edilen her bir hindi palazı için 22.50 YTL, anaç hindi için 30 YTL, tavuk, ördek ile güvercin için 5'er YTL ve kaz için de 20 YTL tazminat ödenecek. 
Bakanlık ayrıca, İl Özel İdaresi bütçesinden mücadelede kullanılmak üzere 30 bin YTL'nin 'Manyas Köylere Hizmet Götürme Birliği' hesabına aktarıldığını açıkladı. 
Öte yandan, bakanlık yetkilileri, Milliyet'e yaptıkları açıklamada ayrıca, Manisa'daki Araştırma Enstitüsü'nün kapatılmasına rağmen tüm fonksiyonlarının Bornova'daki Kontrol ve Araştırma Enstitüsü'ne aktarıldığını belirtti. 

ASO, Başbakan'a mektup gönderdi 
Bankalar, üreticiyi sıkıştırmasın ANKARA ANKA 
Ankara Sanayi Odası ASO Başkanı Zafer Çağlayan, kuş gribi nedeniyle zor duruma düşen tavukçuluk sektörüne bir darbeyi de bankacıların vurmaması gerektiğini söyledi. Çağlayan yaptığı açıklamada, bankacıların tutumunu, Başbakan Tayyip Erdoğan, Devlet Bakanı Ali Babacan, Maliye Bakanı Kemal Unakıtan, Tarım Bakanı Mehdi Eker, BDDK Başkanı Tevfik Bilgin ve Bankalar Birliği Başkanı Ersin Özince'ye birer mektup göndererek bildirdiğini kaydetti. 

Mali yükümlülükler ertelenebilir 
Sıkıntı yaşayan şirketlerin yasal ve mali yükümlülüklerinin, geçici bir süre için ertelenmesini isteyen Çağlayan mektubunda şöyle dedi 
"Daha ne olduğu belli olmadan, bundan 10 gün önce kredi kullandırabilmek için üyelerimizin kapılarını aşındıran bazı bankalar kredi limitlerini kapatmışlar ve kredileri geri çağırmaya başlamışlardır. ASO'da yer alan üyelerimizle yaptığımız görüşmelerde, firmaların üretimi durdurma aşamasına geldiği ortaya çıkmıştır." 

Kuş gribi sigorta kapsamında değil Tarım Sigortaları Vakfı Başkanı Tanfer Dinler, kuş gribi nedeniyle itlaf edilen tavukların zararlarının devlet tarafından karşılanacağını, sigorta kapsamında olmadığını söyledi. 
Şu anda Türkiye toplam hayvan varlığının binde 3'ünün sigortalı olduğuna dikkat çeken Dinler, hayvan sigortalarının 'acil, bulaşıcı hastalıklar' ve devletin zararları karşıladığı 'salgınlar' olarak ikiye ayrıldığını belirtti. Dinler'in verdiği bilgiye göre kuş gribi virütik bir hastalık olması nedeniyle 'salgın' kapsamına girmiyor. Kamu otoritesi tarafından hayvanların yok edilmesi nedeniyle, sigorta teminatına girmeyen hastalıklar içerisinde yer alıyor. 
Dinler, "Yani, kamu otoritesi bölgeyi karantinaya alıyor ve hayvanları yok ediyor ise bu sigorta teminatı kapsamında değildir" dedi. 
Dinler, haziran ayında Tarım Sigortaları Kanunu'nun çıkması nedeniyle, devletin çiftçiye sigorta prim desteği verdiğini, dolayısıyla önümüzdeki dönemde sigortalı çiftlik sayısında artış olmasını beklediklerini söyledi. 


</TEXT>
</DOC>
