<DOC>
<DOCNO> 365558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/agun.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör, otoparkta pusu kurdu 
</HEADLINE>
<TEXT>


Hakk ri Dağ ve Komando Tugay Komutanlığı'nda görevli 2 astsubayın bindiği otomobile yerleştirilen bomba, uzaktan kumandayla patlatıldı. 2 astsubay şehit oldu, 3 kişi yaralandı 

BEHÇET DALMAZ Hakk ri DHA 

Hakk ri'de, PKK'lı teröristlerin bombalı saldırısına hedef olan otomobilde bulunan 2 astsubay şehit oldu, 3 vatandaş da yaralandı. 
Sivil oldukları belirtilen astsubaylar Şevket Kaygusuz ile Burhan Baykal, dün 12.30 sıralarında Cumhuriyet Caddesi Kayacan Sokak'taki otoparka geldi. Kaygusuz ve Baykal otomobillerine bindikleri sırada şiddetli bir patlama oldu. Teröristlerin otomobilin altına yerleştirdikleri bombayı uzaktan kumandayla patlattıkları belirtildi. 
Alev topuna dönen otomobilden fırlayan Kaygusuz ve Baykal, ambulansla Hakk ri Dağ ve Komando Tugay Komutanlığı içindeki Askeri Hastane'ye götürülürken şehit oldu. Bu sırada otoparkta oldukları için yaralanan diğer 3 kişi ise Devlet Hastanesi'ne kaldırıldı. 
Kentte büyük panik yaratan patlamada otopark çevresinde bulunan binaların camları da kırıldı. Astsubayların aracının yanında bulunan DSP İl Başkanı Mehmet Baş'ın otomobiline de sıçrayan yangın, itfaiyenin müdahalesiyle söndürüldü. 

Kırmızı araç aranıyor 
Vali Vekili Sezgin Üçüncü, Kaygusuz ve Baykal'ın Hakkari Dağ ve Komando Tugayı'nda görev yaptığını söyledi. 
Teröristlerin yakalanabilmesi için geniş çaplı operasyon başlatan polis ve jandarma, kente giriş - çıkışları da kontrol altına aldı. PKK'lıların kullandığı öne sürülen kırmızı bir otomobilin arandığı kaydedildi. 
Öte yandan, Giresun'un Şebinkarahisar İlçesi'nde GSM vericisini tamir etmeye giden ekibin aracı yola döşenen mayına çarptı. Olayda yaralı olup olmadığı konusunda açıklama yapılmadı. 

Analiz 
Artık sabotaj ve bombalama 

NAMIK DURUKAN Ankara 
Eylem stratejisini yeniden belirleyen terör örgütü PKK, genellikle sabotaj ya da uzaktan kumandalı bombalı saldırılar düzenlemeyi tercih ediyor. 
Irak - İran sınırındaki Kandil Dağı'nda oluşturulan bir komite tarafından yönetilen PKK, eylemlere hazırladığı terör hücrelerini bir süre önce harekete geçirdi. PKK, bombalı eylemlerinde Irak'taki İslami grupların yöntemlerini kullanıyor. Kuzey Irak'ta patlayıcılar konusunda özel eğitimden geçirilen gruplar, yine Irak'tan temin edilen ve C - 4'lerin de yer aldığı patlayıcılarla Türkiye'ye gönderildi. 
Eylemciler, gelen talimatlar doğrultusunda hücrelerden çıkarak eylemler yapıyor. Daha önce kırsalda Türk Silahlı Kuvvetleri TSK ile çatışma yolunu seçen örgüt, artık gerekmedikçe çatışmalara girmekten kaçınıyor. Kırsalda daha çok vur - kaç saldırılarına yönelen teröristler, kent merkezlerinde ise sabotaj ve bombalama türü eylemlere başvuruyor. Pusularda uzaktan kumandalı patlayıcılar kullanılıyor. 
Son dönemde gücünün büyük bölümünü kaybeden örgüt, eskiden olduğu gibi dağlara adam göndermede büyük sıkıntı yaşıyor. Bu nedenle, kayıp vermemek için, vur - kaç türü eylemlere yöneliyor. Örgütün bombalı eylemlerini daha da artıracağı, ayrıca önemli kişi ve kurumlara yönelik intihar eylemleri de düzenleyebileceği kaydediliyor. 


</TEXT>
</DOC>
