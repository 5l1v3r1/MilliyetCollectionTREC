<DOC>
<DOCNO> 397918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko12.html </URL>
<DATE> 2005/11/25/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İşsizlik yüzde 9.4'e yükseldi... 
</HEADLINE>
<TEXT>

     Türkiye ekonomisi yaşanan büyümeye rağmen son bir yıllık dönemde yeni istihdam yaratamadı ve ağustosta Temmuz-Ağustos-Eylül yüzde 9.4 olarak gerçekleşen işsizlik oranı, bu yıl temmuz ayına göre 0.3 puan artarken, geçen yılın üçüncü üç aylık dönemine göre ise sadece 0.1 puanlık bir azalma gösterdi. Tarım sektöründe istihdamın 1 milyon 232 bin kişi azaldığı son bir yılda, sanayi, inşaat ve hizmetler sektörlerinde ise 1 milyon 195 bin kişilik istihdam artışı yaşandı. 
     Türkiye İstatistik Kurumu TÜİK üçer aylık hareketli ortalamalara göre hesapladığı ve ortadaki ayın ismiyle açıkladığı Hanehalkı İşgücü Anketi’nin ağustos ayı sonuçlarını açıkladı. Temmuz, ağustos ve eylül aylarını kapsayan söz konusu verilerin, geçen yıl üçer aylık dönemler halinde yapılan anketlerin üçüncü üç aylık dönem sonuçlarıyla karşılaştırılabileceği bildirildi. 
     Buna göre bu yıl temmuzda yüzde 9.1 olan işsizlik oranı ağustosta yüzde 9.4’e kadar yükseldi. Geçen yılın aynı dönemine göre ise 0.1 puanlık bir azalış yaşandı. Ancak bu azalış istihdamdaki artıştan kaynaklanmadı. Aksine istihdamın 35 bin kişi azaldığı son bir yıllık dönemde, işsizlikteki azalma işgücü kapsamındakilerin 46 bin kişi azalmasından kaynaklandı. 
     
     NÜFUS ARTTI ÇALIŞANLAR AZALDI 

     TÜİK’in verilerine göre geçen yılın aynı döneminde 70 milyon 685 bin olan kurumsal olmayan nüfus bu yıl 71 milyon 736 bine yükseldi. 15 ve daya yukarı yaştaki çalışabilir nüfus ise 004 bin kişilik artışla 50 milyon 938 bine çıktı. 
     Ancak işgücüne dahil olanlar istihdamdakiler ve işsizlerin toplamı geçen yıla göre 46 bin kişi azalarak 25 milyon 219 bine kadar indi. Bu dönemde istihdamdakilerin sayısı 35 bin kişilik azalmayla 22 milyon 874 binden 22 milyon 838 bine kadar gerilerken, işsiz sayısı ise sadece 9 bin kişilik azalmayla 2 milyon 381 bin kişiye geriledi. 
     İşgücüne katılma oranının yüzde 50.6’dan yüzde 49.5’e kadar gerilediği bu dönemde, işsizlik oranı işgücüne katılma oranındaki azalışa bağlı olarak yüzde 9.5’ten yüzde 9.4’e indi. Eksik istihdam oranı ise yüzde 4’ten yüzde 3.3’e geriledi. 
     Bu dönemde, işsizlik oranı kentlerde azalırken kırsal kesimde arttı. Kentlerde yüzde 12.3, kırsal kesimde ise yüzde 5.5 olarak hesaplanan işsizlik oranı geçen yılın aynı döneminde kentlerdeki yüzde 13.2, kırsal kesimde ise yüzde 4.8 olarak gerçekleşmişti. Bu yılın üçüncü üç aylık döneminde erkekler arasındaki işsizlik oranı yüzde 9.3, kadınlar arasında ise yüzde 9.9 olarak belirlendi. Türkiye genelinde tarım dışı işsizlik oranı ise yüzde 12.9 olarak gerçekleşti. Kentlerde de yüzde 12.9 olan tarım dışı işsizlik oranı kırsal kesimde ise yüzde 12.7 düzeyinde bulunuyor. Genç nüfus arasındaki işsizlik oranı ise yüzde 18.2 olarak ölçüldü. Kırsal kesimde gençlerin yüzde 11’inin kentlerde ise yüzde 23.2’sinin işsiz olduğu hesaplandı. 
     
     İŞSİZLİK KRONİKLEŞİYOR 

     İşgücüne dahil olmayan nüfus 24 milyon 679’dan 25 milyon 719 kişiye çıktı. Bu gelişmeye en büyük katkıyı ise işsiz olduğu halde iş bulamayacağı için iş aramayan, ancak iş bulsa hemen iş başı yapmaya hazır olanların sayısındaki 592 bin kişilik artış yolaçtı. İş aramadığı için işsiz sayısına dahil edilmeyen bu durumdakilerin sayısı 917 binden 1 milyon 509 bine çıktı. İş bulmaktan umudunu kesenlerin sayısındaki bu gelişme Türkiye’deki işsizliğin kronikleşmekte olduğunun en önemli göstergesi olarak kabil ediliyor. 
     
     TARIM İŞGÜCÜ İHRAÇ EDİYOR 

     Son bir yıllık dönemde tarım sektöründe istihdam, özellikle ücretsiz aile işçilerine bağlı olarak 1 milyon 232 bin kişi azalarak 6 milyon 990 bine inerken, sanayi sektörü istihdamını 370 bin kişi, inşaat sektörü 107 bin kişi ve hizmetler sektörü ise 718 bin kişi artırdı. Tarım dışı sektörler son bir yılda toplam 1 milyon 195 bin kişilik yeni istihdam yarattı. Ancak bu tarımdan kopan nüfusu bile karşılamaya yetmedi. 
     Ücretli çalışanların sayısının 1 milyon 169 bin kişi arttığı bu dönemde, yevmiyelilerin sayısında 164 bin, ücretsiz aile işçilerinin sayısında ise 1 milyon 154 bin kişilik azalma yaşandı. İşveren sayısının 44 bin, kendi hesabına çalışanların sayısının ise 68 bin kişi arttığı belirlendi. Toplam 22 milyon 838 bin kişi olan Türkiye’deki istihdamın 10 milyon 545 binini ücretli, 1 milyon 804 binini yevmiyeli, 1 milyon 124 binini işveren, 5 milyon 493 binini kendi hesabına çalışanlar, 3 milyon 972 binini de ücretsiz aile işçileri oluşturuyor. 
     
     İSTİHDAM KAMUDA ARTTI ÖZEL SEKTÖRDE AZALDI 

     Son bir yıllık dönemde, kamu sektöründeki toplam istihdam 109 bin kişi artarak 2 milyon 943 bine çıkarken, özel sektörün istihdamı ise 145 bin kişilik azalmayla 19 milyon 895 bine indi. 
     
     KAYIT DIŞI İSTİHDAM 

     Türkiye genelinde geçen yılın üçüncü üç aylık döneminde yüzde 55.4 olan herhangi bir sosyal güvenlik kuruluşuna bağlı olmadan kayıt dışı çalışanların oranı bu yıl ücretsiz aile işçilerindeki azalma nedeniyle yüzde 51.1’e kadar indi. 
     Geneldeki bu düşüşe rağmen ücretli çalışanlar arasındaki kayıt dışı çalışma oranı yüzde 22.2’den yüzde 23.2’ye, yevmiyeliler arasındaki kayıt dışılık oranı yüzde 91.5’ten yüzde 92.7’ye yükseldi. Kayıt dışı oranı işverenler arasında yüzde 25’ten yüzde 26.4’e çıkarken, kendi hesabına çalışanlar arasında yüzde 67.4’ten yüzde 64.8’e, ücretsiz aile işçileri arasında ise yüzde 96.7’den yüzde 95.3’e indi. 
     
     İŞSİZLERİN BÜYÜK BÖLÜMÜ HİZMETLERDEN 

     2 milyon 381 bin kişi olarak belirlenen işsizlerin 863 
     binle büyük bölümünü daha önce hizmetler kesiminde çalışmış olanlar meydana getiriyor. İşsizlerin 648 bini ilk kez iş arayanlardan, 484 bini sanayi sektöründe çalışırken işsiz kalanlardan, 283 bini inşaat, 102 bini de tarımda çalışanlardan meydana geliyor. 
     
     İŞGÜCÜNE DAHİL OLMAYANLAR 

     İş gücüne dahil olmayanların milyon 509 bini işsiz olduğu halde iş aramayanlardan, 165 bini mevsimlik çalışanlardan, 13 milyon 290 bini ev kadınlarından, 3 milyon 183 bini öğrencilerden, 2 milyon 948 bini emeklilerden, 2 
     milyon 998 bini çalışamaz durumda bulunanlardan, 1 milyon 623 bini de diğer nedenlerle çalışmak istemeyenlerden 
     oluşuyor. 

ANKA 
     
</TEXT>
</DOC>
