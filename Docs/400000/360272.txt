<DOC>
<DOCNO> 360272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/spo06.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan müjdesi 
</HEADLINE>
<TEXT>


Malatyaspor yönetimi, Akdeniz Oyunları'nda sergilediği performansla dikkatleri çeken Ümit Milli futbolcu için kulübü Altay'la kesin anlaşmaya vardı. Hakan Aslantaş için de Gençlerbirliği ile el sıkışıldı 

ULAŞ SAĞ DHA 


Malatyaspor Yönetimi, Altay'ın genç yıldızı Ramazan Kahya'nın transferini bitirdi. Sarı - Kırmızılı yöneticiler, Teknik Direktör Feyyaz Uçar'ın yeni sezonun kadrosunda görmek istediği başarılı futbolcu için İzmir ekibiyle her konuda anlaşmaya vardı. Altay Başkanı Mehmet Erdoğan, Akdeniz Oyunları'nda sergilediği performansla birçok kulüpten teklif alan Ramazan'ın, Malatya'ya verdiklerini açıkladı. 
Malatyaspor'un, Ramazan'ın bonservisi için yaptığı 300 bin YTL'lik teklifi kabul ettiklerini kaydeden Erdoğan, "Transfere izin vermemizde Ramazan'ın tavrı etkili oldu. Süper Lig'de oynaması için önünü açtık. Kalması halinde aklı başka yerde olacağı için bizde aynı çizgiyi devam ettirmesi zordu" dedi. 
Sarı - Kırmızılılar, Gençlerbirliği'nde forma giyen Hakan Aslantaş'la da her konuda anlaşmaya vardı. Ramazan ve Hakan'ın kısa süre içinde imza atacakları açıklandı. 


</TEXT>
</DOC>
