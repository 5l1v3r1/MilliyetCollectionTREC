<DOC>
<DOCNO> 350033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy26.html </URL>
<DATE> 2005/06/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yuşçenko Türkiye ile ticaret gündeminde bir problem yok 
</HEADLINE>
<TEXT>

     Ukrayna Cumhurbaşkanı Viktor Yuşçenko, Türkiye ile Ukrayna arasındaki ticaret gündeminde herhangi bir problem olmadığını bildirdi. 
     Dış Ekonomik İlişkiler Kurulu DEİK bünyesinde faaliyet gösteren Türk-Ukrayna İş Konseyi tarafından düzenlenen çalışma yemeğinde konuşan Viktor Yuşçenko, konuşmasına gazetecilere teşekkür ederek başladı. Ülkesindeki turuncu devrimin dünya ve Türkiye kamuoyuna duyurulmasında medyanın katkısını dile getiren Yuşçenko, Türk gazetecilere de şükranlarını sundu. 
     Romantik konuşmayacağını kaydeden Yuşçenko, Türkiye ile Ukrayna arasında deniz üzerinden 300 kilometrelik bir mesafe olduğunu, bunun yok denecek kadar az bir uzaklık olduğunu kaydetti. 
     İlişkilerde bu kısa mesafenin önemli olduğunu söyleyen Yuşçenko, şunları kaydetti 
     ''İki ülke arasındaki ticaret gündeminde herhangi bir problem yoktur. Gerek siyasi, gerek ticari alandaki ikili ilişkilerimizi etkileyebilecek herhangi bir sorunumuz yoktur. AB ile ilişkilerde iki ülkenin stratejik amaçları aynı. Ayrıca Ukrayna'nın AB üyeliği sürecinde Türkiye'nin verdiği destek de Ukrayna'da takdirle karşılanıyor.'' Ülkesinde gerçekleştirilen reformlar ve yatırım ortamına ilişkin de bilgi veren Yuşçenko, Ukrayna'nın Dünya Ticaret Örgütü'ne üyeliği ve AB üyeliği açısından standartlara ulaşmak istediğini, bunun işadamları için önemli olduğunu söyledi. 
     Ukrayna'nın Avrupa'ya komşu değil, Avrupa'nın ortasında olduğunu kaydeden Yuşçenko, ''Biz gerçek Avrupalıyız, ben de Avrupalıyım. Ben inanıyorum ki hem Ukrayna hem de Türkiye AB değerlerinin oluşmasında katkı sağladı'' diye konuştu. 
     
     İSTİKRAR 

     İşadamları açısından istikrarın önemli olduğunu aktaran Yuşçenko, ülkesinde siyasi sorunların çözülmüş durumda olduğunu, parlamento, hükümet ve Cumhurbaşkanı'nın uyumlu bir şekilde çalıştığını ve bunun istikrar ve dolayısıyla işadamları için büyük bir önem taşıdığını söyledi. 
     Ukrayna milli ekonomisinin şeffaf ve kolay anlaşılabilir politikalarla bölgeden çıkmasını ve anlaşılır olmasını istediklerini dile getiren Cumhurbaşkanı Yuşçenko, 1 yıl içinde bile dürüst bir iktidarın büyük değişiklikler yapabileceğini ve değişikliklerin toplumun tüm kesimlerine yansıtılabileceğini kaydetti. 
     Ülkesinde emekli, yoksul, engelli ve yardıma muhtaç insanlar için sosyal programlar geliştirdiklerini de aktaran Yuşçenko, buna paralel olarak ekonomik göstergelerde de olumlu gelişmeler yarattıklarını anlattı. 
     Yuşçenko, enflasyonun düştüğünü, ihracatın, alım gücünün ve iş hacminin arttığını, Ukrayna Milli Bankası'nın rezervlerinin 13 milyar doları aştığını söyledi. 
     Yatırım ortamının iyileştirilmesine yönelik çalışmalar da yaptıklarını aktaran Yuşçenko, daha önce işyeri açmak için gerekli olan 15 ayrı prosedürün 1 Temmuz'dan itibaren uygulanmaya başlanacak tek gişe sistemi ile 7 güne indirileceğini söyledi. 
     Vize konusunda da liberal bir rejim uygulamak istediklerini anlatan Yuşçenko 2 ay içinde Türkiye ve Ukrayna Dışişleri Bakanlarının biraraya gelerek, vize rejimi ile ilgili görüşme yapacaklarını belirterek, daha liberal vize rejimine sahip olan ülkelerin kazanacağını söyledi. 
     
     TOPLU KONUT 

     Toplu konut ve sanayi yatırımları ile ilgili prosedürlerin de kolaylaştırılacağını anlatan Yuşçenko şöyle devam etti 
     ''Ukrayna dürüst, büyük ekonomik potansiyeli olan yatırımcı istiyor. Bu yatırımcıların hakları korunacaktır. Türkiye ile Ukrayna arasındaki ticaret hacmi 3 milyar dolara ulaştı ve bundan dolayı siyasi ilişkilerimizin de buna uygun bir şekilde geliştirilmesi gerekiyor. 2 günde yaptığımız ziyaretlerde siyasi ilişkilerimizi daha da arttırma yönünde karar aldık. 
     Türkiye ile serbest ticaret anlaşması imzalamak istiyoruz. Bu hem Ukrayna'nın hem Türkiye'nin görevi. Ayrıca Türkiye tarafı ile yaptığımız ikili görüşmeler sırasında ikili ilişkilerin önemine vurgu yaptık ve 2005-2006 yılları için bir yol haritası yapılmasını kararlaştırdık. ikili ilişkiler açısından en önemli alanlar bu yol haritasında belirtilecektir.'' Yol haritasında yer alacak alanlar arasında inşaat ve toplu konut çalışmalarının bulunacağını anlatan Yuşçenko, Devlet Bakanı Kürşad Tüzmen tarafından kendisine toplu konut inşaatlarının gösterildiğini belirterek, ''Türkiye'nin toplu konut inşaatçılığının ne kadar başarılı çalıştığını görüyoruz. Ukrayna'dan ilgili bakanlar gelerek bu konudaki tecrübelerinizi öğrenecekler. Bu alana Türk müteahhitlerini, Türk yatırımcılarını çağırmak istiyoruz'' diye konuştu. 
     Petrol, elektrik, gaz ve enerji alanlarının da ilgilerini çektiğini aktaran Yuşçenko, Ukrayna'nın Türkiye'ye Karadeniz üzerinden elektrik enerjisi satılmasını da önerdiğini anlattı. 
     
</TEXT>
</DOC>
