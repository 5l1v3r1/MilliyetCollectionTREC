<DOC>
<DOCNO> 373663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy02.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener AK Parti, ismi gibi tertemiz olmalı 
</HEADLINE>
<TEXT>


KENAN TÜRKSEVEN Sinop DHA 


Devlet Bakanı ve Başbakan Yardımcısı Abdüllatif Şener, yolsuzluğun, soygunun ve hortumun siyasette olmaması gerektiğini belirterek, "AK Parti, ismi gibi tertemiz bir parti olması lazım" dedi. 
Sinop AKP İl Danışma Meclis Toplantısı'na katılan Şener, milletin malını ve zenginliğini, siyaset kurumuna teslim ettiğini söyledi. Bu emanetin gerekli biçimde kullanılması gerektiğini ifade eden Şener, "AK Parti, ismi gibi tertemiz bir parti olması lazım. Halk kendi hukukunun, malının ve zenginliğinin korunduğuna inandığı taktirde, o kadroları sonuna kadar takip eder ve güç verir. O zaman güçlü olursunuz ve büyük işleri becerebilirsiniz" diye konuştu. Yolsuzluklarla mücadelenin bir siyasal kültür işi olduğunu da vurgulayan Şener, siyasi kültür iyiye, doğruya, güzele ve dürüstlüğe prim veriyorsa o siyasi hareketi kimsenin yıkamayacağını da belirtti. 



</TEXT>
</DOC>
