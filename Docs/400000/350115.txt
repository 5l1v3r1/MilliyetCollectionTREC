<DOC>
<DOCNO> 350115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur37.html </URL>
<DATE> 2005/06/08/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Ukrayna Cumhurbaşkanı Yuşçenko, Boğaz'da tekne turu yaptı... 
</HEADLINE>
<TEXT>

     Ukrayna Cumhurbaşkanı Viktor Yuşçenko, Boğaz’da tekne turu yaptı ve Hürrem Sultan’ın kabrini ziyaret etti. 
     Konuk Cumhurbaşkanı, akşam üzeri Devlet Bakanı Kürşad Tüzmen ve işadamlarıyla birlikte İstanbul Boğazı’nda tekne turu yaptı. 
     Yuşçenko, boğazı ilgiyle seyrederken, Bakan Tüzmen Yuşçenko’ya gezi boyunca geçtikleri güzergahı anlattı. Öte yandan, işadamları da Cumuhurbaşkanı Yuşçenko ile hatıra fotoğrafı çektirdi. 
     Viktor Yuşçenko, daha sonra Süleymaniye Camii’ne geldi. Konuk Cumhurbaşkanı’nın eşi Katerina Yuşçenko’nun arabadan başı örtülü olarak inmesi dikkati çekerken, Viktor Yuşçenko sık sık kendi makinesiyle fotoğraf çekti. 
     Süleymaniye Camii’nin tarihi hakkında da bilgi alan Yuşçenko, daha sonra Süleymaniye Camii haziresine gelerek, burada, Osmanlı sarayının yabancı kökenli ilk hasekisi Hürrem Sultan’ın türbesini ziyaret etti. 
     Bakan Tüzmen, Hürrem Sultan hakkında konuk Cumhurbaşkanı’na bilgi verdi. 
     Tüzmen’in, Hürrem Sultan’ın hem çok genç, güzel, hem de çok akıllı olduğunu ve kısa sürede devlet idaresinde etkisini hissettirdiğini anlatması üzerine Yuşçenko, "Öyle görünüyor ki Türk erkekleri bayanlardan anlıyor" diye espriyle karşılık verdi. 
     Bakan Tüzmen’in, Hürrem Sultan’ın Ukrayna asıllı olduğunu belirtmesi üzerine de Yuşçenko, "Evet, Rus değil. Bravo" dedi. 
     Katerina Yuşçenko da türbenin kapısında yer alan Hürrem Sultan’ın hayatına ait İngilizce metni ilgiyle okudu. 
     
</TEXT>
</DOC>
