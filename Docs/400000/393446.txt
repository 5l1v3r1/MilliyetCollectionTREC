<DOC>
<DOCNO> 393446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy18.html </URL>
<DATE> 2005/11/09/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Aydın Yaz Kuran kurslarına 1 milyon 360 bin öğrenci gidiyor 
</HEADLINE>
<TEXT>

     Devlet Bakanı Mehmet Aydın, bugün itibariyle 15 bin 242 din görevlisine ihtiyaç olduğunu söyledi. 
     TBMM Plan ve Bütçe Komisyonu’nda, Diyanet İşleri Başkanlığı’nın 2006 yılı bütçesini sunan Aydın, kadro ve personel sıkıntısı çeken 
     kurumun yurtiçindeki hizmetlerinin yanı sıra 32 ülkede vatandaş ve soydaşlara hizmet verdiğini söyledi. Aydın, görevlendirilenler dışında, talep üzerine Ramazan ayında de yurtdışına personel gönderildiğini kaydetti. Diyanet İşleri Başkanlığı’nın kendi yayın politikasını çok yönlü değerlendirerek önceliklerini yeniden belirleme ihtiyacı duyduğunu ifade eden Aydın, hedef kitleyi çocuk, genç, kadın, halk ve aydın kesimi diye seviyelendirerek, bilgi esasına dayalı yayın hazırlamayı benimsediklerini bildirdi. Diyanet İşleri Başkanlığı’nca yürütülen süreli ve yaz Kuran kursları için öğretim programlarının, bilimsel ölçütlere uygun olarak hazırlandığını ve 2004-2005 öğretim yılında uygulamaya konulduğunu belirten Aydın, 2004-2005 öğretim yılında açık olan 32 hafta süreli kurslara 155 bin 285, yaz Kuran kurslarına ise 1 milyon 360 bin öğrencinin devam ettiğini kaydetti. Aydın, boş cami imam hatip kadrolarına kısmen de olsa çözüm getirmek amacıyla yapılan yasal düzenlemeyle 10 bin 191 vekil imam hatibin, aday imam hatipliğe atandığına işaret ederek, "Bu uygulamayla cami hizmetlerindeki boşluk, bir nebze de olsa giderilmiştir" dedi. Diyanet İşleri Başkanlığı’nın toplam kadro sayısının 88 bin 562, dolu kadro sayısının 80 bin 280 olduğuna dikkati çeken Aydın, ülke genelindeki 77 bin 151 camide, 58 bin 400 imam-hatip ve 987 müezzin-kayyım kadrosunun boş bulunduğunu bildirdi. Aydın, "İbadete açıldığı halde kadrosu bulunmayan 9 bin 925 cami de dikkate alındığında bugün itibariyle 15 bin 242 din görevlisine ihtiyaç vardır" dedi. Aydın, Diyanet İşleri Başkanlığı’nın 2006 yılı bütçesinin, 2005 yılına göre yüzde 16.2 artış göstererek 1 milyar 308 milyon 187 bin YTL’ye yükseldiğini belirterek, bunun yüzde 87.76"sını personel giderleri, yüzde 11.44’ünü mal ve hizmet alımının oluşturduğunu ifade etti. 
     
</TEXT>
</DOC>
