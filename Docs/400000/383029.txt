<DOC>
<DOCNO> 383029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/spor/axspo01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin'de yavaş yavaş 
</HEADLINE>
<TEXT>


Malmö seferinde takımla birlikte İsveç'e giden eski menajer Sinan Engin, Samsun maçı için bugün takımla birlikte kampa girecek, oyuncuları motive edecek. Engin'in resmi görevinin daha sonra açıklanacağı öğrenildi 

BİLAL MEŞE 


Serdar Bilgili döneminde menajerlik görevinden ayrılan Sinan Engin, Yıldırım Demirören başkanlığındaki yönetimle birlikte yeniden kolları sıvadı. Beşiktaş'tan uzak kaldığı dönemde Demirören'e danışmanlık yapan Engin'in yeniden menajerlik görevine başlaması yönetimde tartışılmış, ancak tereddüt yaşanmıştı. 
Buna rağmen kafileyle birlikte Malmö'ye giden Engin'in ilk planda "ağabey" olarak takıma katkı sağlayacağı, bunun ardından resmi göreve başlayacağı ifade edildi. Samsunspor ile yapılacak maç için bugün kampa girecek olan takımla birlikte Ümraniye'de kalacak olan Sinan Engin'in varlığının, futbolcular üzerinde olumlu etki yaratacağı düşünülüyor. 
Teknik Direktör Rıza Çalımbay'ın ise Sinan Engin ile birlikte çalışmayacağı belirtiliyor. Bunu bilen yönetimin de Sinan Engin'i "Resmen" görevlendirmek yerine, ağabey gibi takımla birlikte tutmayı planladığı ifade edildi. 
Öte yandan Başkan Yıldırım Demirören, dün akşam Rıza Çalımbay ile görüşerek, kendisine güven aşıladı. Demirören'in, "Biz senin arkandayız. Sözleşme yenilemeye de hazırız. Bundan sonra transferde tek yetkili sensin. Spekülasyonları da kafana takma" dediği bildirildi. Çalımbay da, yönetimin tam desteğini arkasında hissetmekten duyduğu memnuniyeti dile getirdi. 

'Gündemimiz Malmö' 

ORHAN YILDIRIM 

Beşiktaş Başkanı Yıldırım Demirören, Malmö karşısında atılan turun hem kendileri, hem de Türk futbolu için önemli olduğunu söyledi. Demirören, "Sadece kazandığımız zaferin tadını çıkarmayı ve camiamızın bize olan güvenini yeniden kazanmayı düşünüyorum. Ancak ligde beklenmeyen büyük kayıplar oldu. Samsunspor maçından sonra hocamızla bir araya gelip, hatalardan kurtulmanın çarelerini arayacağız. Bazı sorunlar varsa bunları konuşarak, tek tek irdeleyip en doğrusunu bularak her türlü kararı alırız. Ama teknik heyet ve ekibiyle oyuncularıma olan güvenim h l sürüyor. Gündemimde ne teknik heyet değişikliği, ne de kadro dışı bırakma var" diye konuştu. 
Siyah- Beyazlı kulübün patronu, Çalımbay'ın maç sonrası istifasını kendisine sunduğu şeklindeki haberlerin ise asılsız ve kulübü yıpratmaya yönelik olduğunu belirtti, şunları söyledi "Soyunma odasında inip kendilerini kutladım. Bu arada hocamız başta olmak üzere oyuncularım ile aramda duygusal anlar yaşandı. Zaferi hep birlikte kutladık. Böyle bir ortamda ne istifası... Bunları kim ortaya atıyor bilmiyorum. Ama dost olmadıkları ortada." 

'Zembille inmedim' 

Rıza Çalımbay, Malmö maçından sonra rahat bir nefes aldıklarını ancak günlük başarılarla yetinecek yapıda bir insan olmadığını söyledi. Sürekli istifasının gündeme getirilmesinden rahatsız olan Çalımbay, "Buralara etimle tırnağımda kazıyarak geldim. Gökten zembille indirilmedim. Birileri istiyor diye de Beşiktaş'ı yarı yolda bırakacak halimiz yok" dedi. 

'Kapasitem yüzde 50' 

Malmö maçında futbolu ve golleriyle kendine gelen Youla, bunalımdan kurtuldu. Taraftarın tepkisi ve baskısı nedeniyle bir türlü istediği futbolu ortaya koyamadığını belirten Gineli oyuncu, "Bu maç öncesi her şeye kulağımı tıkayıp, bana zor dönemde destek olan hocam ve yöneticileri düşünerek oynadım. Yüzde 50 kapasiteyle oynuyorum. Lige verilecek aradan sonra bunu en üst seviyeye çıkaracağım" dedi. 

Çiçekli karşılama 

İstanbul'a turla dönen Beşiktaş, vakit kaybetmeden Samsunspor maçının hazırlıklarına başladı. Atatürk Havalimanı'nda 30 kadar taraftarın çiçeklerle karşıladığı Siyah - Beyazlı kafile buradan doğruca Ümraniye Nevzat Demir Tesisleri'ne gitti. Kartal, kısa bir dinlenmenin ardından akşam da antrenmana çıktı. Malmö'ye karşı oynayanlar düz koşu ile yetinirken, hafif sakatlıkları bulunan Okan ve Ali Güneş idmana katılmadı. 1.5 saatlik antrenmanda oyuncuların oldukça neşeli oldukları gözlendi. 

Beşiktaş seribaşı 

UEFA Kupası'nın ilk turunda yaşanan sürprizler sonucu Leverkusen, Feyenoord, Auxerre ve Galatasaray gibi güçlü takımların elenmesi Beşiktaş'ın işine yaradı. Siyah - Beyazlılar, 4 Ekim'de İsviçre'nin Nyon kentinde yapılacak kura çekimine seribaşı olacak. 37.872 puanla Kupa 2'ye katılan takımlar arasındaki sıralamada 6.'lıkta yer alan Kara Kartal CSKA Moskova, Hertha Berlin, Roma, Monaco, Stuttgart, L.Moskova ve Alkmaar ile birlikte ilk torbaya girecek. Kura çekiminde 5 torbadan çekilecek birer takımla beşerli gruplar oluşturulacak. Takımlar 2 evinde, 2 deplasmanda olmak üzere toplam 4 maç oynayacak. Karşılaşmaların rövanşları yapılmayacak. Gruplarında ilk üç sırayı alan ekipler 3. tura yükselecek. 

TORBA 1 
BEŞİKTAŞRoma İtalya CSKA Moskova Rusya Stuttgart Almanya Monaco Fransa H.Berlin Almanya L.Moskova Rusya Alkmaar Hollanda 

TORBA 2 
Sevilla İspanya Marsilya Fransa PAOK Yunanistan Sl.Prag Çek Cum. Basel İsviçre M.Brough İngiltere Espanyol İspanya Lens Fransa 

TORBA 3 
S.Donetsk Ukrayna Heerenveen Hollanda Dnipro Ukrayna Hamburg Almanya Kızılyıldız Sırbistan Bolton İngiltere Sampdoria İtalya Palermo İtalya 

TORBA 4 
S.Bükreş Romanya Brondby Danimarka Grasshoppers İsviçre Zenit Rusya L.Sofya Bulgaristan Strasbourg Fransa Rennes Fransa CSKA Sofya Bulgaristan 

TORBA 5 
V.Guimaraes Portekiz Lovech Bulgaristan Halmstads İsveç Viking Norveç D.Bükreş Romanya R.Bükreş Romanya M.Petah Tikva İsrail Tromso Norveç 

İSVEÇ BASINI 
Malmö uyudu 
Expressen Beşiktaş, İsveç şampiyonu Malmö'yü 4-1 yenerek adeta alay etti. Malmö, Zlatan'ın İbrahimoviç isminin dışında Avrupa'da ileri gidemedi. 

Nakavt etti 
Aftonbladet Malmö, Beşiktaş'ı yenerek kaybolan bir sezonu telafi etmeyi umut ediyordu. UEFA'da gruplara kalma ve büyük ekonomik gelir sağlama hayalleri dün gece saat 22.00'de sona erdi. 

Malmö saf dışı 
Svenska Dagbladet Malmö'nün, ilk maçta İstanbul'da uyguladığı disiplinli defans anlayışı futbolunu kendi sahasında uygulama umutları Beşiktaşlı futbolcuların kıvrak çalımları ve koşu yollarına atılan isabetli yerden paslarıyla söndürüldü. Türkler 4 adamla atağa kalkıyor, geride kalanlar dönen toplara hakim oluyordu. 

Sen misin düşüren 
Malmö'nün takım kaptanı, İsveçli milli futbolcu Daniel Andersson'un, maçın 85 dakikasında saha içine Türkmen bayrağı ile giren bir kişiyi ayağı ile müdahale ederek yere düşürmesi, İsveç'te günün konusu oldu. Andersson hakkında şiddetten suç duyurusu yapılması riskinin olduğu ifade edildi. İsveçli yorumcular ve eski futbolcular, Andersson'un davranışını kendilerin de yapabileceğini belirterek milli futbolcuya yaptığı hareket nedeniyle destek verdi. 


</TEXT>
</DOC>
