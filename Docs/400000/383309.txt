<DOC>
<DOCNO> 383309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun25.html </URL>
<DATE> 2005/10/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Solana Erdoğan hükümeti başarılı reformlar yaptı 
</HEADLINE>
<TEXT>

     AB Dış Politika ve Güvenlik Yüksek Temsilcisi Javier Solana, Recep Tayyip Erdoğan başkanlığındaki Türk hükümetinin başarılı reformlar yaptığını söyledi. 
     Almanya'da pazar günleri yayımlanan Bild am Sonntag gazetesine açıklamalarda bulunan Solana, ''Erdoğan hükümeti, hissedilir derecede başarılı reformlar yaptı. Bu, tartışma konusu bile değil'' dedi. 
     AB devlet ve hükümet başkanlarının, 2004 Aralık ayında, atılan bu adımlar doğrultusunda Türkiye ile tam üyelik müzakerelerinin başlamasını tavsiye ettiklerini hatırlatan Solana, müzakere sürecinin uzun bir süreç olduğunu ve ancak bu sürecin sonunda Türkiye'nin AB'ye hazır olup olmadığına karar verileceğini söyledi. 
     Solana, AB'nin Türkiye'ye müzakereler sonunda vereceği cevabın şimdiden bilinemeyeceğini belirterek, ''Müzakereler ucu açık yürütülecek. Eğer yapılan reformlar uygulamaya konulursa, tam üyelik konusunda son karar verilebilir'' diye konuştu. 
     Müzakerelerin başlaması öncesinde Avusturya'nın itirazlarıyla ilgili bir soru üzerine Solana, ''AB dışişleri bakanlarının anlaşma sağlayacağından hareket ediyorum. Türkiye ile ilgili kararlar geçmişte de son dakikada verilmişti'' dedi. 
     Alman hükümetinin Türkiye politikasını ısrarlı bir şekilde sürdürmesini takdir ettiğini kaydeden Solana, ''Yeni kurulacak hükümetin de yapılan anlaşmalara sadık kalacağını tahmin ediyorum'' dedi. 
     Türkiye'nin Kıbrıs Rum kesimini tanımasını savunan Solana, ''Kıbrıs sorununun siyasi çözümü AB için merkezi önem taşıyor. AB'ye üye bütün ülkelerin tanınması müzakere sürecini vazgeçilmez bir parçasıdır'' dedi. 
     
</TEXT>
</DOC>
