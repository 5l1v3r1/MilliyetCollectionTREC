<DOC>
<DOCNO> 392557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko02.html </URL>
<DATE> 2005/11/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Asgari ücretli refahtan pay alamıyor 
</HEADLINE>
<TEXT>

     Bayram sonrasında hükümetle asgari ücret pazarlığına oturmaya hazırlanan Türk-İş, asgari ücretli bir çalışanın son 6 yıldır refah artışından pay alamadığını tespit etti. Buna göre, ekonomideki büyümenin yüzde 30.2 olarak gerçekleştiği son altı yılda asgari ücretteki reel artış yüzde 8.2 oranında kaldı. 
     Hükümet 2006 yılında asgari ücrete yüzde 5 oranında zam yapmayı planlarken Türk-İş, bir rapor hazırlayarak asgari ücretli bir çalışanın refah artışından pay alamadığını ortaya koydu. Türk-İş’in verilerine göre, 1999 yılında 100 olan ortalama reel asgari ücret 2000 yılında yüzde 14’lük gerilemeyle 86’ya düştü. Söz konusu dönemde GSYİH ise yüzde 7.4’lük büyüme ile 100’den 107.4’e çıktı. Ekonomide kriz 
     yaşanan 2001 yılında Türkiye ekonomisi yüzde 7.5 oranında küçülürken asgari ücretteki reel küçülme yüzde 13.7 olarak gerçekleşti. Söz konusu gelişmelerle birlikte ortalama reel asgari ücret endeksi 74.2’ye, GSYİH endeksi ise yüzde 99.3’e geriledi. Krizin ardından 2002 yılında asgari ücrette önceki yıllara göre bir iyileşme yaşandı ve reel asgari ücret endeksi yüzde 7.1’lik artışla 79.6’ya çıktı. Söz konusu dönemde ekonomideki büyüme ise yüzde 7.9 olarak gerçekleşti GSYİH endeksi 107.1 düzeyine çıktı. 2003 yılında reel asgari ücretteki artış bir önceki yıla göre yüzde 3.3, ekonomideki büyüme ise yüzde 5.9 olarak gerçekleşti. Reel asgari ücret endeksinin 82.1’e yükseldiği 2003 yılında GSYİH ise 113.4’e çıktı. 2004 yılında ise reel asgari ücrette önceki yıla göre yüzde 28.1’lik bir artış yaşandı. Söz konusu gelişmeyle reel asgari ücret endeksi 105.2’ye ulaştı. Ancak ekonomideki büyüme yüzde 9.5’le asgari ücretteki artışın altında kalsa da son yıllarda asgari ücrete göre yüksek oranlı artışlar dolayısıyla GSYİH endeksi 124.2 olarak gerçekleşti. Bu yıl ise reel asgari ücret endeksi bir önceki yıla göre yüzde 2.9’luk artışla 108.2’ye ulaştı. Bu dönemde ekonomideki büyümenin ise en az yüzde 4.8 olacağı ve GSYİH endeksinin 130.2’ye çıkacağı tahmin edildi. Buna göre son 6 yılda reel asgari ücret endeksindeki artış yüzde 8.2’de kalırken, ekonomideki büyüme ise yüzde 30.2 olarak gerçekleşti. Türk-İş raporunda, şu görüşlere yer verildi "Ekonomide geçmişte yaşanan kriz bahane edilerek, ücretli çalışanlar fedakarlığa zorlanmış, sorumlusu olmadıkları politikaların faturasını ödemek durumunda kalmışlardır. Ancak ekonominin yeniden büyüme sürecinde yine çalışanlardan fedakarlık beklenmesi doğru, anlaşılır ve kabul edilebilir bir yaklaşım değildir. Aynı biçimde, 2005 yılında heflenen enflasyonun biraz üzerinde artış yapılan asgari ücretin satınalma gücünde yükselmenin devam ettiği ileri sürülse de bu durum belirlenen asgari ücretin ’insani’ olmadığı gerçeğini değiştirmemektedir. Gerek asgari ücret düzeyinin yetersizliği ve gerek son altı yılda yüzde 30’un üzerinde sağlanan refah artışından yeterince pay alınamamış olması gibi nedenlerden dolayı, asgari ücret düzeyi halen sefalet ücreti niteliğindedir." 
     
</TEXT>
</DOC>
