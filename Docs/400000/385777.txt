<DOC>
<DOCNO> 385777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko13.html </URL>
<DATE> 2005/10/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Toplam döviz gelirleri ithalatı bile karşılamadı... 
</HEADLINE>
<TEXT>

     Türkiye’nin toplam döviz gelirleriyle döviz harcamalarını karşılama oranı yüzde 82’ye kadar düşerken, toplam döviz gelirleri sadece ithalat harcamalarını bile karşılamaya yetmedi. 
     Merkez Bankası’nın verilerinden ANKA’nın yaptığı hesaplamaya göre Türkiye’nin bu yılın ilk sekiz aylık dönemindeki toplam döviz gelirleri yüzde 17.4 oranında artarak 69 milyar 496 milyon dolara yükselirken, döviz harcamaları yüzde 22 oranında arttı ve 85 milyar 287 milyon dolar oldu. Türkiye döviz gelirleriyle, döviz giderlerinin yüzde 81.5’lik bir kısmını karşılayabildi. Türkiye’nin yine yıllık bazda rekor düzeyde açık verdiği geçen yılın eş döneminde bu oran yüzde 84.7 olarak gerçekleşmişti. 
     Döviz gelirlerinin 48.5 milyar dolarlık kısmını bavul ticareti de dahil toplam ihracat gelirleri oluşturdu. 
     İhracat gelirlerinin yüzde 15.9 oranında arttığı bu yılın ilk sekiz ayında turizm gelirleri ise yüzde 15.5 büyüyerek 11 milyar 741 milyon dolar oldu. Başlıca döviz geliri 
     kalemleri içerisinde en hızlı büyüyen kalem ise 2 milyar 466 milyon dolara çıkan taşımacılık gelirleri oldu. Yurt dışı müteahhitlik gelirlerinde de yüzde 20’lik artış dikkat çekti. Türkiye’nin döviz giderlerinin ise 70 milyar 289 milyon dolarla büyük bölümünü geçen yıla göre yüzde 22 oranında büyüyen ithalat harcamaları oluşturdu. İthalat bu büyümeyle Türkiye’nin toplam döviz gelirlerinin yüzde 101.1’i kadar bir büyüklük oluşturdu. Diğer bir ifadeyle Türkiye toplam döviz gelirleriyle ithalat harcamalarını bile karşılayamadı. Geçen yıl aynı dönemde ithalat harcamaları döviz gelirlerinin yüzde 97’si kadar bir büyüklük oluşturmuştu. Döviz giderlerinin ikinci büyük kalemini oluşturan faiz ödemeleri ise 5 milyar 452 milyon dolar olarak gerçekleşti. Dış borç faiz ödemeleri geçen yıla göre yüzde 11.8 oranında arttı. En hızlı büyüyen döviz gideri kalemi ise yüzde 35.7’yle taşımacılık oldu. İthalattaki artış Türkiye’nin ilk sekiz aydaki toplam taşımacılık giderini 3 milyar 384 milyon dolara çıkardı. 
     
     DİĞER RASYOLAR 
     Türkiye’nin geçen yılın ocak-ağustos döneminde yüzde 8.2 olan faiz ödemelerinin toplam döviz gelirlerine oranı bu 
     yıl yüzde 7.8’e inerken, faiz ödemelerinin ihracat gelirlerine oranı ise yüzde 11.6’dan yüzde 11.2’ye indi. Bavul ticareti de dahil toplam ihracat FOB gelirlerinin, altın ithalatı da dahil toplam ithalatı karşılama oranı ise yüzde 73’ten yüzde 69.1’e kadar geriledi. 
     
</TEXT>
</DOC>
