<DOC>
<DOCNO> 395370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yazar/tamer.html </URL>
<DATE> 2005/11/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cirolar küçük, başarı büyük 
</HEADLINE>
<TEXT>


İstanbul Ticaret Odası'nın Başarılı KOBİ Yarışması'ndaki jüri üyeliğim sayesinde birbirinden ilginç firmalar tanıdım. 
2 pazar günümü tek tatil günüm sabahtan akşama kadar evde 60 yarışmacının dosyalarını okuyarak geçirdim. Her dosya daha ilk bakışta daktiloyla, elle ya da bilgisayarla yazılışından, içindeki bilgilerin sıralanışına ve detaylandırılışına kadar farklı bir kişiliği çıkardı karşıma. Kimisi ilkokul mezunu bile değil, ama internet üzerinden dünyanın öbür ucuna ihracat yapıyor kimisi masterler - doktoralar yapmış, hatta kendi konusunda Türkiye'de ilk kez yapılan doktora tezinin sahibi, sonradan aynı konuda kendi işini kurmuş. Ama galiba çoğunluk meslek lisesi mezunu, yani çekirdekten yetişme... 
Önceki gün ödül alan 5 firmanın kurucularından 1'i ilkokul mezunu, 2'si meslek lisesini bitirmiş, 2'si üniversite mezunu, üniversite mezunlarından biri doktoralı. 

Güvenim arttı 
Kiminin yıllık cirosu 200 - 300 bin dolar, kimininki 700 - 800 bin dolar. Dosyaları incelerken 2.5 - 3 milyon dolar ciroya rastlayınca "Bu firma işi bayağı geliştirmiş" diyorsunuz. Anlayacağınız cirolar küçük, ama başarılar büyük. İstikbal onların. Gelecekte daha da büyük başarılara imza atacaklarına, cirolarını katlayacaklarına kuşku yok. 
Bazı dosyalardaki ayrıntıları hayretler içinde defalarca okudum. Anadolu'nun dört bir yanından insanımızın akla - hayale gelmeyecek cesaretle soyundukları işlerinde, başarıyı nasıl yakaladıklarının izini sürmek müthiş heyecan vericiydi. Bu jüri üyeliği sayesinde Türkiye'nin geleceğine olan güvenim arttı... 
Dünkü yazımda sizlere "Kadın Girişimci" ödülünü kazanan meslek lisesi mezunu Ayşan Dalkılıç ve şirketi Hidrotam'ı tanıtmıştım. Bugün ise "İhracat Başarısı" ödülünü Las Zırh ile paylaşan Gaziantepli Özpolat'tan söz etmek istiyorum. 

Fabrika ihraç ediyor 
İlkokul mezunu Mehmet Şerif Özpolat'ın 1966'da kurduğu şirket, aradan neredeyse 40 yıl geçtiği halde bugün h l küçük, ama başardığı işler inanılmaz. 
Kendi teknolojisiyle anahtar teslimi mercimek ve bulgur fabrikaları üretiyor. İnternetle dünyaya açılmış, Gaziantep'e uçakla 28 saat mesafedeki Arjantin'e teknoloji ve makine satmış. 
Türkiye'de hiç bilinmeyen pirinç makinelerini tasarlayıp üretmiş ve bu makineleri Mısır'daki pirinç fabrikalarına satmış. Türkiye'de bir ilki gerçekleştirerek Suudi Arabistan'a anahtar teslimi mısır irmiği tesisi satmış. Dahası Almanya'ya, yerleşik makine imalatçısı firmalara bile makine satıyor. 

Yüzde 90'ı ihracat 
Sabit yatırım sermayesi 230 bin dolar. 50 çalışanı var. Geçen yılki cirosu 3 milyon 743 bin YTL, ihracatı 2.5 milyon dolar. İmalatın 90'ı ihracat olduğu için özkaynaklar yetmediğinde Eximbank sevk öncesi ihracat kredisi kullanıyor. Kısa süreli ihtiyaçlar için de İş Bankası'nın kredilerine başvuruyor. 
Almanya'dan Irak'a, Arjantin'den Kenya'ya, Ukranya ve Romanya'dan Kazakistan'a değişik coğrafyalarda 20 ülkeye ihracat yapıyor. Girdilerin 99'u yerli. 
Hedefi, ürün yelpazesini genişleterek kimya sanayine makine üretip satmak, hatta tıbbi cihazlar üretmek... 



</TEXT>
</DOC>
