<DOC>
<DOCNO> 399804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun02.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mumcu küçük hesapların adamı' 
</HEADLINE>
<TEXT>


Fazıl Say, Şair Metin Altıok için yazdığı oratoryoda Madımak faciası görüntülerini sansürleten dönemin Kültür Bakanı Erkan Mumcu'yu ağır bir dille eleştirdi 

KÜLTÜR SANAT SERVİSİ 

Ünlü piyanist Fazıl Say, önceki akşam CNN TÜRK'te yayımlanan "Bir Yudum İnsan" programının konuğuydu. Nebil Özgentürk'ün hazırlayıp sunduğu programda Say'ın çocukluğundan başlayarak yaşamöyküsü ve kariyeri anlatıldı. 
Say, 1993 yılında Madımak faciasında ölen şair Metin Altıok için yazdığı oratoryonun 2003 yılında İstanbul Müzik Festivali'nde sansürlenmesi hakkında da konuştu. Festival kapsamında seslendirilen oratoryo esnasında fonda Madımak görüntülerinin gösterilmesi, dönemin Kültür Bakanı Erkan Mumcu tarafından engellenmişti. Say, bu konudaki düşüncelerini şöyle anlattı 

'Siyasal şair değil' 
"Erkan Mumcu iyi bir adam değil, iyi bir politikacı da değil tamamen küçük hesapların adamı. N zım politik bir şair olduğu halde N zım Oratoryosu'nu sorunsuz bir şekilde seslendirdik. Metin Altıok kişisel bir şairdir ve Metin Altıok Ağıtı'nın yasaklanması kadar korkunç bir düşünce olamaz. Gizlisi saklısı olmayan bir olaydı ortada yasaklanacak bir şey yoktu. Hepimiz Madımak olayını televizyondan seyrettik sonuçta. Benim Erkan Mumcu ile bir hesabım kalmaz, doğa bunu dengeler diye düşünüyorum". 

'Zulüm falan yok' 
Fazıl Say, Doğuş Holding'in sponsorluğunda çıktığı Anadolu turnesine de yer verilen programda, halkın klasik müziği anlamadığı savıyla söylenen "Bayburt Bayburt olalı böyle eziyet görmedi" sözü yerine artık "Zulüm falan yoktur, klasik müzikten mutlu olan bir Anadolu seyircisi vardır" dedi. 
Yurtdışında başarılı olan Türk sanatçılarının kaçınılmaz bir şekilde sosyopolitik sorularla karşılaştığını söyleyen Fazıl Say, şu ifadelerde bulundu 
"Dertli bir ülkemiz var. Ermeni soykırımı, irtica, vb. pek çok konu var gündemde. Bunlarla ilgili sorularla yurtdışında karşılaştığınızda çok donanımlı olmak, dikkatli cevap vermek lazım. Yoksa Orhan Pamuk'un başına gelenler gelebilir başınıza..." 



</TEXT>
</DOC>
