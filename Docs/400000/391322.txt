<DOC>
<DOCNO> 391322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/yazar/bila.html </URL>
<DATE> 2005/11/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Elkatmış'ın bakışı Başbakan'dan farklı 
</HEADLINE>
<TEXT>


Malatya Çoçuk Yuvası'nda incelemeler yapan TBMM İnsan Hakları Komisyonu Başkanı Mehmet Elkatmış, saptamalarını basına açıkladı. 
Elkatmış, açıklamalarına "basına teşekkür"le başladı. Malatya Çocuk Yuvası'ndaki rezaleti açığa çıkaran basının çok önemli bir görev yaptığını sık sık vurguladı. 
Başbakan Erdoğan'ın tepkisi ise, basını suçlamak biçiminde olmuştu. Sanki Malatya'da çocuklara eziyet eden basın mensuplarıymış gibi... 
Başbakan, basını "yargısız infaz"la suçlamayı da ihmal etmedi. 
Oysa, Elkatmış, basının işlevini yerine getirdiğini, Malatya olayını açığa çıkarmakla topluma sayısız faydalar sağladığını belirtti. Bunlar arasında belki de en önemlisinin, toplumda oluşan duyarlılık olduğunun altını çizdi. 
Malatya skandalının, diğer yuvaları yönetenler bakımından caydırıcı bir etki de yaratacağını kaydetti. 
Elkatmış'ın basının işlevine bakışındaki bu farkın üzerinde durulması gerekir. Eğer basın, Malatya skandalını görüntüleyip kamuoyuna sunmasaydı, vicdanları kanatan bu uygulamalar sürüp gidecekti. Belki Malatya sayesinde oluşan toplumsal duyarlılık, "çocuk yuvaları"nın daha iyi hizmet vermesi açısından bir dönüm noktası oluşturacaktır. Caydırıcı, yapıcı bir işlev görecektir. 
İktidarlar basının görevini yapmasından üzüntü duymamalıdır. Eksiklikleri, aksaklıkları, yanlışlıkları ortaya koymak, kamuoyunun bilgisine sunmak basının görevidir. İktidarlar, basına bu işlevleri nedeniyle teşekkür etmelidir. Onları baskı altına alıp susturmaya, sindirmeye çalışmak yerine, ortaya koydukları gerçeklerden yararlanmaya, eksiklikleri, aksaklıkları, yanlışları, hataları, haksızlıkları gidermeye çalışmaları gerekir. 

Çarpıcı saptamalar 
Elkatmış ve arkadaşlarının 3 günlük incelemeleri Malatya Çocuk Yuvası'nda yaşananların nedenlerini ortaya koymaya yetti. 
"Bakıcı anne" diye çalıştırılan sözleşmeli personelin "taşeron zihniyeti"yle hiçbir koşul aranmadan istihdam edildikleri anlaşıldı. Elkatmış, hizmet alım sözleşmesinde, sadece ilkokul mezunu olmanın yeterli koşul olarak yer aldığını açıkladı. Başka bir özellik aranmadığını da belirtti. 
"Yuva" olarak kullanılan binanın, böyle bir hizmetin verilmesine uygun olmadığını, fiziksel koşulların elverişsiz olduğunu da kamuoyuna bildirdi. 
Keza, engelli olanları dahil 15-20 çocuğa bir "bakıcı anne"nin düştüğünü, sosyal hizmet uzmanı veya eğitici konumdaki personelin, bütün işleri eğitimsiz bakıcılara yüklediklerini açıkladı. 

Denetim yok 
Çarpıcı bir diğer saptama da bu yuvaların etkin şekilde denetlenmediğiydi. Elkatmış, ağzını açan her yetkilinin Malatya dahil, yuvaları sık sık denetlediklerini söylemelerine karşın, gerçeğin böyle olmadığını ifade eti. denetim defterlerinin incelenmesinden Malatya Çocuk Yuvası'nın 2000'den beri merkezden, üst denetim görmediğini saptadıklarını söyledi. İç denetimin ise il müdürü tarafından bir ay önce yapıldığını kaydetti. 
Elkatmış'ın saptamalarının yanı sıra, önemli uyarıları da oldu. En önemlisi valilerle ilgili sözleriydi. Komisyon başkanı, bu yuvaların valiler tarafından da sık sık denetlenmesi gerektiğini belirtti. Valilerin sadece tören günlerinde bu kurumlara uğramalarının yeterli olmadığını vurguladı. 
Malatya bir gerçeği gözler önüne serdi. Basın görevini yaptı. 
Bundan sonrası idareye kalıyor. İdare, durumu idare etmek değildir. İdareci, sorumlu olduğu kamu hizmetini daha iyi sunmak için idare etmelidir 



</TEXT>
</DOC>
