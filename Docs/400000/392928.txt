<DOC>
<DOCNO> 392928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/guncel/gun04.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yıllık gurur 
</HEADLINE>
<TEXT>


Milliyet yazarı Hasan Pulur'un da aralarında bulunduğu 10 gazeteciye, basında 50 yıldan fazla çalışmalarından dolayı 'Basın Hizmet Ödülü' verildi 

Şakir Aydın 

Türkiye Gazeteciler Cemiyeti TGC başkanlarından Burhan Felek adına düzenlenen "Basın Hizmet Ödülleri" sahiplerini buldu. Basında 50 yılı aşkın süre görev yapan ve halen de çalışanlara verilen 'Basın Hizmet Ödülleri', dün TGC Burhan Felek Konferans Salonu'nda düzenlenen törenle sahiplerine verildi. 
TGC Başkanı Orhan Erinç'in açılış konuşmasını yaptığı törende daha sonra aralarında gazetemiz yazarı Hasan Pulur'un da bulunduğu 10 gazeteciye ödülleri sunuldu. 
'Ödülünü alan Pulur, yaptığı konuşmada 50 yıl önce cemiyete yaptığı başvurunun iki kez reddedildiğini belirterek şöyle dedi 

'Büyük onur' 
"Sonunda kalkıp cemiyete giderek, neden üyeliğe kabul edilmediğimi sordum. O zamanki cemiyet başkanı bana, 'Burası bir akademi' deyince ben de, kendilerine 'O zaman hep birlikte istifa edin' diye karşılık verdim. Şimdi aynı kurumdan ödül almak büyük onur. Bu ödülü bana emeği geçen tüm ustalarım ve ailem adına alıyorum." 




</TEXT>
</DOC>
