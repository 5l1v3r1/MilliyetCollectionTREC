<DOC>
<DOCNO> 350936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/spor/spo08.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eh be Crespo 
</HEADLINE>
<TEXT>


HAKAN DİLEK 


Oyunun güzelliğine hürmetle söylenecek sözlerin bütünü, hepsi, toplamı senin için olsun. Maradona için söylediydim böyle şeyleri. Önce bir ardından ikinci adam ve üçüncüden zaten ikinciyi ekarte etmenin verdiği hızla geçiş, dört beş ve altı, kaleci Shilton'ın yanından topu ağlara bırakış. Of of of dediydim futbol ilahlarına ellerimi açıp budur işte. 
Yıllar sonra -on yıl olmuş en az- Brezilya-Arjantin Dünya Kupası Güney Amerika Eleme Grubu maçında karşı karşıya geldi. Sarı sıcak bir gün. Saleçao tribünde ve sahada sambada. Açık mavi beyaz formalı Arjantin takımı istim üstünde. Bir-iki-üç yaptılar önce ve durdular sonra. Maçın sonlarına doğru Crespo -üç gol atmışlar gevşemişler, adalelere ve beyine bir hoşluk gelmiş belli ki- o otuz beş yaş güzelliğinde Crespo, önüne atılan topu güzel ve yumuşak bilek hareketleriyle aldı önce, sonra ne yapacağını çoktan kararlaştırmış topçuların çok bilmiş edasıyla köşe gönderine -köşe gönderi nefis isimlendirme- doğru sürdü, yanına Brezilya'nın defanstaki cevvali Lucio'yu çekti bir, sonra topu tam tutup geri dönecekmiş gibi polümlere girip makas hareketiyle ben diyeyim otuz, siz deyin otuz beş metre uzağa ortaladı. Hani bir ayağını diğer ayağının arkasından geçirerek yapılan makas hareketiydi yaptığı. O hareket olduktan sonra bizim Çarşambalılar'ın "Allahına gurban oliim Deli Salii " diye baardıkları hareket. 
Brezilya'da Ronaldinho ve şair topçular da anlatılabilir ama bu maçın ve şu ilk yaşlılık dönemimin gördüğü en şık hareketti o. Çarşambasporlu Leks İbraam yapardı böyle hareketleri. Topa vuracakmış gibi yapar rakip g.tünü dönünce o da topu şöyle bir yumuşak bilek hareketiyle önüne alır, yürür giderdi. Alem kudururdu tribünde onun böyle 'artistik' hareketlerine. 
Bir de İlhan'ın Dünya Kupası maçında Roberto Carlos'u eblehe çeviren aşırtması var ki... Onu da sonra anlatırım ve ben bizim deli oolanın bir kez daha o hareketi yapacağı anı beklerim dilimde bir "Allahına gurban İlhaaan " nidasıyla. 
Oyunun güzelliğine hürmetle... 



</TEXT>
</DOC>
