<DOC>
<DOCNO> 388596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonspo11.html </URL>
<DATE> 2005/10/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hakemler "S.O.S" veriyor... 
</HEADLINE>
<TEXT>

     Turkcell Süper Ligi'nde 9 hafta geride kalırken, yoğun ve daha gerilimli maçların yapılacağı dönem öncesinde gözlemci notlarına göre, hakemlerin performanslarının pek de yeterli olmadığı ortaya çıktı. 
     Ligin 9 haftalık bölümünde 4 hakeme, gözlemciler tarafından ''oldukça yetersiz zayıf performans'' anlamına gelen 6.9-6.0 arasında not verildi. 
     Geride kalan 9 haftada hakemler 12 kez ise görev aldıkları karşılaşmalar sonrasında gözlemcilerinden ''beklentilerin altında vasat performans'' anlamına gelen 7.4-7.0 arasında puan alabildiler. 
     Turkcell Süper Ligi'nin 3. haftasında Çaykur Rizespor-Fenerbahçe arasında yapılan karşılaşmada görev alan Metin Tokat, gözlemcisi Yavuz Karaozan'dan 6.3 alarak ''sınıfta kalan'' ilk hakem oldu. 
     Ligin 4. haftasında Ankaraspor-Çaykur Rizespor maçında düdük çalan Kuddusi Müftüoğlu'na gözlemcisi Musa Eryılmaz 6.9 verirken, 5. hafta ise Zafer Önder İpek, Trabzonspor-Gaziantepspor karşılaşmasındaki yönetimiyle gözlemci Mustafa Kalkandelen'den 6.7 alabildi. 
     Ligin 8. haftasında ise Konyaspor-Fenerbahçe karşılaşmasında sahaya çıkan Özgüç Türkalp, sarı-lacivertli oyuncu Anelka'nın tartışmalı pozisyonda gelen golü sonrası, gözlemcisi Mahmut Çetiner'den bu sezonun en düşük notunu 6.2'yle alarak sınıfta kaldı. 
     9 hakem ise geride kalan haftalarda yönettikleri maçlarda 12 kez beklentilerin altında vasat performans sergileyebildi. 
     
</TEXT>
</DOC>
