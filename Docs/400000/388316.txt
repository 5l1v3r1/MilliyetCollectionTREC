<DOC>
<DOCNO> 388316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonspo07.html </URL>
<DATE> 2005/10/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kadıköy'de heyecanı yüksek gece... Notlar... 
</HEADLINE>
<TEXT>

     Fenerbahçe’nin, Avrupa Şampiyonlar Ligi E Grubu 3. maçında Almanya’nın FC Schalke 04 takımıyla yaptığı ve 3-3 sonuçlanan maç büyük heyecana sahne oldu. 
     Sarı-lacivertliler, ilk yarıyı 1-0 önde kapattığı, ikinci yarıda iki kez yenik duruma düştüğü maçta sahadan beraberlikle ayrıldı. 
     Karşılaşmanın ilk yarısında 14. dakikada Luciano’nun golüyle 1-0 öne geçen Fenerbahçe, ikinci yarıda 59 ve 62. dakikalarda kalesinde gördüğü golle bir anda 2-1 yenik duruma düştü. 
     73. dakikada Nobre’nin golüyle karşılaşmada 2-2 eşitliği sağlayan 
     sarı-lacivertliler, kaleci Volkan’ın büyük hatasıyla 77. dakikada 3-2 yenik duruma düştü. Sarı-lacivertlilere, 2. kez yenik duruma düştükten sonra 79. dakikada Appiah’ın attığı gol adeta hayat verdi. Fenerbahçe, FC Schalke 04 karşısında elde ettiği beraberlikle 1 puan alarak grupta puanını 4’e çıkardı. 
     
     ALMANLARA KARŞI YİNE GALİBİYET GELMEDİ 
     Avrupa kupalarında bugüne dek Alman takımlarıyla yaptığı maçlarda galibiyet elde edemeyen Fenerbahçe, kazanma amacına yine ulaşamadı. 
     Daha önce Şampiyon Kulüpler Kupasında 1961-1962 sezonunda 1. turda FC Nurnberg’e, aynı kupada 1970-71 sezonunda 1. turda FC Carl Zeiss Jena’ya ve 2001-2002 sezonunda Şampiyonlar Ligi grup maçında TSV Bayer 04 Leverkusen’e iki maçta da yenilen sarı-lacivertliler, FC Schalke 04 
     takımına karşı elde ettiği 3-3’lük beraberlikle, Alman ekipler karşısında bugüne kadarki en iyi sonucu elde etti. 
     
     ALEX CEZALI 
     Karşılaşmanın 87. dakikasında gördüğü ikinci sarı kartın ardından kırmızı kartla oyun dışında kalan Fenerbahçeli futbolcu Alex de Souza, cezalı duruma düştü. 
     Sarı-lacivertlilerin etkili silahı Brezilyalı oyuncu, 1 Kasım’da takımının FC Schalke 04 ile deplasmanda yapacağı karşılaşmada forma giyemeyecek. 
     
     VOLKAN’IN ÜZÜNTÜSÜ...- 
     Fenerbahçe kalecisi Volkan, 77. dakikada yaptığı hatanın golle sonuçlanmasıyla büyük bir üzüntü yaşadı. 
     Karşılaşmanın 79. dakikasında Appiah’ın maçta 3-3 eşitliği sağlayan golünün ardından, kaleci Volkan’a koşan sarı-lacivertli futbolcular, takım arkadaşlarını teselli etmeye çalıştı. 
     
     NOTLAR 
     -Fenerbahçe’nin savunma oyuncusu Luciano, bu akşam attığı golle, takımı adına Avrupa kupalarında ilk golüne imzasını attı. Luciano Turkcell Süper Ligi’nde ise ilk golünü geçen hafta Ankaragücü maçında kaydetmişti. 
     -Karşılaşmanın hakemi Alain Hamer, maç sırasında çok sayıda kararıyla tribünlerden tepki gördü. 
     -Karşılaşmanın ikinci yarısı sağanak yağış altında oynandı. 
     -Sarı-lacivertliler, FC Schalke 04 karşısında aldıkları beraberlikle, 250 bin İsviçre Frangı kazandı. 
     
</TEXT>
</DOC>
