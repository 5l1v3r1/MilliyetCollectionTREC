<DOC>
<DOCNO> 394396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sontur07.html </URL>
<DATE> 2005/11/12/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uçak yolcularının rötar çilesi bitecek 
</HEADLINE>
<TEXT>

     Konforlu yolculukla kısa zamanda istedikleri yere ulaşmak isteyen yolcuların uçuşlardaki rötarlar nedeniyle zaman zaman yaşadıkları çile gelecek yıl sona erecek. 
     Ulaştırma Bakanlığı bünyesine alınan, havayolu şirketlerinin uçuş zamanları, pist, apron ve terminal kullanımlarını belirleyen Slot Koordinasyon Merkezi, aldıkları uçuş dilimlerini zamanında kullanmayarak rötarlı hareket eden havayolu şirketlerine 1 Ocak 2006’dan itibaren ceza yağdıracak. 
     AA muhabirinin aldığı bilgiye göre, 1999 yılından bu yana slotları belirleyen THY ile özel havayolu şirketleri arasında ortaya çıkan sorunlar üzerine bu yetki Ulaştırma Bakanı Binali Yıldırım’ın talimatıyla Sivil Havacılık Genel Müdürlüğü bünyesinde oluşturulan Slot Koordinasyon Merkezi’ne verildi. 
     Bölgesel havayolu taşımacılığı projesi paralelinde havayolu şirketleri ve uçak sayılarının artması üzerine Bakanlık, slotları belirleme yetkisinin bağımsız bir otorite tarafından yapılması için Slot Koordinasyon Merkezi’ni Sivil Havacılık Genel Müdürlüğü bünyesinde yeniden düzenledi. 
     Slotları, THY’nin belirlemesi ve öte yandan diğer özel havayolu şirketlerinin slot taleplerinin karşılanamaması nedeniyle tıkanma noktasına gelen slot belirlemede yeni bir oluşum gerçekleştirildi. 
     Slot Koordinasyon Merkezi’nde, slot taleplerinin değerlendirilmesi amacıyla yerli ve yabancı havayolu şirketleri, terminal gözetim ve yönetim şirketleri, yer hizmetleri şirketleri, terminal işletmecileri, DHMİ Hava Trafik birimi ve yer işletme birimi, Sivil Havacılık Genel Müdürlüğü Hava Nakliyat ve Hava Seyrüsefer dairelerinden uzmanların katılımıyla bir komisyon oluşturuldu. 
     
     SLOT KABUSU BİTTİ 
     Slot konusunda ayrıntılı bir değerlendirme yapan komisyon, ilk iş olarak 2006 yılı yaz dönemi Nisan-Ekim slotlarını belirledi. 12 yıldır ilk kez tüm yerli havayolu şirketleri bu sayede istedikleri slotları aldılar. Böylece, slot uygulanan havaalanlarına 2006 yaz döneminde gerçekleştirilecek uçuşlar şimdiden belirlenmiş oldu. 
     Komisyon, hava meydanlarının daha etkin kullanılması amacıyla meydan kapasitelerinin artırılması konusunda da görüş birliğine vardı. 
     Slot Koordinasyon Merkezi, havayollarına bugüne kadar uygulanmayan gecikmelerden kaynaklanan zamlı konma ve konaklama ücretlerinin 1 Ocak 2006’dan itibaren uygulanmasını kararlaştırdı. Slot ihlallerinde ceza 
     uygulamasına geçilmesiyle havayolu şirketlerinin kullanmayacakları sanal slot taleplerinin önüne geçilmesi, tanınan zaman diliminde iniş ve kalkışlarını yapmamaları halinde söz konusu havayolu şirketlerine aynı zaman diliminde bir daha uçuş verilmemesi öngörülüyor. Bu sayede, uçak yolcularını zaman zaman neredeyse çileden çıkaran rötarların da ortadan kaldırılması planlanıyor. Kış dönemi slotları THY tarafından belirlendiği için 2006 yaz dönemi slotlarını düzenleyen Slot Koordinasyon Merkezi, meteorolojik ve hava meydanlarından kaynaklanan gecikmeleri ceza kapsamı dışında tutacak. Slot uygulamasının yapıldığı, İstanbul, Ankara, İzmir, Antalya, Dalaman, Bodrum ve Kayseri gibi illerdeki havaalanlarında yerel slot komiteleri oluşturuluyor. Bu komiteler, meydanların daha etkin kullanımı için slot taleplerinin merkeze ulaşmasını sağlamakla görevlendirildi. 
     
     İSTANBUL’A TAŞINACAK 
     Öte yandan halen Ulaştırma Bakanlığı Sivil Havacılık Genel Müdürlüğü binasında çalışmalarını sürdüren Slot Koordinasyon Merkezi, Atatürk Havalimanı Dış Hatlar Terminali’nde kendisine ayrılan yere taşınacak. 
     Slot Koordinasyon Merkezi, Ocak ayından itibaren personel ve teçhizatlarıyla yeni yerinde hizmet verecek. 
     
</TEXT>
</DOC>
