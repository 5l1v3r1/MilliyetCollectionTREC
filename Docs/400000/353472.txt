<DOC>
<DOCNO> 353472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonsiy05.html </URL>
<DATE> 2005/06/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ağar'ın prensi DYP'den istifa etti... 
</HEADLINE>
<TEXT>

     Mehmet Ağar’ın Genel Başkanlığının ilk döneminde prensi olarak öne çıkan Serhan Yücel DYP’den istifa etti. 
     Yücel, Ağar’ın DYP Genel Başkanlığı’na seçilmesinin ardından önce Genel Sekreter, ardından Genel Başkan Yardımcılığı görevine getirilmiş ve 28 Mart yerel seçimlerinde Ankara Büyükşehir Belediye Başkan adayı olmuştu. 
     Genel Sekreter olduğu dönemde DYP Genel Merkezi’ni Kızılay’daki binasından Balgat’ta 11 katlı bir plazaya taşıyan Yücel, santral numarasını da Demokrat Parti’nin kuruluş tarihini çağrıştıracak şekilde "444 1946" olarak değiştiren uygulamalara imza atmıştı. 
     DYP’nin 14 Mayıs’ta yapılan Büyük Kongresi’nde Genel İdare Kurulu’na giremeyen Yücel, ANKA’ya yaptığı açıklamada şöyle dedi 
     "DYP misyonundan bu kadar uzaklaşılmamıştı. DP tarihini biliyor olmam, istifa kararımı zaruri hale getirdi. Tansu Çiller döneminde bile misyondan bu kadar uzaklaşılmamıştı. DP’nin devamı olan partilerde siyaset yapma sözümü yerime getiriyorum. DYP’den istifa ediyorum." Siyaseti bırakıp bırakmadığı sorusuna ise Yücel, "Siyasette The End" yoktur" yanıtını vermekle yetindi. Yücel, GİK üyesi olduğu dönemde partinin gençleşmesini savunmuş, bu görüşünü parti okulunda verdiği derste de ilginç ifadelerle dile getirmişti. Yücel, "GİK’de 50 yaşın altında bir tek ben varım. Her sela verildiğinde eyvah bir oyumuz daha gitti diyorum" şeklinde konuşmuştu. 
     
</TEXT>
</DOC>
