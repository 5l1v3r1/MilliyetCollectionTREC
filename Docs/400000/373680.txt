<DOC>
<DOCNO> 373680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/spor/spo03.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da özel kriz 
</HEADLINE>
<TEXT>


Yönetimin, Eurocard projesi çerçevesinde 4 Eylül'de Köln'de Barcelona ile oynamayı planladığı özel maça Teknik Direktör Gerets "Eksiklerimiz var. Bu kadroyla maç yapılır mı " diye karşı çıktı 

ERHAN TELLİ 


Galatasaray yönetimi ile Teknik Direktör Eric Gerets arasında Barcelona ile oynanması planlanan özel hazırlık maçı nedeniyle kriz yaşandı. 
Asbaşkan Turgay Kıran tarafından, Eurocard projesi çerçevesinde 4 Eylül'de Almanya'nın Köln şehrinde İspanya'nın ünlü takımı Barcelona ile ayarlanan hazırlık maçı, Belçikalı hoca tarafından veto edilince, neredeyse biletleri satılmak üzere olan organizasyon suya düştü. Gerets'in, kendisine sorulmadan planlanan bu olay karşısında taviz vermeyerek, "Milli oyuncularımız yok. Bu kadar eksikle Barcelona ile maç mı yapılır " diyerek tepki gösterdiği ve hazırlık maçını iptal ettirdiği öğrenildi. 
Galatasaray'ın özel maç için Barcelona Kulübü ile 400 bin Euro karşılığında anlaştığı, Köln stadının ise 60 bin Euro'ya kiralandığı ve maçın oynanacağı 4 Eylül tarihinde görev almaları için itfaiye ve polis departmanlarına bile gerekli yazışmaların yapıldığı ortaya çıktı. Rakip olarak Barcelona'yı istemeyen Gerets'in, milli maçlar için verilen bu arada, başka bir takımla hazırlık maçı yapabilmek için çalışmalarda bulunduğu da öğrenildi. 

Heinz'da son gün 

Galatasaray yönetimi, Çek futbolcu Marek Heinz'in transferinde her konuda anlaşma sağladığı Alman kulübü Mönchengladbach'ın, bu oyuncu için istediği 2 milyon 250 bin Euro'luk bonservis bedelinin yarısı olan 1 milyon 125 bin Euro'luk peşinatı ayarlayabilmek için kolları sıvadı. Ödemenin yapılması için Mönchengladbach kulübünden süre isteyen yönetimin bugün transfere noktayı koyması bekleniyor. Görüşmeler için Almanya'da bulunan Sportif Direktör Bülent Tulun, "Heinz'ın transferi yarın bugün netlik kazanacak" ifadelerini kullandı. Sarı - Kırmızılılar, Heinz'a da bir yıl için 800 bin Euro garanti para vermeyi de kabul etti. 


</TEXT>
</DOC>
