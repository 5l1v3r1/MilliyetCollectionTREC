<DOC>
<DOCNO> 395920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/ekonomi/eko04.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beymen Nil'de prenseslere özel oda da var 
</HEADLINE>
<TEXT>


Beymen'in Kahire'de açtığı mağazada prens ve prensesler için büyük odalar hazırlandı. Satılan 27 bin parça ürün için Arapça etiketler diktirildi 

PINAR ÇELİK Kahire 

Beymen'in yurtdışındaki ilk mağazası, Mısır'ın başkenti Kahire'de, Mısır Başbakanı Ahmed Nazif'in katıldığı bir törenle açıldı. Günde ortalama 500 kişinin ziyaret ettiği mağazada, prens ve prenses ziyaretleri de düşünülerek büyük metrekareli VIP odaları hazırlandı. Satılan 27 bin parça ürünün her biri için Arapça etiketler diktirilip Mısır'a getirildi. 
200 çalışanı bulunan mağazanın açılışında bir konuşma yapan Boyner Holding Murahhas Azası Cem Boyner, Nişantaşı mağazasından sonra kısmetlerinin açıldığını ifade ederek, "Osmanbey'deki mağazadan sonra Akmerkez'dekini açtığımız zaman dünyamız değişti. Nişantaşı Beymen'le dünyaya açıldık. Kahire'de ise artık ufkumuzun çok değişeceğini düşünüyorum. Artık oyun alanımızın değişeceğine inanıyorum" dedi. 
Boyner Holding, Mısırlı Talat Mustafa Grubu ve Oryx Fashion Holding'in eşit ortaklığıyla açılan 6 bin 30 metrekarelik Beymen Kahire mağazası 5.7 milyon dolara mal oldu. Boyner ailesinin davetlisi olarak Caroline Koç, Sedat Aloğlu, Cem Duna, Ethem Sancak, Zeynep Çarmıklı ve Atıl Kutoğlu gibi iş ve moda dünyasından ünlü simalar da mağaza açılışında hazır bulundu. 

'El değmemiş pazar' 
Kahire yatırımı için, "Son dönemde yaptığımız en doğru yatırım kararı" diyen Cem Boyner, kendileri için önemli olanın el değmemiş pazarlara girmek olduğunu söyledi. 
Boyner şöyle konuştu "Burada yatırım yapma kararı alırken hep 'Neden Kahire ' diye sordular. Komşularımız varken Amerika'ya gitmeyi hep macera olarak gördük. Bize Türkiye gibi heyecanlı pazarlar lazım. Bu yüzden Kahire'ye geldik." 

'Afrika'da üç yatırım teklifi aldık' Mısır'ın hızla dünyaya açıldığını, bürokratik engellerin azaldığını belirten Cem Boyner, Libya, Cezayir, Fas, Ürdün ve İran pazarlarını dikkatle incelediklerini kaydetti. 
Mısır'a mağaza açmalarını dönüm noktası olarak gördüğünü belirten Boyner, kısa süre önce pazara girmelerine rağmen Kuzey Afrika'da üç ayrı yerden yatırım teklifi aldıklarını söyledi. Boyner, "İran için görüşmelerimiz sürüyor" dedi. Beymen'in Türkiye'deki hedeflerini de anlatan Boyner, 24 ayda 5 bin metrekarelik dört mağaza açmayı planladıklarını vurguladı. Boyner ayrıca, Kahire'deki mağazadan 24 milyon dolar ciro beklediklerini kaydetti. 


</TEXT>
</DOC>
