<DOC>
<DOCNO> 374958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/yasam/yas02.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta sonu yağış var 
</HEADLINE>
<TEXT>


Türkiye'nin kuzeyi bugünden itibaren yağışlı havanın etkisi altına giriyor. Sıcaklıklar da 5 derece kadar düşecek. Sağanak şeklindeki yağışlar, pazartesiye kadar sürecek 

ANKARA Milliyet 

Meteoroloji Genel Müdürlüğü, yurdun kuzeyinin bugünden itibaren yağışlı havanın etkisine gireceğini açıkladı. 
Marmara'nın doğusu, Karadeniz, Doğu Anadolu'nun kuzeyi, Doğu Akdeniz ile akşam saatlerinde İç Anadolu'nun kuzeybatısı ve Kuzey Ege'nin iç kesimleri yağışlı geçecek. Sağanak ve gökgürültülü sağanak şeklinde görülecek yağışlar, Batı Karadeniz kıyılarıyla Doğu Karadeniz ve Doğu Anadolu'nun kuzeydoğusunda etkili olacak. 
Yarın da, Marmara'nın doğusu, Karadeniz, Kuzey Ege'nin iç kesimleri, İç Anadolu, Doğu Akdeniz, Doğu Anadolu'nun kuzey ve batı bölgeleriyle Gaziantep ve Adıyaman'da, sağanak ve gökgürültülü sağanak yağış görülecek. 
Yağışlar daha çok Marmara'nın doğusu, Batı Karadeniz ile Doğu Karadeniz ve Doğu Anadolu'nun kuzeydoğusunu etkileyecek. Sağanak yağışlar, pazartesi günü kuzeydoğu kesimlere çekilerek yurdu terk edecek. Mevsim normalleri civarındaki sıcaklıklar bugün kuzey ve batıda, hafta sonunda ise tüm yurtta 3 - 5 derece azalacak. 


</TEXT>
</DOC>
