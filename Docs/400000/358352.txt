<DOC>
<DOCNO> 358352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko32.html </URL>
<DATE> 2005/07/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Tüzmen Yeterince şarkı söyledik, artık dans zamanı 
</HEADLINE>
<TEXT>

     Devlet Bakanı Kürşad Tüzmen, Türkiye'nin Avrasya ülkelerindeki direkt yatırımlarının 7.5 milyar doları bulduğunu bildirdi. 
     8. Avrasya Ekonomi Zirvesi'nde konuşan Tüzmen, Avrasya'nın ticari, ekonomik ve siyasi açıdan çok önemli olduğunu vurgulayarak, ''Tarihsel birikimden beslenen gücümüz, her geçen gün daha da artıyor, farklı unsurları da bir sinerjiyle birleştirdiğiniz zaman ileriye doğru bu tarihsel birikimi her an nakde çevrilebilir bir çek olarak görüyorum'' dedi. 
     Tüzmen, 2000 yılında komşu ve çevre ülke stratejisinin ortaya konulduğunu, geçen yıl, komşu ve çevre ülkelerin Türkiye'nin toplam dış ticaretindeki payının yüzde 28'lere ulaştığını belirterek, 1992'de 2 milyar dolar olan Avrasya ülkeleriyle ticaret hacminin geçen yıl 17 milyar dolar seviyesine çıktığını kaydetti. 
     Avrasya ülkelerinin Türkiye'nin toplam dış ticareti içinde yüzde 10'un üzerinde pay almaya başladığını vurgulayan Tüzmen, Eximbank'ın Avrasya Bölgesi'nde 1 milyar dolar kredi kullandırdığını ve Türk müteahhitlik sektörünün de bu bölgede son derece güzel eserlere imza attığını anlattı. 
     Tüzmen, ''Avrasya ülkelerinde direkt yatırımımız 7.5 milyar doları bulmuş durumda. Eksik olan bir taraf var, o da şudur Ülkeler kendi potansiyellerinin farkına varıp bunu bir bölgesel işbirliği haline getirmek zorundalar'' diye konuştu. 
     
     İPEKYOLU 
     Kürşad Tüzmen, İpekyolu Projesi ile 10 bin kilometreyi tamamladıklarını, 120 milyon kişiye ulaşıldığını belirterek, şunları kaydetti 
     ''Biz neyi ispat etmeye çalıştık Hatta, farklı güzergahlardan, farklı gümrük kapılarından, farklı yönetmeliklerden, farklı mevzuatlardan geçerken bu kadar sıkıntıların arasında eğer bir araya gelip o güzergahı birlikte çalışabilirsek, biz bu yolculuğu toplam 8 gün içinde yapabiliyoruz. Başka ülkelerin böyle bir avantajı yok. 8 günde İpekyolu'nu gayet rahatlıkla, İstanbul'dan Almatı'ya konteyner taşımacılığını yapabiliyoruz. Bunun gibi bir çok alternatif güzergahlar oluşturulabilir. 
     BTC, Karadeniz'in üzerindeki diğer projeler... Bunların hepsi işleme geçtiği zaman biz kendimizi Avrasya ülkeleri olarak doğru aynada görmeye başlayacağız. Bence artık yeterince şarkı söyledik, artık dans zamanıdır. Hepinizi dansa davet ediyorum.'' 
     
</TEXT>
</DOC>
