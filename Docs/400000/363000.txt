<DOC>
<DOCNO> 363000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/yazar/tamer.html </URL>
<DATE> 2005/07/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Er Mahfuz, 'burs alan'dan 'burs veren'e nasıl dönüştü 
</HEADLINE>
<TEXT>

Masamda lacivert bir dosya. İçinden yazı beklerken, para çıkıyor 24 YTL. Doğu sınırımızda askerliğini yapan Mahfuz'un 1 aylık maaşı. Kızlarımız okusun diye... 

Önümde lacivert yumuşak bir dosya var. Doğu'dan geliyor. 3. Hudut Bölüğü Muharrem Taş Hudut Takım Karakolu'ndan postalanmış. 
Kapağını kaldırır kaldırmaz, karşıma 1 adet 20 YTL ile 4 adet 1 YTL'lik banknotlar çıkıyor. Dosyanın sayfalarını oluşturan incecik şeffaf zarfların ilkine özenle yerleştirilmiş. Tek kelime yok. 
Merakla bir sonraki sayfayı çevirdiğimde mesele anlaşılıyor. Zira bu şaşırtıcı girizg hı izleyen şeffaf zarfların her birinde, Ağrı Dağı'nın eteklerinde askerliğini yapan er Mahfuz Deniz'in uzun mektubunun bir sayfası var. 
3 kardeşini tüm zorlukları aşarak okutmaya çalışan Mahfuz, duygu ve heyecan yüklü mektubunda, kendi kişisel hayat macerasıyla Milliyet'in "Baba Beni Okula Gönder" kampanyasının nasıl kesiştiğini öyle anlamlı bir biçimde dile getirmiş ki... 

Can çekişen keçi taklidi 
Kardeşlerini okutabilmek için yıllardır burs peşinde koşan Mahfuz'un, bizim kampanya ile nasıl "burs alan"dan "burs veren"e dönüştüğünü, kendi kaleminden aktarıyorum 
"3 kardeşimi ilköğretimde okutmaktayım. Kardeşlerimi okutmak için olağanüstü mücadele vermekteyim. 'En duyarlı veli yarışması' düzenlense, derece yapacağımdan kimsenin kuşkusu olmasın. Hayatımın bana en kıvanç veren yanı, kardeşlerimin öğrenimleri için gösterdiğim tartışılmaz fedak rlıktır. 
Hüseyin, yürümeye başladığında çobanlıkla tanıştı. Keçiyi gütmek, inadıyla başetmek sanki kaderiydi. Yörenin tüm çocukları gibi... Hüseyin'in zek sını, can çekişen bir keçimizin binbir taklidini yaparken fark ettim. Ve onu keçinin peşinden kopardım. 

Abi beni okula gönder 
Issız, susuz, karanlıktaki bir kuytunun 4 haneli bir mezrasından gelen Hüseyin, şimdi kolejde bedava okumaya hak kazanmıştır. Bizim için hayal ötesiydi Hüseyin'in kolejde okuması. Ama şimdi o bir kolejli. Kolej birinciliğine oynuyor. Birinciyle arasındaki soru farkı 1'e inmiştir. 
5. sınıftaki Emine, Yüzüklerin Efendisi'nin 300 sayfasını geride bırakmıştır. 1. sınıftaki Zelal ise, çoktaan okuma - yazmayı öğrenmiştir. 
Bu süre zarfında çocukların birkaç kuruşları olsun, biraz rahat etsinler diye takibe almadığım burs kurumu kalmadı. Burs veren kişi ve kurumların yakasını hiç bırakmadım. Ne mektuplar yazıyorum Bazen her biri 20 - 30 sayfa. Biz kendimizi anlatabilirsek, ülkemizde bu tür konulara duyarlılık gösterecek hem kurumlar, hem de kişiler yok değildir. Demek ki farkında olmadan yıllardır ben de "ABİ BENİ OKULA GÖNDER" kampanyası başlatmışım. 

90 derecelik değişim 
Şimdi ise işin rengi değişmiştir. Kardeşlerim aç açıkta kalmasınlar, daha iyi okusunlar diye onlara burs kazandırma mücadelesini şimdilik askıya alıyorum. 
Ne olduysa oldu. 90 derecelik değişime uğradım. Eyleme tersten başlıyorum. Yani daha düne kadar bir burstan yararlanmak için koşuşturan adam, burs verecek adama dönüşmüştür. Şimdi zaman, Baba Beni Okula Gönder kampanyasına destek verme zamanıdır..." 
Ve Mahfuz kararını veriyor. Hudut bölgesinde askerlik yaptığı için ayda 24 YTL olan maaşını dosyanın içine koyup Doğan Medya Center'e yolluyor. Mahfuz'un katkısı 1 kerelik de değil. Askerliği bitinceye kadar her ay maaşının yarısını bizim kampanyaya göndermeye devam edeceğini yazmış 
"Aldığım bu karar aslında maddeten beni epey zorlayacak. Örneğin ayda 2 kez çarşı iznimiz var. Her seferinde 20 - 30 YTL harcarız. Önümüzdeki ayın ilk izninde kimse Mahfuz'u çarşıda göremeyecek. Babam beni okula gönderdi. Ben de kardeşlerimi... 
Bu kampanyaya karınca kararınca katkıda bulunarak aslında topluma bir mesaj vermek, sessiz çoğunluğun duyarlılıklarını harekete geçirmek istiyorum." 
Teşekkürler Mahfuz. Gazetemizin kız çocukları için başlattığı eğitim seferberliği, senin gibi ateşli savunucuları sayesinde kısa sürede büyük mesafe katediyor. 



</TEXT>
</DOC>
