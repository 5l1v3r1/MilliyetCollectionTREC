<DOC>
<DOCNO> 354324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun33.html </URL>
<DATE> 2005/06/22/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Polonya'da muhalefetten Başbakan Belka'ya istifa çağrısı... 
</HEADLINE>
<TEXT>

     Polonya'da ana muhalefet partisi, komünist dönemin gizli servisleriyle bağlantısı olduğu iddiaları nedeniyle Başbakan Marek Belka'ya istifa etmesi çağrısında bulundu. 
     Yurttaş Platformu partisi lideri Donald Tusk, başkent Varşova'da düzenlediği basın toplantısında, iddiaların, Belka'yı, AB'nin içine girdiği krizden nasıl kurtarılacağına yönelik görüşmelerde aktif rol oynaması gereken bir dönemde zor durumda bıraktığını savundu. 
     Tusk, ''Bu zor dönemde, hükümetin böyle suçlamalarla karşı karşıya olmayan bir kişi tarafından yönetilmesi iyi olur'' dedi. 
     Polonya'da bugün kamuya açıklanan komünist dönem dosyaları, Başbakan Belka'nın, 1980'lerde ABD'de burs kazandığı sırada Polonya istihbaratıyla bağlantıları olduğunu göstermişti. 
     Marek Belka, geçen hafta parlamentodaki konuşmasında, ABD'ye gitmeden önce burs alan birçok kişiye olduğu gibi, komünist dönem gizli servislerinin kendisiyle bağlantı kurduğunu kabul etmiş, ancak casusluk yapmadığını söylemişti. 
     
</TEXT>
</DOC>
