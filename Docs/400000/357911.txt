<DOC>
<DOCNO> 357911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/dunya/dun01.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Kürtlerinde isyan havası 
</HEADLINE>
<TEXT>


Önde gelen bir Kürt din adamının ölü bulunmasının ardından kanlı olaylar çıktı 

NEW YORK Milliyet 


Lübnan'daki muhalefet hareketinden ve Irak'taki "kuzenlerinden" esinlenen Suriye Kürtlerinin, tanınma ve Suriye yönetiminde temsil edilme taleplerini giderek artırdıkları bildirildi. 
New York Times gazetesi, "Lübnan'dan cesaret alan Kürtler, gergin Suriye'de ayaklanıyor" başlıklı haberinde, Suriye'nin Türkiye sınırında bulunan ve büyük ölçüde Kürt olan Kamışlı kentindeki Kürtlerin durumunu ele aldı. 
Haberde, bazı çevrelerin, Suriye'nin Kürt bölgelerinin Irak'ta olduğu gibi Kürtler tarafından yönetilmesi çağrısında bulunduğu da kaydedildi. Kamışlı'daki Yekiti Kürt adlı partinin Genel Sekreteri Hassan Salih, bölgelerinde endişe ve huzursuzluk bulunduğunu ve yerine getirilmeyen vaatlerden hayal kırıklığı duyduklarını söyledi. 

Göstericilere ateş açıldı 
Haberde, 150 bin nüfuslu Kamışlı'daki gerginliğin, önde gelen din adamlarından Şeyh Muhammad Maşuk El Haznevi'nin cesedinin Kamışlı ile Şam arasında bulunmasının ardından iyice yükseldiğine dikkat çekildi. 
New York Times'a açıklama yapan Suriyeli Kürt politikacılar, şeyhin öldürülmesiyle ilgili uluslararası soruşturma açılmasını talep eden protestoculara güvenlik kuvvetlerinin ateş açtığını bildirdiler. Olayda bir polis memurunun öldüğü ve düzinelerce protestocunun yaralandığı, pek çoğunun gözaltına alındığı ve Kürtlerin dükkanlarının yağmalandığı da belirtildi. 
Salih, "Lübnan bizi çok etkiledi ve gösteri yapmanın, şiddet olmaksızın pek çok şeyi başarabileceğini öğrendik" dedi. 


</TEXT>
</DOC>
