<DOC>
<DOCNO> 373048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sondun35.html </URL>
<DATE> 2005/08/26/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
St. Petersburg'daki bir hapishaneye telefonla hayat kadını siparişi... 
</HEADLINE>
<TEXT>

     Rusya'nın St. Petersburg kentinde sıkı korunan cezaevlerinden birinde mahkumların telefonla çağırdıkları hayat kadınlarıyla birlikte olduğu ortaya çıktı. 
     Rus Noviye İzvestiya gazetesi, federal hapishane yetkililerinin, St. Petersburg'un Kresty hapishanesindeki mahkumların sık sık hayat kadınlarını çağırıp birlikte olduğunu ortaya çıkardığını yazdı. 
     Haberde, Federal Ceza Uygulaması Servisi FSIN yetkililerinin pazar günü Kresty hapishanesinin girişinde genç bir kadını gözaltına aldığı belirtilerek, ''kadının bakışları ve görünüşü mesleği konusunda en ufak bir şüphe bırakmıyordu'' ifadesi kullanıldı. 
     Kadının hapishaneden çıktıktan sonra tekrar içeri girmek için ısrar ettiğini belirten yetkililer, kadının cezaevi koridorlarından birinde ziyaret ettiği mahkumun yanında çantasını unuttuğunu ve bunu almak istediğini söylediğini kaydettiler. 
     Şüphe üzerine başlatılan detaylı incelemede, mahkumların muhafızların yardımıyla telefonla aradıkları hayat kadınlarıyla sık sık birlikte olduğu ortaya çıktı. FSIN yetkilileri, inceledikleri video kayıtlarında bir kadının cezaevi denetçileri gibi giyindiğini ve muhafızlar tarafından koridorun sonundaki bir hücreye götürüldüğünü gördüler. 
     Cezaevi müdürü olayla ilgili açıklama yapmaktan kaçındı. Soruşturmanın sürdürüldüğü belirtildi. 
     
</TEXT>
</DOC>
