<DOC>
<DOCNO> 351433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun07.html </URL>
<DATE> 2005/06/13/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Alman gençlerin karne hediyesi Alanya 
</HEADLINE>
<TEXT>

     Mehmet ÇELİK - Sefa KARACAN DHA 

      ALMANYA'da lise eğitimlerini başarıyla tamamlayan 3 bin genç, Antalya'nın Alanya İlçesi'nde tatil yapacak. GTI Tur ile Abitour Şirketi'nin organizasyonuyla bir hafta içinde ilçeye gelecek olan öğrencilerden 100 kişilik ilk grup tatilin tadını çıkarmaya başladı. 
     Almanya'da lise eğitimini başarıyla tamamlayan 3 bin öğrenciyi aileleri Alanya tatiliyle ödüllendirdi. GTI Tur ile Abitour Şirketi'nin organizasyonu ile gençler bu hafta içinde gruplar halinde ilçeye gelecek. İlk grupta yer alan 100 öğrenci, kente geldi ve değişik otellere yerleştirildi. Alman öğrenciler, akşam düzenlenen Beyaz Parti'de buluştu. Diskolar Sokağı'na giren gençler, eğlence mekanlarını tek tek gezdi. Alman gençler, Alanya sokaklarına karnaval havası getirdi. 
     Sabahın ilk ışıklarına kadar eğlenen gençler, şarkı söyleyip dans ederek eğlencenin tadını çıkardı. Tatile gelen öğrenciler, tur kapsamında gün içinde deniz ve aqua parklarda serinleyip rafting heyecanı da yaşayacak. 
     
</TEXT>
</DOC>
