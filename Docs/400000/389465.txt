<DOC>
<DOCNO> 389465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun41.html </URL>
<DATE> 2005/10/25/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
San Diego Havalimanı'nda içinde bomba parçaları olan bir valiz bulundu 
</HEADLINE>
<TEXT>

     ABD'nin California eyaletindeki San Diego Uluslararası Havalimanı'nda, güvenlik denetiminden geçirilen valizlerden birinin içinde, el yapımı bomba parçaları bulundu. Bunun üzerine havaalanı boşaltılarak araştırma başlatıldı. 
     ABD İç Güvenlik Bakanlığı'nın bir sözcüsü, denetim sırasında şüpheli görülen bir valizin içinde bir bombayı oluşturacak bütün parçaların bulunduğunu, bunun üzerine havaalanı terminalindeki yolcuların tahliye edildiğini ve bomba ekiplerinin gelerek havalimanında araştırma yaptıklarını bildirdi. 
     Ulaştırma Güvenliği İdaresi sözcüsü Nico Melendez de bomba parçalarının, valizin dedektörden geçirilmesi sırasında bir kontrol görevlisi tarafından fark edildiğini söyledi. 
     Son günlerde California'nın en büyük kenti olan Los Angeles civarındaki havaalanları için bomba ihbarları yapılmıştı. Diğer havalimanlarında olağan dışı bir duruma rastlanmadı. 
     
</TEXT>
</DOC>
