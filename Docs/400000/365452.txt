<DOC>
<DOCNO> 365452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo27.html </URL>
<DATE> 2005/07/29/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Fenerbahçe yeni sezona hazırlanıyor... 
</HEADLINE>
<TEXT>

     Fenerbahçe, yeni sezon hazırlıklarını bugün yaptığı tek antrenmanla sürdürdü. 
     Teknik direktör Christoph Daum yönetiminde, Samandıra Tesisleri’nde gerçekleştirilen akşam antrenmanında, sarı-lacivertliler ikili mücadele, savunma ve şut çalışmalarının ardından iki gruba ayrıldı ve ceza alanı içinde maket barajların yer aldığı korner çalışması yaptı. Genç oyunculardan oluşan gruba Ümit ve Serkan orta yaparken, diğer grup Alex ve Mehmet’in ortalarını ceza alanı içinde gole çevirmeye çalıştı. 
     Daum, daha sonra Önder, Luciano, Deniz, Ümit, Serkan, Aurelio, Appiah, Tuncay, Alex ve Nobre’den oluşan as oyuncuları, saha içinde yaptığı konuşmanın ardından hücum organizasyonu ve taktik çalıştırdı. 
     Antrenman, kısa süreli çift kale maçla sona erdi. 
     Sarı-lacivertlilerin yeni transferi Appiah, antrenman eksikliğini giderebilmek için takımın çalışması bittikten sonra tek başına bir süre koşu yaptı. 
     Sakatlığı nedeniyle Almanya’da tedavisi süren Servet’in yer almadığı antrenmanda, Anelka takımdan ayrı çalıştı. Antrenmanın başındaki koşuyu takımla birlikte yapan Anelka, daha sonra İrfan Saraloğlu yönetiminde fizik gücü artırıcı ve toplu çalışmalar yaptı. 
     Fenerbahçe, yeni sezon hazırlıklarını yarın İngiltere’nin Everton takımıyla Atatürk Olimpiyat Stadı’nda yapacağı maçla sürdürecek. 
     
</TEXT>
</DOC>
