<DOC>
<DOCNO> 375755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko39.html </URL>
<DATE> 2005/09/05/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Recai Berber Erdemir'in gerçek değeri 26 Eylül'den sonra anlaşılacak 
</HEADLINE>
<TEXT>

     Erdemir Yönetim Kurulu Başkanı Recai Berber, ''Spekülasyonlara bakmamak lazım. Erdemir'in değeri 26 Eylül'den sonra herkes tarafından anlaşılacaktır'' dedi. 
     Berber, Erdemir Grubu'nun 2005 yılı ilk 6 aylık mali sonuçlarına ilişkin düzenlenen basın toplantısında yaptığı konuşmada, dünya çelik piyasasında önemli gelişme ve değişiklikler olduğunu belirterek, uzun bir süredir ithalatçı olması nedeniyle dünya çelik piyasasına yön veren Çin'in artık ihracatçı bir ülke haline geldiğini, bunun dünya çelik piyasasını ve özellikle uzun ürün piyasasını çok olumsuz etkilediğini söyledi. 
     Erdemir Grubu'nun ilk yarıda koyduğu hedefleri yakaladığını belirten Berber, yıllık 3.3 milyar dolarlık cirosuyla grubun bu dönemde 300 milyon YTL net kar elde ettiğini ve 63 milyon YTL vergi karşılığı ayrıldığını kaydetti. 
     Recai Berber, konuşmasının ardından soruları yanıtlarken, bu yılın ilk 6 ayında Erdemir Grubu'nun net dönem karında geçen yılın aynı dönemine göre 36 milyon YTL'lik azalma yaşanmasına ilişkin soru üzerine, şöyle konuştu 
     ''İsdemir, geçen yılki maliyetlerin düşüklüğü ve kısa dönemli fiyat artışlarından dolayı bizim beklentilerimizin üzerinde bir kar realizasyonu sağlayarak, konjonktürden çok aşırı derecede yararlandı. Ancak bu yıl hurda fiyatlarında ve uzun mamul fiyatlarında düşüş oldu. İsdemir'den, doğrudan cevherden üretim yapması nedeniyle maliyetlerini kontrol altına alsa da, hammadde fiyatlarındaki artış nedeniyle geçen yıl kar gelmemişti. Erdemir'in şirket olarak net karı artmasına rağmen, geçen yıl İsdemir'den sağlanan kaynak olmadığı için konsolide olarak net karda artış yaşanmamış ve 30 milyon YTL civarında bir düşüş olmuştur.'' 
     
     ''MÜDAHALE OLSAYDI BİR YERDE PATLARDI'' 
     Berber, Erdemir'in özelleştirmesine ilişkin sorular üzerine de, ''Erdemir Türkiye'de, eğer adı özelleştirme olacaksa, en kolay özelleştirilecek şirket olacaktır. Çünkü çalışanların statüsü değişmeyecektir. Ayrıca özelleştirme şartnamesi ile üretimlerin azaltılmaması yönünde birtakım garantiler alınmıştır'' dedi. 
     Erdemir'in bundan sonra daha iyiye gideceğini dile getiren Berber, ''Bu inancımızdan dolayı bunu gönülden destekliyoruz. Ancak spekülasyonlara bakmamak lazım. Erdemir'in değeri 26 Eylül'den sonra herkes tarafından anlaşılacaktır'' diye konuştu. 
     Recai Berber, ne Başbakanlık, ne ilgili bakanlık, ne de Özelleştirme İdaresi'nin özel statüsünden dolayı Erdemir yönetimine hiçbir zaman müdahale etmediğini ifade ederek, ''Böyle bir müdahale olsaydı, bu bir yerde patlardı'' dedi. 
     Erdemir'in eski sorunlu dönemlerine dönmeyeceğini kaydeden Berber, ''Ancak Türkiye'nin yapısından kaynaklanan sorunlar, böyle devam ettiği sürece tabii ki devam edecektir. Hiç kimse Türkiye'deki bir şirkete Türkiye notunun üzerinde bir not vermiyor. Çünkü Türkiye riskini taşıyor'' şeklinde konuştu. 
     Erdemir Yönetim Kurulu Başkanı Berber, grubun şu anda Türkiye'de en uygun koşullarda finansman bulabilen kuruluşlardan olduğuna işaret ederek, bu konudaki stratejilerinin yüzde 50-50 özkaynak ve finansman desteği olduğunu, yatırım planlarını buna göre yaptıklarını söyledi. 
     Berber, Türkiye'deki özel sektörün Erdemir'in gelişiminde lokomotif olacağını vurgulayarak, ''Sahibi kim olursa olsun Türkiye'deki gelişen pazarı göz ardı etmeyecektir'' dedi. 
     Daha önce ifade ettiği ''fiyat kıran Avrupalı şirket''e ilişkin soru üzerine de Berber, ''Dünyada farklı satış ve pazarlama taktikleri olabiliyor. Bunu da konjonktürden kaynaklanan bir durum olarak değerlendirmek lazım. Yoksa herhangi bir komplo söz konusu değil'' diye konuştu. 
     
     ''PİYASA DEĞERİ 2.7 MİLYAR DOLARI AŞTI'' 
     Erdemir Genel Müdürü Fadıl Demirel de, konuşmasında, Türkiye'de yassı ve uzun ürün üretiminde bir dengesizlik olduğunu, bu dengesizlik nedeniyle ülkenin yassı çelik ihtiyacının ancak yüzde 40'ını karşılayabildiğini kaydetti. 
     Demirel, bu konudaki ticaret açığının 2005'te 2.1 milyar dolar seviyesinde gerçekleştiğini, otomotiv ve yan sanayinin Erdemir'in satış payındaki oranının yüzde 17.7 olduğunu bildirdi. 
     Yurt içi satışların daha da artırılması yönünde çalıştıklarına işaret eden Demirel, şimdiye kadar satışların yüzde 86'sının yurt için, geri kalanın yurt dışına yapıldığını belirtti. 
     Erdemir'in brüt kar marjının yüzde 22.9, esas faaliyet kar marjının yüzde 19.2, net dönem kar marjının ise yüzde 18.7 olduğuna dikkat çeken Demirel, kötü olarak nitelendirilen dönemde bile karlılığını artıran Erdemir'in bu durumunun hisse senetleri fiyatına da yansıdığını ve piyasa değerinin 2.7 milyar doları aştığını söyledi. 
     Fadıl Demirel, grubun yılın ilk yarıda 187 milyon dolar, 2003'ten bu yana kadar da toplam 723 milyon dolarlık yatırım yaptığını belirterek, 2010'a kadar 3.3 milyar dolarlık yatırım yapılacağını kaydetti. 
     Demirel, mevcut çelik üretimi kapasitesinin en üst seviyeye çıkarılması ve uzun üründen yassı ürüne geçilmesi için 2009 yılına kadar tamamlanacak 38 proje için yaklaşık 2 milyar dolarlık harcama yapılacağını bildirdi. 
     Fadıl Demirel, yatırımlarda özellikle katma değeri yüksek ürünlere doğru kaymak istediklerini, bu kapsamda Erdemir'i soğuk ürün üretiminde ana merkez, İsdemir'i de sıcağa çalışır duruma getirmek istediklerini anlattı. 
     Demirel, dünyada net dönem kar marjı açısından Erdemir'in Rus şirketi Severstal'den sonra 2. sırada yer aldığına, Erdemir'i Mittal, Posco, U.S. Steel, Arcelor ve Corus'un izlediğine dikkat çekti. 
     
</TEXT>
</DOC>
