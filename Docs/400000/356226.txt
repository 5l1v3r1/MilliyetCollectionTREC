<DOC>
<DOCNO> 356226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko30.html </URL>
<DATE> 2005/06/28/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Yergin Petrol fiyatlarındaki yüksekliği talep şokuna bağlayabiliriz 
</HEADLINE>
<TEXT>

     Enerji araştırma ve konferans heyeti Cambridge Energy Research Associates CERA Başkanı ve ünlü petrol tarihçisi Dr. Daniel Yergin, şu andaki petrol fiyatlarının yüksekliğini bir talep şokuna bağlayabileceklerini belirterek, bu talebin büyük bir büyüme gösterdiği ülkelerin Çin, Hindistan ve Kuzey Amerika olduğunu bildirdi. 
     Yergin, CERA tarafından Dış Ekonomik İlişkiler Kurulu DEİK işbirliği ve Petrol Ofisi ana sponsorluğunda düzenlenen ''Üç Denizin Hikayesi Enerji Konferansı'' nedeniyle geldiği İstanbul'da AA muhabirinin sorularını yanıtladı. 
     Yergin, CERA konferanslarının 2 denizin hikayesi olarak başladığını, daha sonra Karadeniz ve Akdeniz'e Hazar'ın eklendiğini, böylece ''3 Denizin Hikayesi''ne dönüştüğünü ifade ederek, konferansın bu yılki temasının ''Doğu ile batının buluşması'' olduğunu anlattı. 
     Enerji oyununun, Kuzey-Güney polarizasyonundan Doğu-Batı polarizasyonuna doğru bir geçiş yaşadığını ifade eden Yergin, Çin'in katılımıyla bu gelişmenin daha somut bir hale geldiğini, ilk kez geçen yıl Asya'nın enerji kullanımının Kuzey Amerika'yı geçtiğini söyledi. 
     İstanbul'un, enerji dünyası için önemli bir merkez haline dönüşmeye başladığını, böyle bir uluslararası konferansın burada yapılmasının daha anlamlı hale geldiğini dile getiren Yergin, bugün başlayacak konferansta, çoğunluğu Asya'dan olmak üzere 37 ülkeden katılımcının yer alacağını bildirdi. 
     Yergin, bu yıl 8.'si yapılan konferansın çözüme odaklı olacağını belirterek, ''Bu kapsamda yıllar içerisinde Bakü-Ceyhan üzerinde yapılan, kapalı kapılar ardında gerçekleştirilen tartışmalar, sonuçta Bakü-Ceyhan'ın gerçekleşmesine önemli katkılarda bulundu'' dedi. 
     
     PETROL FİYATLARI 

     Konferanstaki en önemli konulardan birinin petrol fiyatları olacağını vurgulayan Yergin, şunları kaydetti 
     ''Konferansın zamanlamasıyla çok örtüşen bir konu. Petrol fiyatları, uzayda ya da herhangi bir uzay boşluğunda belirlenmiyor. Dünyadaki gerçeklerle, ihtiyaçlarla belirleniyor. Petrol fiyatlarının şu andaki durumu, yüksekliği dünyanın global olarak büyümesiyle açıklanabiliyor. Geçen yıl dünya son 30 yıldaki en büyük büyüme oranını gösterdi. Biz petrol fiyatlarının yükselmesini arzdaki birtakım aksaklıklara genellikle bağlarız. 1970'lerde olduğu gibi. Şu andaki petrol fiyatlarının yüksekliğini bir talep şokuna bağlayabiliriz ve bu talebin büyük bir büyüme gösterdiği alanlar, ülkeler Çin, Hindistan ve Kuzey Amerika.'' Daniel Yergin, petrol fiyatları ve enerji ortamını etkileyen birbiri ardına pek çok olay olabildiğini ifade ederek, ''Son 1 yıldır İran bu tartışmaların ortasında, bu gelişmelerin tam da merkezinde yer alıyor'' dedi. 
     Yüksek petrol fiyatlarının ekonomik büyümeye olumsuz etkisi olup olmadığı yönündeki bir soru üzerine, Yergin, şöyle dedi 
     ''Şu an itibariyle dünyadaki büyüme oranlarının, herhangi bir şekilde yüksek petrol fiyatlarından dolayı bir yavaşlamaya girdiğine dair bir bulgu olmadığı yönünde. Ancak bunun mutlaka önümüzdeki dönemde direkt ve indirekt global ekonomik büyümeye etkisi olabileceği yönünde. Şu anda merkez bankalarının, başta FED'in önceliği enflasyonla mücadeledir. O yüzden de bundan sonraki dönemde bu odağın değişebilmesi mümkün, ama bunun da petrol fiyatlarıyla, yüksekliğiyle doğru orantılı olarak ekonomik büyümeye olumsuz etki yapması mümkün. Ancak Çin ekonomisi hızlı büyümesine devam ediyor. Büyüyecek. Bu trendin süreceğini tahmin ediyoruz. Bu nedenle Çin ekonomisinin global ekonomiye katılmasının bütün bu denklemde ne etki edeceğini zaman gösterecek bize.'' 
     
     G-7 TOPLANTISININ GÜNDEMİNDEKİ DEĞİŞİKLİK 

     Yergin, geçmiş dönemde yüksek petrol fiyatlarının Avrupalı siyasetçilerin gündeminde daha fazla yere sahip olduğunu ifade ederek, dünya ticaretindeki herhangi bir yavaşlamanın Avrupa ekonomilerinde, örneğin Almanya'da çok olumsuz etkiler yapabileceği konusunda belli bir endişe ortamı bulunduğunu kaydetti. 
     Yergin, ''Bu anlamda da önümüzdeki dönemde Avrupalı siyaset yapıcıları bu konuya daha fazla eğilecekler. Kısa bir süre sonra yapılacak G-7 toplantısının gündeminin başında dünya iklim ortamındaki değişim geliyordu. Ancak son dönemdeki gelişmeler bu toplantının gündeminin başına petrolü ve İran'ı getirecek gibi gözüküyor'' diye konuştu. 
     Üç Denizin Hikayesi Enerji Konferansı'nda alternatif enerji kaynaklarının ele alınacak önemli konulardan biri olacağını vurgulayan Yergin, 2030'a kadar olan enerji vizyonunda, sıvılaştırılmış doğalgazın büyük bir yer tutmaya başlayacağının öngörüldüğünü bildirdi. 
     Yergin, ''Yüksek petrol fiyatlarının petrol aramalarına olumlu bir katkı yaptığı konusu doğru mu '' sorusu üzerine, bunun kaynaklara erişim sorunu olduğunu belirterek, ''Dolayısıyla eğer kaynaklara erişebiliyorsanız petrol aramasını da daha rahat yapabilirsiniz. Bu anlamda bir sınır yok. Sınır, sermaye sınırı, sermaye sorunu değil, politik bir sorun. Kaynaklara ülke sınırları içerisinde erişebiliyor musunuz Sorun bu'' diye konuştu. 
     Yergin, bir soru üzerine de mevcut günlük arza ek olarak 2004-2010 arası günlük dünya petrol arzının 16 milyon varil daha fazla olacağını tahmin ettiklerini bildirdi. 

     
</TEXT>
</DOC>
