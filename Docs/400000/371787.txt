<DOC>
<DOCNO> 371787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/yazar/altan.html </URL>
<DATE> 2005/08/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Seks patlaması 
</HEADLINE>
<TEXT>


Seks patlaması demek, isteyenin isteyenle yatması demektir. Seks önce çatır çatır çatlamaya başlamış, sonunda kendisini tutamayarak, iyice patlamıştır. 
Sinemada seks, tiyatroda seks, romanlarda seks, dergilerde seks, konuşmalarda seks... 
Şöyle kadın erkek, karşılıklı tadını çıkara çıkara gönüllerde lif lif çözülen karmaşık iplikler en açık anlatımlarda fren yapmayan makara... 

Ben şöyle bacaklarımı açarak uzansam, ayıp mı 
Değil, değil, aç uzan .. 
Ben bikinimi çıkarıp iyice yansam, ayıp mı 
Değil, değil, çıkar yan .. 

O azıcık baldırını kaldırsın, şu kaşığını çorbasına daldırsın... 
Anlat ne duruyorsun, söyle ne istiyorsun... En zevk aldığın yer neresi, yaşam serüveninin gizli kalmış deresi... 
Çiftleşme doğaldır, sevişmeyenler aptaldır ve haldur huldur, huldur haldır... He baba, de baba, varsın sığmasın kitaba... 

Seks dayanamadı patladı... Patlamaya yetişemeyenler sümüğünü çekerek bayatladı. 
Ar, namus, hay , rezillik, dünyanın sonu... Kimsenin ayağında duramaz oldu donu. 
Pozisyonlar, süreçler, denklemli tatminlerde değişik aşk oyunu... 
- Bırak o pasaklı salağı, kadın değil, Topal Rıza'nın şaşkoloz koyunu... 
- ... 
- Sen kardeş, Vafi'ciğime tam erkek mi diyorsun .. O henüz anasının kuzusu... Ayrıca gözünü aldatmasın Kürt Haso'nun pazusu... Ben erkek diye kızım, sarhoş Namık'a derim... 
- Namık'ı ben denedim, kusura bakma, ama, sen erkek bilmiyorsun... 
- Ya sahi mi, gel bir partus yapalım. Çocukları çağırıp hoşlandığımızı kapalım... Seks için yaşıyoruz, yine sekse tapalım... 

Oğlum söylesene bu kadınlara ne oldu .. Gül yüzlü mahup tazelerin tümü birden kayboldu... 
- Raketine raketim pes dedirir, emin ol sen hele erkek diye çekil karşımdan biyol... 
- Hadi ulan madrabaz karı, sanki sen dişi misin 
- Ya sen titrek toy oğlan, manastır keşişi misin 

Seks patladı, tam patladı... Şarkılarda seks, türkülerde seks, yemekte seks, içmede seks... 
- Seksime cevap vermedi kancamı attım, ucundan çekip germedi... 
- Ben kocamdan hoşnutum, söyle seninki nasıl 
En güzel kör kuyuların çöpleri çıkarken ortaya varsa yüreğin, erkeğim diye kasıl... 

Kadınlar açtılar bayrakları... Hani nerdeymiş kendilerine o erkek diyen kişiler, gelsinler bakalım buraya... Bir kafa kol, iki tuş... Beş kroşe, üç nakavt... Erkekler soluk soluğa, ne yapacaklarını şaşırmış, politikaya sığınıyorlar... Kadınlara boş verip, nutuk atmak için sabahtan akşama ıkınıyorlar... 
Seks patlaması, heheheeeeyt .. 

Hay patlamaz olsaydı... Erkeklerin cakası yine yanlarında kalsaydı... 
Kadınlar şıldır şıldır, kadınlar fıldır fıldır, kadınlar hınzır hınzır gülüyorlar erkeklerin burnuna... Erkekler el bağlamış, diz üstü sürünerek geliyorlar, canavar kadınların belalı huzuruna... 
Seks patladı, gerçekte erkeklerin tam başına patladı. 
Kadınların raketi erkeklerin topunu ütüleyip katladı... Art arda on beş maça, tüy gibi çıkıyorlar... Erkekler ise ilk maç, ikincisi, üçüncüsü falan derken sonunda kaçıyorlar... 

Ulan kim çıkardı bu seks patlamasını kadınların da erkekler gibi rahatlamasını .. 
Kim daha çok azgınmış, hesaplaşma başladı... Erkek övünmeleri, şimdiden yavaşladı. 
Gel arslanım, gel tosunum, gel azıcık şuraya... Hah şöyle maşacığını harlı mangala daya... Devam et yavrucuğum, devam et. Devam et de devam et, devam et de devam et... 
Hay Allah adama bak, çürük hüveze döndü. Ciğeri körüklendi, bakışları kaydı, balonu söndü... Yuf sana erkek gibi yalancı sıpa... Bundan sonra ağzını, kadın görünce kapa... 

Seks patlaması... Kadınların gerilip, en uzun atlaması... 
Erkekler süklüm püklüm, ne halt edeceklerini düşünmeye başladı... Kadın özgürlüğü, erkekliğin tüyünü yolup yolup haşladı... 

Seks patlaması diyorlar buna... Seks, aşk, çiftleşme, sevişme, seviş... 
Kadınlar azdı gayrı... Erkekler Kızılay'lık... Elemtere fiş, kem gözlere şiş... 

Not 30 yıl önce yazılmış bir yazı... "Zurnada Peşrev Olmaz"dan... 



</TEXT>
</DOC>
