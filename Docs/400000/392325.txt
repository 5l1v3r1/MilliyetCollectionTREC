<DOC>
<DOCNO> 392325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/spor/yersen.html </URL>
<DATE> 2005/11/05/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
O geceyi hatırlıyor musunuz, sayın Bıçakçı 
</HEADLINE>
<TEXT>



Federasyonda hangi taşı kaldırsan altından Ahmet Güvener çıkıyor. 
Nerede işler yolunda gitmiyorsa araştırın, mutlaka başdanışmanın parmağı vardır. 18 milyar aylıklı Güvener'in son marifetinin Ufuk Özerten MHK'si olduğunu öğrendiğimde doğrusu hiç şaşırmadım. 
Perde arkasından federasyonu yönetmeye kalkan ve futbolun bugünkü içinden çıkılmaz hale gelmesinde büyük katkısı olan başdanışman, 6 ay önce Levent Bıçakcı'ya MHK Başkanlığı için hakem yorumcusu Ahmet Çakar'ı önermiş 
Çakar ise Bıçakcı'nın da bulunduğu dost ortamında teklifi geri çevirmiş. 
Derken, başdanışmanın kafasında bir şimşek daha çakmış. 
Ufuk Özerten'in MHK başkanlığı için biçilmiş kaftan olduğu önerisini hep birlikte alkışlayıp, sabaha karşı kahve fincanlarını tokuşturmuşlar. 
Sonra oturup kurulun diğer üyelerini belirlemiş, listeyi de Bıçakcı'nın eline tutuşturup ertesi günkü yönetim kurulu toplantısına göndermişler. 
O yönetim toplantısında yaşananlar malum 
Ahmet Çakar ile Ufuk Özerten'in arası bozulmasa, sır olarak kalacağı üzerine söz verilen bu hikaye ne zaman gün ışığına çıkardı bilinmez. 
Ama Çakar'ın gazetesindeki köşesinde kaleme aldığı tarihi gece, Türk futbolunun nasıl bir zihniyetle yönetildiğinin ve Levent Bıçakcı'nın kurumsallaşma anlayışının ibret vesikasıdır aslında. 

Dikkat edin 
Sayın Bıçakcı, biz alıştık. Siz o geceyi de "Hatırlamıyorum, öyle mi olmuş" diye geçiştirebilir, işin içinden sıyrılabilirsiniz. 
Ancak dikkat edin... 
Ne Tahkim krizi, ne disiplin kararları, ne Kulüpler Birliği Vakfı, ne de herhangi bir kulüp başkanı koltuğunuzu bu şiddetle sarsabilir. 
Belli ki bunca gürültüye karşın hala farkında değilsiniz. 
Futbolun hakem cephesinde işler sayenizde iyi gitmiyor. 
Atamalar son derece acemice ve adaletsiz. 
Sorunlar çığ gibi büyüyor, çözüm üretecek kapasitede olmayan insanlar oturmuş seyrediyor. 
Klasman hakemleri kan ağlıyor, huzursuz. 
Hatalardan canı yanan kulüpler isyanda, yöneticileri birbirleriyle kavgada. 
Hakeminiz meydan dayağı yiyiyor, susuyorsunuz. 
Futbolun adalet dağıtıcıları her hafta spor programlarına meze yapılıyor, kılınız kıpırdamıyor. 
Federasyon Başkanı olarak çıkıp MHK'yi ve hakemleri savunacak tek kelimelik bir açıklama bile yapamıyor, ortalık yangın yerine dönerken saklanıyorsunuz. 
Yumruğunuzu masaya vuramıyorsunuz. 
Daha beter bir noktaya gelmemek için kurulda revizyonun, güdümsüz bir ekibin şart olduğunu göremiyorsunuz. 
Sayın Bıçakcı... 
En yaşamsal kararları alırken dahi fikrini sorma gereği duymadığınız insanlar, gün gelir sizi taşımaktan yorulur, çeker gider. Bir bakarsınız çok sevgili danışmanınız bile sevgili danışmanınız bile bir başkasının fikir hocası oluvermiştir o gün... 

Okumamış olalım 

Futbol Federasyonu Başkanvekili Şekip Mosturoğlu'nun Futbol Ekstra'da yayınlanan röportajını okuyunca gözlerim fal taşı gibi açıldı. Sevgili Mosturoğlu, "Bu sezon hakeme fiili saldırıdan dolayı küme düşen takım göreceksiniz. Hakeme saldırı cezasız bıkarılmaz, çok ciddi ve kararlıyız" demiş. 
Hemen röportajı ne zaman verdiğini sordum. Çok değil bundan on gün kadar önceymiş. 
Yani yıllarca hafızalardan silinmeyecek o Mardinspor-Antalyaspor maçından sonra... 
Yani, hakem Kamil Biricik'in saha ortasında sopa yediği müsabakadan sonra... 
Yani, kokartı sökülüp ana-avrat küfürü işittiği o doksan dakikadan sonra... 
Yani, ölümle tehdit edildiği karşılaşmadan sonra... 
Yani, hakemin uğrayabileceği en ağır fiili saldırıların tekmilinin birden yaşandığı bir futbol faciasından sonra... 
Yapmayın Allah aşkına... 
Etmeyin, eylemeyin, böyle söylemeyin. 
Siz değil miydiniz o maçtan sonra TBMM başkanına şikayete giden 
Siz değil miydiniz Başbakan yardımcısından yardım isteyen 
Ve siz değil miydiniz, bunca çirkinlikten sonra Mardinspor'un sahasını ancak iki maç kapatabilen, başkanına 1 yıl hak mahrumiyeti cezası verebilen 
Galiba bir takımın küme düşmesine neden olacak fiili saldırıdan, hakemin oracıkta infaz edilmesini anlıyoruz... 
Sevgili Mosturoğlu yıllardır işin içinde. 
Bu ülkede nelerin yapılıp, nelerin yapılamayacağını en iyi bilenlerden biri. 
Belli ki bir isyanın, çaresizliğin ifadesi o sözler. 
İyisi mi o röportaj verilmemiş, biz de okumamış olalım... 

Bak şu konuşana 

TRT'de Pazartesi günleri Kerem Öncel'in sunduğu spor programını izliyorum. 
Tanju Çolak'ın yanında iki haftadır bir konuk daha var. Tanıdık değil. 
İki de bir lafa karışıyor, anlaşılmaz yorumlar yapıyor. Dahası "Bu konuda spor medyası suçlu" gibi ifadelerle haddini aşıyor. 
Merak ettik araştırdık. Şaşırıp kaldık. 
Bu ülkede çok torpilli gördük, ama böylesini değil. 
Beyefendinin adı Orhan Yılmaz imiş Bizim gibi merak edenlerin de merakını giderdik . Almanya'da ticaretle uğraşırmış. Futbol hobisiymiş. 
En önemlisi TBMM'de çok çok üst düzey bir vekilin eşinin akrabası imiş. 
Bakmış Türkiye'de en revaçta iş ekran karşısına geçip ahkam kesmek. 
Hemen hatırlı büyüklerinin kapısını çalmış. 
Onlar da sevaptır diye girmiş devreye. 
Ricayı kıramayan TRT genel müdür vekili ise, bu zat-ı muhteremi futbol yorumcusu yapıvermiş. 
Şimdi anlıyor musunuz devletin televizyonunun neden reyting sıralamalarının dibinde dolaştığını 
Ve neden giderek prestij yitirdiğini 
Ötesi var mı 
Ayıptır ayıp. 
Bu işe yıllarını veren, o kuruma hayatını adayan spor emekçilerinin alın terine yazık 

Rakı, şiş kebap ve Türkiş hakem 

Memleketimin havasından mı, suyundan mıdır bilinmez. Elin yabancısı geldiği günün ertesi, bizden biri olup dikiliveriyor karşımıza. 
Biraz uyanık geçinen, bu ülkede işlerin nasıl yürüdüğünü, çarkın nasıl döndüğünü bir iki gözlemle anlayıveriyor. 
Tıpkı Trabzonspor'un çiçeği burnunda hocası Halilhodziç gibi. 
Boşnak teknik adam, Türkiye'de hakemlerin baskı altında kaldığını, bazı kulüplere töleranslı davrandığını bir çırpıda çözüvermiş. 
Çözmekle kalmamış, futbolu yönetenlerin hemen konuyla ilgilenmesi gerektiğine dikkat çekmiş. Yetmedi, onlardan Trabzonspor'a saygı göstermelerini ve maçlarında doğru karar vermelerini istemiş. 
Olacağına bakın siz... 
Bir zamanlar memlekete gelen yabancıyı yakaladık mı sıkıştırıp sorardık 
"Hoşgeldiniz hoşgeldiniz. Beğendiniz mi buraları Türkiye nasıl Türkiye " 
Boğazı, şiş kebabı ve rakıyı biliyorduk. 
Şimdilerde listeye "Türkiş Hakemi" de eklettik ya...Helal olsun valla. Helal bize... 



</TEXT>
</DOC>
