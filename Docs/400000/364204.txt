<DOC>
<DOCNO> 364204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonyas07.html </URL>
<DATE> 2005/07/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sıcaklarda diyabete dikkat 
</HEADLINE>
<TEXT>

     Yurt genelinde mevsim normallerinin üzerinde seyreden sıcaklıkların, vücutta yol açtığı aşırı su kaybıyla birlikte gizli şeker hastalığını ortaya çıkarabildiği kaydedildi. 
     Selçuk Üniversitesi Meram Tıp Fakültesi Endokrinoloji Anabilim Dalı Öğretim Üyesi, Türk Diyabet Cemiyeti Konya Şube Başkanı Yrd. Doç. 
     Dr. Sait Gönen, AA muhabirine yaptığı açıklamada, şeker hastalığının seyrini etkileyen en önemli faktörlerden birinin de hava koşulları olduğunu belirtti. 
     Bu nedenle, halen yurt genelinde etkili olan 30 derecenin üzerindeki hava sıcaklığının şeker hastaları için önemli bir tehlikeyi de beraberinde getirdiğini anlatan Gönen, "Sağlık sorunu bulunmayan hastalar için bile önemli riskler getiren yüksek sıcaklık, şeker hastaları için çok daha büyük sorunlar doğurabilir" dedi. 
     Şeker hastalarının, sıcaklığın en yüksek seviyelere çıktığı öğle saatlerinde zorunlu olmadıkça dışarıya çıkmamaları gerektiğini vurgulayan Gönen, şunları söyledi 
     "Aşırı sıcağın etkisiyle vücudun hızla su kaybetmesi, şeker hastalarının kanlarındaki şeker miktarını artırarak kronik böbrek yetmezliğine yol açabilir. Bununla birlikte, şeker hastalığı nedeniyle vücudun çeşitli yerlerinde görülen yaralar, sıcaklığın etkisiyle aktif hale geçebilir. Ani su kaybı, şeker hastalarında, körlük, sakatlık, kalp krizi ve beyin enfarktüsü gibi komplikasyonların oluşumunu da hızlandırmaktadır. Bu nedenle şeker hastaları, bugünlerde vücudun aşırı su kaybetmesini göz önünde bulundurarak, bol miktarda sıvı almalıdır. Su kaybının olumsuz etkisini en aza indirebilmek için bol miktarda su içilmelidir." Gönen, uzun süren tedavi sonunda kan değerleri normale dönen ve yakın zamanlarda şeker hastalığı komplikasyonları görülmeyen kişilerin de aşırı sıcaklarda rehavete kapılmaması gerektiğini, aksi takdirde hava sıcaklığının ani olumsuz etkisinin hastalığın daha büyük ataklar yapmasına yol açabileceği uyarısında bulundu. 
     Sıcakların, aşırı su kaybıyla birlikte gizli şeker hastalığını ortaya çıkarabileceğine de işaret eden Gönen, şunları kaydetti 
     "Kişinin şeker hastası olduğu aşırı sıcaklarda daha belirgin hale gelmektedir. Bu nedenle, pek çok kişi kendisinde şeker hastalığı olduğunu, aşırı sıcaklarda ortaya çıkan belirtiler üzerine öğrenmektedir. Bu belirtilerin başında ağız kuruması, normalden fazla su içmek ve yemek yemek gelmektedir. Bu tür durumlarla karşılaşan kişilerin kısa süre içinde kan şekerlerini ölçtürmelerinde yarar vardır." 
     
</TEXT>
</DOC>
