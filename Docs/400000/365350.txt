<DOC>
<DOCNO> 365350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko01.html </URL>
<DATE> 2005/07/29/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
İTO Başkanı Yalçıntaş "AB'nin selameti için Türkiye'ye ihtiyacı var" 
</HEADLINE>
<TEXT>

     Almanya’nın başkenti Berlin’de bulunan İstanbul Ticaret Odası İTO Başkanı Murat Yalçıntaş, AB’nin, kendi selameti için Türkiye’ye ihtiyacı olduğunu söyledi. 
     Yalçıntaş, bugün başkent Berlin’de Türk-Alman İşadamları Birliği TDU tarafından düzenlenen toplantıda yaptığı konuşmada, Türkiye’nin, geçen 2 yıl dahil olmak üzere gelecekteki 3 yılla birlikte en önemli 5 yılını yaşadığını ve yaşayacağını belirterek, "AB ile başlanacak müzakereler Türkiye için tarihi kavşak. Biz zaten Avrupa’daki Türkler ile AB’ye girmiş durumdayız. AB’nin kendi selameti için Türkiye’ye ihtiyacı var" dedi. 
     Türkiye’nin dünyanın 20. büyük ekonomisine sahip olduğunu ifade eden Yalçıntaş, İstanbul’daki Dünya Ticaret Merkezi ve "Deutsche Messe" adlı fuar şirketiyle de anlaşma imzalayarak fuarcılık alanındaki işbirliğini geliştirmeyi amaçladıklarını kaydetti. 
     Yalçıntaş, Türkiye’de ilk kez düzenlenecek Formula-I yarışıyla da İstanbul’a yaklaşık 40 bin yabancının gelmesinin ve 160 milyon dolar masraf yapılmasına rağmen daha ilk yarıştan 80 ila 120 milyon dolar gelir elde edilmesinin beklendiğini söyledi. 
     Almanya’yla Türkiye arasında tarihi ilişkilerin bulunduğunu ve Almanya’nın dış ticarette Türkiye’nin bir numaralı ortağı olduğunu ifade eden Yalçıntaş, "İki ülke arasında geleneksel dostluk, iki halkın kaynaşmasıyla pekişmiş durumda. Berlin’de kendimi hiç yabancı hissetmedim" dedi. 
     Türkiye’de 1084 Alman şirketinin faaliyet gösterdiğini belirten Yalçıntaş, "Berlin Eyaleti Başbakanı Klaus Wowereit da, ’Berlin’deki Türkler istihdam yaratıyorlar. Türkler Berlin’in olmazsa olmaz bir parçası’ dedi" şeklinde konuştu. 
     Avrupa’daki Türk işadamlarının bugün ulaştığı noktanın çok önemli olduğunu ifade eden Yalçıntaş, Avrupa ülkelerindeki Türklerin çalışmalarının Türkiye’ye etkisinin görünenden kat kat fazla olduğunu kaydetti. 
     Yalçıntaş ve beraberindeki heyet yarın da Berlin Sanayi ve Ticaret Odası yetkilileriyle kahvaltılı toplantıda biraraya gelecek. "Tourism Marketing" adlı şirketin yöneticileri ile de görüşecek olan Yalçıntaş daha sonra Berlin’den İstanbul’a dönecek. 
     
</TEXT>
</DOC>
