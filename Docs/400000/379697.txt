<DOC>
<DOCNO> 379697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy18.html </URL>
<DATE> 2005/09/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yeterli sayı bulundu, TBMM'de olağanüstü görüşme başladı 
</HEADLINE>
<TEXT>

     TBMM Genel Kurulu, CHP’nin son dönemlerde artan terör olaylarıyla ilgili genel görüşme önergesini elealmak üzere olağanüstü toplandı. 
     TBMM Başkanı Vekili Nevzat Pakdil, yaptığı yoklamada toplantı yeter sayısının bulunduğunu bildirerek, birleşimi açtı ve CHP grubunun olağanüstü çağrı yazısının okunmasına geçildi. 
     Yoklama sırasında CHP Genel Başkanı Deniz Baykal, ANAVATAN Genel Başkanı Erkan Mumcu, DYP Genel Başkanı Mehmet Ağar ile bazı bağımsız milletvekilleri Genel Kurul’da hazır bulundu. 
     Yoklama sonucu beklenirken, kulisteki AK Parti milletvekillerini alkışlayan muhalefet milletvekilleri, "gelin beyler" diye bağırdılar. 
     CHP Grup başkanvekilleri ile bazı milletvekilleri yoklama sonucunu başkanlık kürsüsü önünden izlediler, TBMM Başkanı Vekili Pakdil’i beklemeden sonucu "186 arkadaşlar" diye açıkladılar. 
     Sonuç açıklanınca, başta Devlet Bakanı ve Başbakan Yardımcısı Mehmet Ali Şahin, Devlet Bakanı Kürşad Tüzmen, Devlet Bakanı Nimet Çubukçu, Milli Savunma Bakanı Vecdi Gönül, İçişleri Bakanı Abdülkadir Aksu ve AK Parti Grup Başkanvekilleri Faruk Çelik ve Sadullah Ergin ile bazı milletvekilleri Genel Kurul’a girdiler. 
     AK Parti milletvekilleri Genel Kurul’a girerken CHP milletvekillerince alkışlandılar. 
     MHP Genel Başkan Yardımcısı Mehmet Şandır, bir grup eski MHP milletvekili ile Genel Kurul toplantısını izledi. 
     
     AKP'Lİ YALÇINBAYIR SİYASİ TAKTİK 

     AK Parti Bursa Milletvekili Ertuğrul Yalçınbayır, TBMM’nin bugünkü olağanüstü toplantısını "siyasi bir taktik" olarak nitelendirerek, "AK Parti Grubu, bu siyasi taktik üzerine girmemiştir" dedi. 
     Yalçınbayır, TBMM kulisinde gazetecilere yaptığı açıklamada, Genel Kurul Salonu’na girerek, yoklamaya katıldığını söyledi. 
     Terör konusunda AK Parti’nin de CHP kadar hassas olduğunu vurgulayan Yalçınbayır, "Ülkenin birlik ve beraberliği konusunda bütün siyasi partiler aynı hassasiyeti taşıyor" diye konuştu. 
     "Bugünkü olay siyasi bir taktikle ilgilidir. AK Parti Grubu da bu taktik üzerine Genel Kurul Salonu’na girmemiştir" diyen Yalçınbayır, bu sürecin zamanlama açısından geç olmakla birlikte, Genel Kurul’un toplanmasının yararlı olduğunu belirtti. "AK Parti’nin kaçması söz konusu değildir" diye konuşan Yalçınbayır, "Ancak biz de AK Parti grubu olarak, Genel Kurul öncesinde toplanarak bu konuları değerlendirebilirdik" dedi. 
     Yalçınbayır, terörle mücadele konusunda siyasi iradede bir zaafiyet olmadığını ifade ederek, "Ermeni meselesi konusunda nasıl birlikte hareket ediyorsak, bunda da birlikte hareket etmemiz gerekir" düşüncesini dile getirdi. 
     Ertuğrul Yalçınbayır, Meclis’in toplanmasına katkı sağlamak için Genel Kurul Salonu’na girdiğini, yoksa bunun partisi ile alakası olmadığını kaydetti. 
     Devletin, vatandaşları ve milleti ile terörle mücadelede hemfikir olduğunu vurgulayan Yalçınbayır, "Ermeni meselesinde olduğu gibi burada da gergin bir ortam yaratmak yerine, müşterek bir deklarasyon yayınlanması gerekir. İki partinin grup başkanvekillerinin görüşerek ortak bir karar alması gerekir" diye konuştu. 
     CHP’nin, terör konusunda yapılacak ön görüşmelerde, konuşma sürelerinin uzatılmasına yönelik önergesi, Meclis Genel Kurulu’nda kabul edilmedi. 
     "Görüşmelerde hükümete ve gruplara birer saat, imza sahiplerine ise 30’ar dakika konuşma süresi verilmesi, görüşmeler tamamlanana kadar Genel Kurul’un çalışması" yolundaki önerge lehinde konuşan DYP Denizli Milletvekili Ümmet Kandoğan, AK Parti’li milletvekillerinin Genel Kurul’a girmemesinin teröre bakış açısını ortaya koyduğunu savundu. 
     Son bir yılda 200’e yakın güvenlik görevlisinin şehit edildiğini ileri süren Kandoğan, "Terörden çok çekmiş bir ülke olarak bu meselenin tartışılmasını istiyoruz. Efendim Meclis’in açılmasına 11 gün kalmış. Olağanüstü toplanmaya ne gerek varmış... Meclis açılıncaya kadar akacak kanın hesabını vermek zorunda kalırsınız. Kapalı görüşmeye de varız. Önemli olan akan kanın durdurulması" diye konuştu. 
     Önerge aleyhine söz alan AK Parti Grup Başkanvekili Sadullah Ergin de CHP tarafından 12 Eylül’de Meclis’in olağanüstü toplantıya çağrılması kararı alındığını, ancak 11 gün sonra toplantıya çağrıldığını anımsattı. 
     Olağanüstü bir durumun söz konusu olması halinde 11 gün beklenmemesi gerektiğini vurgulayan Ergin, "Bizi sorumlu tutanlar, 11-12 günde akan kandan sorumlu mudur Günübirlik siyaset yaparak bu 
     ülkenin ortak değerlerini istismar etmeyelim. Madem acil durum var hemen toplantı isteyin" dedi. 
     
     "BASİT BİR GÜVENLİK SORUNU" 

     Önergenin lehinde konuşan ANAVATAN Genel Başkanı Erkan Mumcu, terör konusunu çok daha önceden konuşmaları ve bu konuda pek çok şey yapmaları gerektiğini ifade etti. 
     Konunun, sadece terör ve güvenlikten ibaret ve sadece Kürt sorunu da olmadığını dile getiren Mumcu, "Sorunu etnik tanım içine koyarsanız, çözümü de etnik çerçevede bulmaya mecbur kalırsınız" dedi. 
     Mumcu, bölücü terör örgütünü taşeron olarak kullanan çevrelerin, Ortadoğu’ya yönelik senaryolarını hayata geçirmek için Türkiye’den bazı taleplerde bulunduğunu söyledi. Mumcu, terör sorununun, basit bir güvenlik sorunu olarak değil, bütün boyutları ile tanımlanıp, konuşulması gerektiğini kaydetti. 
     Konuşma süresinin sona ermesine karşın, sözlerini sürdüren Mumcu’ya tepkiler gelmesi üzerine Mumcu, "Tahammülsüzlüğünüzü kınıyorum, burada insanların hayatından ve Türkiye’nin geleceğinden söz ediyorum" dedi. 
     
     "ACİLİYETİ VARSA, 3 AY NİYE BEKLEDİNİZ " 

     AK Parti Grup Başkanvekili Eyüp Fatsa da önerge aleyhinde yaptığı konuşmada, Türkiye’de terör konusuna karşı duyarsız olabilecek, endişe duymayacak, kafa yormayacak hiçbir vatandaşın bulunmadığını kaydetti. 
     Fatsa, "Polatlı sırtlarından top sesi duyan TBMM’nin o günkü ruhu ve heyecanı neyse, bugünkü Meclis de muhalefeti, iktidarıyla aynı heyecanı duyuyor. Meclis’e kimsenin haksızlık etmeye hakkı yoktur" dedi. 
     Erdoğan’ın, "Bugün, basit bir açılış için Meclis’te bulunmadığı" yönünde eleştiriler yapıldığını anımsatan Fatsa, Erdoğan’ın programının 1 ay önce planlandığını ve muhalefetin bu talebinin, o dönem olmadığını söyledi. 
     "Bu kadar aciliyeti varsa, niçin yaz boyunca 3 ay beklediniz " diye soran Fatsa, TBMM’nin bir hafta sonra açılmasıyla bu konunun enine boyuna görüşüleceğini belirtti. 
     Şimdi akıl verenlerin, geçmişte aktif görevlerde bulunduğunu, bakanlık yaptığını anımsatan Fatsa, bu önerilerin neden o dönem hayata geçirilmediğini sordu. 
     Daha sonra yapılan oylama sonucunda, CHP’nin ön görüşmelerde konuşma sürelerinin uzatılmasına ilişkin önergesi kabul edilmedi. 
     
     SÜREÇ NASIL BAŞLADI 

     CHP, 123 milletvekilinin imzasıyla 15 eylül perşembe günü TBMM Başkanlığı'na başvurmuş ve son günlerde artan terör olaylarının görüşülmesi için Meclis'in olağanüstü toplanması talebinde bulunmuştu. 
     TBMM Başkanı Bülent Arınç da yaptığı değerlendirme sonucunda Meclis'i 19 eylül pazartesi günü saat 15.00'te olağanüstü toplantıya çağırmıştı. 
     AKP Grup Başkanvekili Salih Kapusuz, bu çağrı üzerine yaptığı basın toplantısında, olağanüstü toplantı için zamanlamanın yanlış olduğunu söylemişti. 3 ekim öncesinde dünyaya yanlış mesajlar verilebileceğini bildiren Kapusuz, toplantı yeter sayısının bulunması halinde görüşmelere katılacaklarını belirtmişti. 
     
</TEXT>
</DOC>
