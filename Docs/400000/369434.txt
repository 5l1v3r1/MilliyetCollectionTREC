<DOC>
<DOCNO> 369434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/spor/aspo.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'da Ümit bitmez 0-1 
</HEADLINE>
<TEXT>


Galatasaray, Ankara deplasmanına fırtına gibi başladı, ama bir dolu şanssızlık yaşadı. Necati ile Cihan sakatlandı, iki penaltı askıya alındı, üç puanı Ümit Karan uzatmada kaptı 


90 dakika 

CEMAL ERSEN 

Sezon öncesini sıkıntılı geçiren, en azından taraftarının yüzünü güldürecek transferleri gerçekleştiremeyen iki ekibin sıcak Başkent gecesindeki mücadelesinde tempo beklediğimizin çok üzerindeydi. Ankaragücü seyircisinin uzun yıllardır göremediğimiz müthiş desteği, rakibin sesini bastırıyordu. 
Sarı-Lacivertli ekip, iki yüksek santrforla başladığı maçta uzun süre Umut ve Birol'u, Tomas ile Song'un kelepçesinden kurtaramadı. Daha doğrusu savunmadan şişirilen toplar, uçtaki bu ikilinin dilediği pozisyonlara dönüşemedi. Son derece disiplinli bir görüntü çizen ve sabırla Galatasaray'ın baskı kurmaya çalıştığı bölümde direnen Ankaragücü, ilk yarıda savunmasının arasına atılan toplarda tehlike yaşasa da İliç ve Ümit'in beceriksizliği, kaleci Orkun'un yerinde kurtarışları skorun değişmesine izin vermedi. 
Necati'nin sakatlanarak oyunu terk edişi, milli takıma seçilme müjdesini alan ve sahaya bu moralle çıkmasını beklediğimiz Hakan Şükür için bir fırsattı. Çok uzun süre sonra forvette Ümit Karan ile ikili oluşturan Hakan, ne istediği pozisyonlara kolaylıkla ulaşabildi, ne de rakip savunmayı yıpratabildi. Kaptan Hasan Şaş, ligin ilk haftasındaki performansından uzak, ancak Galatasaray'ın yine de en çalışkanıydı. 

Beklenmedik pozisyonlar 
Maçın hemen başlarında yaşanan ve Sarı-Kırmızılılar'ın penaltı itirazında bulunduğu pozisyonlarda Selçuk Dereli "Oralı bile olmadı." 13. dakikada Saidou'nun pasıyla bir anda rakip savunmanın arasına sızan İliç, maçın skorunu değiştirecek gol vuruşunda kaleci Orkun'a takıldı. 26. dakikada bu kez benzeri pozisyonda Ümit vurdu, top Orkun'dan döndü, İliç tamamladı, genç file bekçisi bir kez daha gole geçit vermedi. 
İkinci yarıya gol için daha istekli başlayan ve çok daha fazla adamla Ankaragücü kalesine yüklenen Sarı - Kırmızılılar, savunmasında da önemli açıklar vermeye başladı. Birol'un yerine oyuna giren Faruk Namdar, böyle bir pozisyonda Başkent ekibini öne geçirme fırsatını kullanamadı. 57. dakikada Ümit Karan, 65'de Hasan Şaş, Ankaragücü savunmasını açacak beceriyi gösteremedi. 66. dakikada yine İliç ve Orkun ikilisinin karşılıklı iki güzel hareketini izledik. 
Dakikalar ilerledikçe her iki takımın orta alanda oyundan düşmesi, ceza alanlarında beklenmedik tehlikelerin yaşanmasına neden oldu. Ancak maçın uzatma dakikalarına dek iki takım taraftarını da sevindirecek gol vuruşu gelmedi. Oyun bitti denen bir anda kaleci Mondragon'un kendi yarı alanından kullandığı serbest atış Ankaragücü ceza sahasında önce karambole, sonra Ümit Karan'ın vuruşu ile maçın skorunu belirleyen gole dönüştü. 
Ankaragücü ve Galatasaray'ın girdikleri pozisyonlar ve sergiledikleri futbolla karşılığı beraberlik olması gereken maç, konuk ekibin ikinci haftada 6 puana ulaşmasını sağlayacak skorla bitti. 

Gerets havaya uçtu 

İLHAN GÜLER 

Belçikalı teknik adam, uzatma bölümünde gelen golün ardından büyük bir sevinç yaşadı. Ümit Karan'a koşan Eric Gerets, sımsıkı sarılarak, futbolcusunu kutladı. 
Galatasaray'ın hocası, maç sonrası ise "Bu karşılaşmada üç maçı kazanacak kadar pozisyon bulduk. Ben deplasmanda bu kadar fazla net fırsat yakalayan bir takıma rastlamadım. Rakip uzun toplarla oynamayı düşündü. Bir an İngiltere'de futbol izliyormuş gibi oldum. Necati'nin çıkması kötüydü. Hakan hastalığının etkisiyle maç sonuna doğru bazı topları kaybetti" dedi. 
İkinci Başkan Ergun Gürsoy ise, Ankaragücü'nün tepkisine anlam veremediğini belirtip, "Futbol adına iyi niyetli değillerdi. Top toplayanlar bile topu kaleciye verirken bunalım geçirtti. Maçın hakkı Galatasaray'ın farklı kazanmasıydı. Ağlamanın çaresi yok. Böyle oynarsak, kesin şampiyonuz" yorumunu yaptı. 

Maçın hakemi 
Dereli felaketi 
Selçuk Dereli özellikle ilk yarıda maçın seyrini değiştirdi. Necati'nin sakatlandığı pozisyonda Hakan Kutlu'nun sol ayağa darbesi penaltıyı gerektirirdi. Dereli, aynı Necati'nin formasından çekilişini, dolayısıyla yine penaltılık hareketi göremedi. Umut'un ilk yarıda Song'la girdiği mücadeledeki devam kararı da tartışılırdı. 


</TEXT>
</DOC>
