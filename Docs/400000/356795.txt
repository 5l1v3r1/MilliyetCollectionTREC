<DOC>
<DOCNO> 356795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas09.html </URL>
<DATE> 2005/06/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Güneşten korunayım derken zehirlenmeyin... 
</HEADLINE>
<TEXT>

     Yaz aylarında kullanımı artan güneş koruyucuların yanlış tercih edilmesinin, kusma, baş dönmesi, ciltte alerji ve kaşıntı ile ortaya çıkan zehirlenmelere neden olabileceği bildirildi. 
     Atatürk Eğitim ve Araştırma Hastanesi Dermatoloji Kliniği Şef Yardımcısı Uzm. Dr. Zerrin Öğretmen, AA muhabirine yaptığı açıklamada, güneş koruyucuların fiziksel ve kimyasal olarak ikiye ayrıldığını söyledi. 
     Fiziksel koruyucuların cildin üzerinde tabaka oluşturarak güneş ışınlarını yansıttığını belirten Öğretmen, dışarıdan tabaka gibi görünen bu koruyucuların tercih edilmediğini, ancak emilmedikleri için daha güvenli olduğunu bildirdi. Öğretmen özellikle 2 yaşından küçüklere bu koruyucuların uygun olduğunu belirtti. 
     Kimyasal koruyucuların, renksiz olduğunu ve sürüldükten sonra görünmedikleri için daha fazla tercih edildiğine işaret eden Öğretmen, şu bilgiyi verdi 
     "Bu koruyucular emildikleri zaman, özellikle sık kullanıldıklarında, kusma, baş dönmesi, ciltte alerji ve kaşıntı ile ortaya çıkan zehirlenmelere neden olabiliyor. 2 yaşından küçüklerin bunları kullanması sakıncalıdır." 
     
     "GÜNEŞ KORUYUCULARI 2 SAATTE BİR YENİLENMELİ" 
     Güneş koruyucularının terleme ve yüzmeyle etkilerini kaybettiğini vurgulayan Zerrin Öğretmen, bu nedenle 2-3 saatte bir yenilenmeleri gerektiğini ifade etti. Öğretmen, iyi bir güneşten koruyucunun, tahriş edici ve çok yağlı olmaması, kolay sürülmesi ve kokusuz olması gerektiğini anlattı. 
     Güneş ışınlarının, yaz-kış etkilerinin aynı olduğunu, "ultra viyole A"nın UVA bütün yıl boyunca hem bronzlaştırıcı, hem de kanser yapıcı etkiye sahip olduğunu, "Ultra viyole B"nin etkisinin ise yaz aylarında etkisini daha fazla gösterdiğini, bu nedenle güneş koruyucunun. "ultraviyole A" ve "ultraviyole B"den koruması gerektiğini vurguladı. 
     Öğretmen, açık tenliler, açık renk gözlüler ve kızıl saçlı olanların cilt kanserine daha yatkın olduğunun altını çizerek, "Bunlar bronzlaşmaz, güneşte kızarırlar. Esmer olanların ciltlerinde güneşten koruyucu hücreler fazla olduğu için güneş yanıklarına karşı daha dayanıklıdırlar" dedi. 
     
</TEXT>
</DOC>
