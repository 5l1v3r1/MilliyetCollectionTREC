<DOC>
<DOCNO> 357858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonspo13.html </URL>
<DATE> 2005/07/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Formula 1 Fransa'da Alonso Renault'yu zafere taşıdı 
</HEADLINE>
<TEXT>

     Formula 1'de sezonun 10. yarışı olan Fransa Grand Prix'sinin galibi, Renault'nun İspanyol pilotu Fernando Alonso oldu. 
     Fransa'nın 4 bin 414 metre uzunluğundaki Magny Cours pistinde 70 tur üzerinden yapılan toplam 308.586 kilometrelik Fransa Grand Prix'sini, 1.31.22.233'lük derecesiyle Fernando Alonso, ilk sırada tamamladı. 
     Sezon başından bu yana 5. ve kariyerinin 6. galibiyetini alan Alonso, puanını 69'a yükselterek sürücüler klasmanındaki liderliğini de korudu. 
     Bu arada Fransız otomobil markası Renault, son 22 yıldır ilk kez evinde şampiyonluk yaşadı. 
     Genel klasman ikincisi McLaren Mercedes'in Finli pilotu Kimi Raikkonen, motorunda kural dışı değişiklik yaptığı gerekçesiyle ceza alarak yarışa 13. sıradan başlamasına karşın büyük bir başarıya imza atarak yarışı, 2. sırada tamamladı. 
     Alonso'nun 11.8 saniye gerisinden gelen Raikkonen, sürücüler klasmanındaki puanını 45'e çıkardı ve burada da 2. sırayı kimseye kaptırmadı. 
     Formula 1'de 7 kez dünya şampiyonluğuna ulaşan Ferrari'nin Alman pilotu Michael Schumacher ise, yarışı liderin 81.9 saniye gerisinden bitirdi ve 3. oldu. Schumacher, 40 puanla sürücüler klasmanında 3. sırada bulunuyor. 
     Formula 1'de sezonun 11. yarışı, 10 Temmuz Pazar günü İngiltere'nin Silverstone Pisti'nde yapılacak. 
     
</TEXT>
</DOC>
