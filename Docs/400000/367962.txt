<DOC>
<DOCNO> 367962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/yazar/guclu.html </URL>
<DATE> 2005/08/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
100 soruda yeni ÖSS sistemi 
</HEADLINE>
<TEXT>


Üniversiteye giriş sisteminin gelecek yıl tümüyle değişecek olması, milyonlarca adayı ve ailesini tedirgin etmeye devam ediyor. Bu yıl ÖSS'ye girip tercih yapan adayların pek çoğu da, ne olur ne olmaz diye şimdiden arayış içine girdi. Bu konudaki isteklerin artması üzerine, biz de bu yöndeki çalışmalarımıza hem ağırlık verdik hem de biraz öne çektik. Çünkü erken kalkan yol alacak. Yarışa önce başlayan, hayaline bir adım daha önce ulaşacak. 
ÖSS 2006'ya gireceklerin işi, önceki yıllara göre bir hayli zor. Çünkü soruların ve sınavın içeriği çok değişime uğrayacak. Önceki yıllarda mezun olan adaylar, fazladan bir de lise son sınıf derslerine çalışmak zorunda kalacaklar. 
Bu yıl lise sona geçen adaylar ise önceki yıllarda olduğu gibi nasıl olsa son sınıftan soru gelmiyor diye okulu boşlayıp dershaneye ve lise 1 ve 2 derslerine yönelemeyecekler. Çünkü, lise son sınıf dersleri, lise 1 ve 2'den çok daha önemli hale geliyor. 
Kafanızı karıştırıp sizi paniğe sürüklemek istemiyoruz. Ama görünen tablo bu. Bize düşen görev ise, sizin üzerinizdeki yükü olabildiğince hafifletebilmek. Bu konuda sizlerden gelen istekler doğrultusunda, yeni sınav sistemine yönelik bilgilendirme çalışmalarımıza devam edeceğiz. MEF'in deneyimli öğretim ve rehberlik kadrosu ile birlikte, gereksinim duyduğunuz her türlü bilgi ve soru desteğine hazırız. 
Bugünden itibaren 100 Soruda Yeni Sınav Sistemi başlığı altında, bilmeniz gereken her türlü ayrıntıyı sizlere sunacağız. Yeni sistemle ilgili olarak aklınıza takılan her türlü soruyu, aguclu milliyet.com.tr adresine ya da 0212.505 63 43 nolu faksa iletebilirsiniz. Cevapları bu sayfada sizlerle paylaşacağız. 
İçinden çıkamadığımız noktalarda ise cevabı en yetkili ağızlardan, YÖK'ten, ÖSYM'den ya da üniversite rektörlerinden alacağız. Milli Eğitim Bakanlığı'nı ilgilendiren konularda da cevaplar yine en yetkili isimlerden gelecek... 

5000'lik soru bankası 
ÖSS 2006 sınav maratonu, eylül ayı ile birlikte başlayacak. Pek çok aday, hazırlıklara çoktan başladı bile. Bu çerçeveden bakıldığında, ÖSS hazırlığı için kendinize çok iyi bir yol haritası çizmeniz gerekiyor. Nasıl'ı konusunda eminim ciddi bir hazırlık içerisindesinizdir. Ama izlediğiniz yol ve yöntem ne olursa olsun, bizim bu konudaki desteğimiz hep sürecek ve size önemli avantajlar kazandıracak. 
Dershaneye başlayacak olanlarınız, özel ders alanlarınız ya da grup çalışmasıyla özel bir program izleyeceklerin yanı sıra ekonomik nedenlerle hiçbir takviye alamayacak olanlarınızın da fazlasıyla bulunduğunu biliyoruz. 
Sizlere sunacağımız bilgi ve kaynaklar, hepinizin çok işine yarayacak. Kursa gidenler de gitmeyenler de fazlasıyla yararlanacak. 
Eylülle birlikte başka hiçbir kaynağa gerek duymadan, mevcut konumunuzu daha da güçlendirmek için gelecek yıl da bu zamanlara kadar hep sizlerle birlikte olacağız. Tıpkı sizden önceki ağabeyleriniz ve ablalarınızla olduğu gibi. Onlar bu birlikteliğimizden çok mutlu oldular. Umarız sizler de kalırsınız. 
ÖSS 2006'ya yönelik olarak sizler için hazırladığımız ilk kaynak kitap ÖSS'de Yeni Sistem kitapçığı olmuştu. Şimdiki ise tam anlamıyla dev bir başvuru eseri niteliğinde. Yeni sisteme göre hazırlanan 5000 soruluk ÖSS Soru Bankası, hazırlık döneminde elinizden hiç düşürmeyeceğiniz kaynak kitaplardan biri olacak. Tamamıyla yeni sisteme göre düzenlenen testler, sözel, sayısal, eşit ağırlık ve yabancı dilden sınava girecek tüm öğrenciler için hep el altında bulunacak. Kuponların yayımlanması salı günü başlayacak ve kitabınız okullar açıldığında elinizde olacak... 

Kolejlerde ön kayıt 
Özel Türk ve yabancı okullarda ön kayıt dönemi bugün başlıyor. Boş kontenjanlar büyük ölçüde dolacak. Ama pek çoğu geçici olacak. Çünkü OKS yerleştirme sonuçlarının açıklanmasıyla birlikte yeni boşalmalar gerçekleşecek. İşte bu yüzden, ön kayıt döneminde de istediği okula giremeyenler paniğe ya da ümitsizliğe kapılıp yarışı terk etmesinler. Başından beri söylediğimiz gibi, bu bunaltıcı yaz sıcağında kayıt işkencesini sabırla takip edenler, hiç ummadıkları avantajlar elde edebilirler. 
Kolejlerle ilgili son puan durumlarını yarın sizlerle paylaşacağız... 

ALO DESTEK HATTI Abbas Güçlü'ye sorularınızı haftaiçi 11.30 - 13.30 saatleri arasında 0212 505 63 21 nolu telefondan canlı olarak sorabilirsiniz. 

Son çare genel liseler Genel liseler, 739 sayılı kanun yasaya göre amacı üniversitelere öğrenci yetiştiren eğitim kurumlarıdır. 
2005-2006 öğretim yılından itibaren öğretim süresi 4 yıl olan bu okulların haftalık ders programı ortak dersler, alan dersleri seçmeli dersleri aşağıdaki gibidir. 
Genel lise öğrencilerinin tek amacı vardır. Bu amaçta üniversiteye hazırlanmaktır. Genel Liselerde Türkçe-Matematik, Fen-Matematik, Sosyal Bilimler, Spor Bölümü gibi Bölüm alanlar lise 2. sınıftan itibaren öğrenci, notuna, yetenekleri ve isteği uygun olarak seçer. 

SORU - CEVAP 
1 Genel liseler ile Anadolu, Fen Liseleri, Anadolu Öğretmen Liseleri farkı nedir 
Fen ve Anadolu öğretmen Liselerinde sınıf mevcutları 24, Anadolu Liselerinde 30, Genel Liselerde 40 kişidir. 
Anadolu, Fen ve Anadolu öğretmen Liselerinde seçilmiş ve iki puan arasında puan alan öğrenciler ile o okulu isteyen öğrenciler öğrenim görmekte be nedenle bu okulların sınıf yapısı homojen yapıya sahiptir. Genel Liselerde ise her düzeyde öğrenci olduğu genel sınıfları heterojen yapıya sahiptir. 

2 Genel Liselerin ÖSS Başarıları nelerdir 
Genel Lise öğrencilerinin 4'ü ila 12'si ÖSS'de 4 yıllık fakültelerde okuma hakkına sahip olmaktadır. 

3 Genel Lise öğrencileri ÖSS başarılarını yükseltebilirler mi 
Tabi ki yeter ki Genel Lise öğrencileri kendilerini disipline edebilsinler. Kitap okuyup, anlamadığı konuları sorup öğrensinler. Öğrendiklerini tekrarlasınlar. Bu koşulları yerine getiren her genel Lise öğrencisi ÖSS'de 4 yıllık fakültelere giren ve bu fakültelerde mezun olurlar. 2004'te cerrahpaşa tıp fakültesine giren öğrencilerden 8'i Genle Lise öğrencisidir. 

4 Genel Liseler için hangi okul en iyisidir 
En iyi Genel Lise öğrencinin evine en yakın olan genel Lisedir. Çünkü öğrencinin takip ve kontrolünün iyi yapılması gerekir. Bu nedenledir ki öğrencinin evine en yakın Genel Lise seçilmelidir. 

5 Genel Liselere kayıtlar ne zaman yapılmalı 
OKS'ye girip her hangi bir istediği okula yerleşmemiş öğrenciler hemen gene Liseye kayıt yaptırmalıdır. 



</TEXT>
</DOC>
