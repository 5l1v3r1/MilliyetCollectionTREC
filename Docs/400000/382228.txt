<DOC>
<DOCNO> 382228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko19.html </URL>
<DATE> 2005/09/28/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
FT ''İslami tahvilde anayasa'ya aykırılık kaygısı'' 
</HEADLINE>
<TEXT>

     Financial Times, Türkiye’nin bir yıldan uzun süredir ihraç etmeyi düşündüğü İslami tahvilleri kısmen Anayasa’ya aykırı olabileceği kaygısı nedeniyle geciktirdiğini bildirdi. 
     Ekonomi gazetesi Financial Times, "Türkiye, İslami tahvilin yararlarını tartışıyor" başlıklı haberinde Türk hükümetinin ülkede İslam’ın kuralları ile uyumlu tahvil ihracına olanak veren bir yasayı TBMM’ye sunmayı planladığını kaydetti. 
     Maliye Bakanı Kemal Unakıtan’ın, Anayasal sorun çıkmasını önlemek için tahvillere "sukuk" adının verilmeyeceğini söylediğini anlatan gazete, yasanın Parlamento’ya yeni yasama döneminde sunulabileceğini belirtti. 
     Kararın bu tür tahvillerin dünya çapında bir patlama gösterdiği bir döneme rastladığına işaret eden gazete, son dönemde başta Ortadoğu’da olmak üzere bazı şirket ve hükümetlerin bu tür tahviller ihraç ettiğini anımsattı. 
     Özellikle yüksek petrol fiyatları nedeniyle önümüzdeki yıllarda bu tahviller için büyük bir talep olmasının beklendiğini kaydeden gazete, Türkiye’nin bu tahvilleri ihraç etmeyi bir yıldan fazla düşündüğünü, ancak kısmen Anayasaya aykırı olabileceği kaygıları nedeniyle ihracı geciktirdiğini yazdı. Haberde "Bazı Türk yetkililer de, İslami tahvil ihracanın AB’ye katılma müzakereleri açısından yardımcı olmayabileceğinden kaygı duyuyor" denildi. 
     Ancak Ortadoğu’daki yatırımcıların Türkiye’deki gelişmeleri ilgiyle izlediklerini kaydeden gazete, bu ilgiyi dile getiren bazı uzmanların görüşlerine de yer verdi. 
     Gazeteye konuşan ismi açıklanmayan bir Türk bankacı, Hükümetin konuyu çeşitli unsurları dikkate alarak gözden geçirdiğini belirterek "Eğer yeni bir İslami araç, İslami ’şeriat’ bilginlerinden oluşan bir kurulu içeriyorsa o zaman bizim hükümet bunun için hazır olmayabilir" diye konuştu. 
     
</TEXT>
</DOC>
