<DOC>
<DOCNO> 387107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun23.html </URL>
<DATE> 2005/10/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İngiltere, İran'daki patlamalarla ilgisi olduğu iddialarını yalanladı... 
</HEADLINE>
<TEXT>

     İngiltere'nin Tahran Büyükelçiliği, Ahvaz'da dün meydana gelen patlamalarla İngiltere'nin ilgisi olduğuna ilişkin iddiaları yalanladı. 
     İngiltere'nin Tahran Büyükelçiliği'nden yapılan açıklamada, İngiliz istihbarat elemanlarının Huzistan bölgesindeki olaylara karıştığı yönünde sürekli spekülasyon yapıldığı ifade edildi. 
     ''Bölgede meydana gelen patlamalarda Londra yönetiminin parmağı olduğu yönündeki bütün iddiaların reddedildiği'' belirtilen açıklamada, İngiltere hükümeti ve terörist hareketler arasında ilişki kurulmasının üzücü olduğu kaydedildi. 
     İran'daki bazı gazeteler, İngiltere'nin dünkü patlamalarla ilişkisi olduğunu iddia etmişlerdi. 
     Tahran yönetimi, İngiltere'yi, Huzistan bölgesindeki ayrılıkçı Arap terör örgütlerine yardım etmekle suçluyor. 
     İran Dışişleri Bakanlığı sözcüsü Hamid Rıza Asefi, geçen haziran ayında yine Ahvaz'da meydana gelen ve 7 kişinin öldüğü dört patlamanın arkasında İngiltere'nin bulunduğuna ilişkin ellerinde belge olduğunu söylemişti. 
     Bu arada, dün akşamki patlamalarda yaralananlardan birinin daha öldüğü bildirildi. Böylece ölü sayısı 5'e yükselirken, patlamalarda yaralanan 90 kişinin tedavilerinin sürdüğü belirtildi. 
     
</TEXT>
</DOC>
