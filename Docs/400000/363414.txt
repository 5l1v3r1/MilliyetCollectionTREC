<DOC>
<DOCNO> 363414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy03.html </URL>
<DATE> 2005/07/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
RP, kayıp trilyonların fazini "haram" diye bırakmış 
</HEADLINE>
<TEXT>

     Necmettin Erbakan’ın, "zimmetine geçirdiği" gerekçesiyle hem hapis cezası aldığı hem de ömür boyu siyasi yasaklı hale geldiği RP’nin kayıp trilyonlarının 10 bin 226 marklık 5 bin 228 euro faizini "haram" diye bankada bıraktığı ortaya çıktı. 8 yıldır banka hesabında bekleyen faize, Maliye Bakanlığı el koydu. 
     1997 yılı Hazine yardımını usulsüz kullandırdığı 
     gerekçesiyle mahkum olan kapatılan RP Genel Başkanı Necmettin Erbakan’ın, kayıp trilyonların faizini "haram" diye kullanmadığı ortaya çıkınca, Maliye Bakanlığı, 8 yıl gecikmeyle faizi kayıtlarına geçirdi. 
     
     HAZİNE YARDIMI DÖVİZE ÇEVRİLDİ 
     RP, 1997 yılı Ocak ayında 8 trilyon dolayındaki Hazine yardımını almaya hak kazandı. RP’liler, parayı çekerek dövize çevirdi ve Yapı Kredi Bankası Balgat Şubesi’ne yatırdı. 
     
     6 AY FAİZ İŞLEDİ 
     Para, haziran ayına kadar bankada tutuldu. Banka aradan geçen 6 ay boyunca paraya faiz işletti. 
     
     FAİZİ ÇEKMEDİLER 
     RP’liler, 9 Haziran 1997 tarihinde, ana parayı bankadan çekti. Ancak, "faiz haramdır" diyerek, paraya işletilen faizi çekmediler. 
     
     DAVA AÇILDI 
     Daha sonra, RP’liler hakkında hazine yardımının usulsüz kullanıldığı gerekçesiyle dava açıldı. Başta Genel Başkan Necmettin Erbakan olmak üzere, yöneticiler bu nedenle çeşitli cezalara mahkum edildi. Mahkumiyet, Yargıtay tarafından da onanarak, kesinleşti. 
     
     YENİDEN YARGILAMA İSTENDİ 
     Mahkumiyetin kesinleşmesine rağmen, Erbakan’ı ömür boyu siyasi yasaklı hale getiren bu cezanın ortadan kaldırılması için çalışan avukatlar, faizin halen bankada tutulduğunu tespit etti. Avukatlar, mahkumiyet kararını veren Ankara 9’uncu Ağır Ceza Mahkemesi’ne, "faiz çekilmemiş" diyerek, 
     Erbakan’ın yeniden yargılanması başvurusunda bulundu. 
     
     MALİYE BAKANLIĞI AVUKATLARDAN ÖĞRENDİ 
     Başvuru, Maliye Bakanlığı’nı harekete geçirdi. Milli Emlak Genel Müdürlüğü, bankadan konuyla ilgili bilgi istedi. 
     Banka, söz konusu faizin halen hesapta bekletildiğini bildirdi. 
     
     BAKANLIK FAİZE EL KOYDU 
     Bunun üzerine, Maliye Bakanlığı’nca, 10 bin 226 mark tutarındaki faizi önce euroya dönüştürüldü 5 bin 228 euro . 
     Daha sonra, Milli Emlak Genel Müdürlüğü tarafından tahsil edilen faiz Maliye Bakanlığı kayıtlarına geçirildi. 
     
     YARGITAY ONAMIŞTI 
     Yargıtay, 2003 yılının aralık ayında Ankara 9’uncu Ağır Ceza Mahkemesi’nin, kayıp trilyon davasında verdiği cezayı onamıştı. Dava kapsamında, Erbakan "sahte belge düzenlemekten" 2 yıl 4 ay hapis cezasına mahkum edilirken, ömür boyu da siyasetten yasaklanmıştı. 
     Bazı yöneticilerin de hapis cezasına çarptırıldığı davanın gerekçesinde, kayıp trilyonlara ilişkin şu değerlendirme yapılıyor 
     "1997 yılı için Refah Partisi’ne Siyasi Partiler Yasası uyarınca yapılan hazine yardımının partinin kapatılması halinde mal varlığının aynı yasa uyarınca Hazine’ye geçmemesi amacıyla, Hazine yardımı bankadan çekilerek illere dağıtılmış gibi gelir makbuzu düzenlendiği belirlenmiştir. 
     Ayrıca, alınan paraların döviz hesabından nasıl Türk Lirası’na çevrildiği belli olmadığı, bir kısım paraların makbuzlarda, bankadan çekilmeden önceki tarihlerde dağıtılmış gibi gösterildiği, gelir makbuzu imzalayan il başkanlarının paralarını almadığını belirttiği, il teşkilatlarının alınan paraları kaydetmediği, kayıtlarında para girişi görülen il teşkilatlarının paraları usulüne uygun harcamadığı belirlenmiştir. Suç, para dağıtılmadığı halde 71 il başkanı ve il yönetim kurulu muhasip üyeleri genel merkeze çağıralarak, birlikte yapıldığı, tanık beyanlarının isabetsizliğinden anlaşılmıştır." 
     
</TEXT>
</DOC>
