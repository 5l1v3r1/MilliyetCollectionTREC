<DOC>
<DOCNO> 399004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy21.html </URL>
<DATE> 2005/11/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Bana sunulmuş herhangi bir deprem raporu yok 
</HEADLINE>
<TEXT>

     Başbakan Recep Tayyip Erdoğan, ABD’li ve Japon bilimadamlarının kendisine depremle ilgili bir rapor sunduklarına ilişkin haberlerin "gerçeği yansıtmadığını" bildirdi. 
     Başbakan Erdoğan, TOBB Üniversitesi’nde düzenlenen, "Temiz Şehir, Sağlıklı Türkiye, Vahşi Çöp Depolamadan Düzenli Depolamaya Geçiş" projesi kapsamında 5 ilin düzenli çöp depolama alanının, video konferans sistemiyle temel atma törenine katıldı. 
     Başbakan Erdoğan, törenin ardından gazetecilerin soruları üzerine, bugün bir gazetede yayınlanan ve kendisine ABD’li ve Japon bilimadamları tarafından deprem raporu sunulduğu iddialarının yer aldığı haberi değerlendirdi. Haberin eksik olduğunu ifade eden Erdoğan, kendisine ABD ve Japonya’dan gelen heyetin rapor sunmadığını söyledi. 
     Uğraş alanı müteahhitlik olan anamuhalefet partisi mensubu bir milletvekilinin, iki Türk danışmanıyla özellikle depreme yönelik çalışma yaptıklarını ve bununla ilgili kendisine brifing verdiklerini ifade eden Erdoğan, "O brifingtir bu. Bunun dışında bana verilmiş herhangi bir ABD’li, Japonyalı deprem araştırmacısından gelmiş bir şey yok. Aslı budur. Dolayısıyla haber yanlıştır" dedi. 
     Başbakan Erdoğan, İstanbul’da 50 binden fazla binanın yıkılabileceğinin ifade edildiğini dile getiren bir gazeteciye de şu karşılığı verdi 
     "Bunlar yeni değil biliyorsunuz. 1999 depreminden bu yana İstanbul ile ilgili söylenen sözlerdir. Doğrudur, olabilir ve buna yönelik olarak da bizim de özellikle afetle ilgili genel müdürlüğümüz ve ilgili kurumlar müşterek çalışma yapıyorlar. Bu tür konularda ilgili birimlerle çalışıyorlar. Süratle bazı adımlar atacağız. Bu konuya yönelik olarak hükümetimiz adımlarını kararlılıkla sürdürecek. 
     Belki yasal düzenlemelere gideceğiz, belki genelgelerle bazı değişiklikler yapıp şöyle tek çatı altında toplama gibi planlamamız da söz konusu." Haberde, önlem için 60 milyar dolardan bahsedildiğinin hatırlatılması üzerine de Erdoğan, "Afaki rakam" dedi. 
     
</TEXT>
</DOC>
