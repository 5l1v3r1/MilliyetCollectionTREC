<DOC>
<DOCNO> 397173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/gun13.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın'ın kalp ritmi bozuldu 
</HEADLINE>
<TEXT>


Halen yoğun bakımda bulunan Rektör Aşkın'a bugün yapılacağı açıklanan anjiyo ertelenebilir 

FEYAT ERDEMİR Van DHA 

Van Yüzüncü Yıl Üniversitesi YYÜ Genel Sekreter Yardımcısı Enver Arpalı'nın cezaevinde intiharının ardından rahatsızlanarak Tıp Fakültesi Hastanesi'ne kaldırılan Rektör Prof. Dr. Yücel Aşkın'ın kalp ritminde bozukluk tespit edildi. 

Değişiklik yok 
YYÜ Tıp Fakültesi Araştırma Hastanesi Başhekimi Doç. Dr. Hüseyin Avni Şahin, daha önce yapılması kararlaştırılan anjiyonun bu nedenle yapılamayabileceğini söyledi. 
Şahin, bugün yapılması planlanan anjiyonun ertelenebileceğini belirterek, "Bu olumsuzluğun dışında sağlık durumunda ciddi bir değişiklik yok. Yoğun bakım ünitesindeki tedavisi sürüyor. Herhangi bir olumsuzluğun yaşanmaması için de kalp ritmindeki bozukluğun giderilmesinden sonra anjiyo yapılacak" dedi. 
Aşkın'ın psikolojik durumunun iyi olduğunu söyleyen Başhekim Hüseyin Avni Şahin, "Rektörümüzün sağlık durumu, yoğun bakımda olacak kadar ciddi. Başka bir hastaneye nakli ve ne zaman taburcu olacağı şu an belli değil" diye konuştu. 



</TEXT>
</DOC>
