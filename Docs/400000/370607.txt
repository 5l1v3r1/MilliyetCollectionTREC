<DOC>
<DOCNO> 370607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy10.html </URL>
<DATE> 2005/08/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
DEHAP açıkladı Kürt hareketinin güçlendirilmesi için DTH'ya katılıyoruz 
</HEADLINE>
<TEXT>

     DEHAP, Leyla Zana ve eski DEP milletvekillerinin öncülüğünde yola çıkan Demokratik Toplum Hareketi’ne DTH katılma kararı aldığını resmen açıkladı. 
     DEHAP Parti Meclisi PM ve il başkanları toplantısında alınan kararlar yazılı bir açıklamayla duyuruldu. 
     Açıklamada, DTH projesinin, "Kürtlerin ve Türkiye emekçilerinin ortak umutlarının gerçekleştirilmesinde önemli bir araç olarak siyasi arenada yerini aldığı" belirtildi. 
     DEHAP’ın kurulduğu günden bu yana başta Kürt sorunu olmak üzere işçi ve emekçilerin sorunlarının çözümüne dair eksiklikleriyle birlikte önemli misyon üstlendiği kaydedilen açıklamada DTH’ya katılma kararı şöyle ifade edildi 
     
     ÖCALAN MESAJLI KATILIM 

     "DEHAP, özellikle Kürt sorununun çözümü, barış ve demokrasinin tesisi, sorunun gündemleşmesi ve tarafların adlandırılması hususunda örgütlülüğü ve gücü oranında elinden geleni yapmış, sistemin kendi Kürdünü yaratma gayretlerini açılımlarıyla boşa çıkarmış, Kürtler arası birliğin oluşturulmasında, yok sayılarak görmezden gelinen ciddi bir tecritle iç içe yaşatılan sayın Abdullah Öcalan’ın sorunun çözümünde muhatap olma bakış açısının kabulünde rolünü oynamaya çalışmıştır. Demokratik Kürt hareketinin güçlendirilmesi, Kürtler arası birlik anlayışının içselleştirilmesi, siyaseten parçtalı görüntünün ortadan kaldırılması ve siyasi boşluğun doldurulması amacıyla parti olarak, partileşme süreci yaşayan DTH’ye güç vererek, yeni siyaset yapma anlayışının bir an evvel hayata geçirilmesinin gerçekleşmesi için kurumsal olarak sürece katılma kararı almış bulunuyoruz." 
     
     ELİMİZİ TAŞIN ALTINA SOKACAĞIZ 

     Açıklamada, Başbakan Recep Tayyip Erdoğan’ın aydınlarla görüşmesi ve Diyarbakır ziyaretindeki mesajların "Sistemde ciddi bir ezber bozma işlevi göreceği" belirtilerek, "Özellikle demokratikleşmeye dönük kapsamlı sayılabilecek açıklamalarını önemsediğimizi, ana başlıkların altının doldurulmasında payımıza düşen kadarıyla taşın altına elimizi koyacağımızı buradan deklare etmekteyiz" denildi. 
     Kurumsal olarak DTH’ye katılma kararı alınmasının ardından Eylül ayında DTH’nin kurulması, ardından toplanacak DEHAP kongresinde de siyasetin DTH çatısı altında sürdürülmesi kararı alınması bekleniyor. 
     
</TEXT>
</DOC>
