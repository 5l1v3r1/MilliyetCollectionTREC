<DOC>
<DOCNO> 396683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun34.html </URL>
<DATE> 2005/11/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Fransa'da cami duvarına Arap düşmanı sloganlar yazıldı 
</HEADLINE>
<TEXT>

     Fransa'nın Saint-Etienne kentinde, inşa edilmekte olan bir caminin duvarına kimliği belirlenemeyen saldırganlar tarafından spreyli boyayla Arap karşıtı ırkçı sloganlar yazıldı. 
     Belediye Başkanı Michel Thiolliere, yaptığı yazılı açıklamada, saldırıyı kınadı ve ''Bu tür eylemler, daha fazla birlik ve kardeşlik içindeki bir toplumu inşa etme arzumuza ve cumhuriyet geleneğimize aykırı'' dedi. 
     Caminin inşasını üstlenen Faslı kültür derneğinin yöneticisi Larbi Marchiche ise yaptığı açıklamada, saldırıyı ''beyinsiz çocukların yaptığı tahrik'' olarak değerlendirdi. 
     Polis, saldırının son 3 haftada Fransa genelinde meydana gelen şiddet olaylarıyla bir ilgilisi olup olmadığını araştırıyor. 
     Kimliği belirlenemeyen saldırganlar, dün de ülkenin doğusundaki Montbeliard kasabası yakınlarındaki bir camiye iki adet molotofkokteyli atmıştı. Saldırı, camiye ek olarak yapılan bölümde maddi zarara yol açmıştı. 
     
     FN ÜYELERİ MAHKUM EDİLDİ 
     Bu arada, aşırı sağcı Ulusal Cephe Partisi'nin FN Alsace bölgesindeki iki yöneticisi Patrick Binder ve Xavier Codderens, Müslümanlar aleyhine yayımladıkları bir bildiri yüzünden 5'er bin avro para cezasına mahkum edildiler. 
     Strasbourg'daki mahkeme, FN yöneticilerini, ''din ve ırk temelinde ayırımcılık ve nefret yaymak'' suçundan mahkum etti. 
     FN yöneticileri, yayımladıkları bildiride, bölge parti meclisinin Strasbourg'da cami yapımına destek vermesini eleştirmiş ve ''Mekke'de Katedral, Strasbourg'da cami yapılmasına hayır. Alsace bölgesinin İslamlaşmasına karşı çıkalım'' ifadesini kullanmışlardı. 
     
</TEXT>
</DOC>
