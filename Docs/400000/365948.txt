<DOC>
<DOCNO> 365948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/guncel/axgun02.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehitler uğurlandı 
</HEADLINE>
<TEXT>


Gümüşhane'de silahlı saldırıda şehit olan Piyade Er Doğan Kef ve Hakk ri'de bir aracın patlaması sonucu şehit olan astsubay Burhan Baykal toprağa verildi 

AYDIN, ESKİŞEHİR AA 

Gümüşhane'nin Torul ilçesinde askerlik şubesine yapılan silahlı saldırıda şehit olan Piyade Er Doğan Kef, Aydın'ın Germencik ilçesinde, Hakk ri'de bir araçta meydana gelen patlamada şehit olan astsubaylardan Burhan Baykal'ın cenazesi de Eskişehir'de düzenlenen törenle toprağa verildi. Şehit erin babası Mehmet Şirin Kef, Germencik Merkez Camii'ndeki cenaze töreninde, duygularını, yazdığı şiirle ifade etti. 

Ailesi fenalık geçirdi 
Germencik'teki törende konuşan İlçe Garnizon Komutanı Üsteğmen Adem Toy, baba Kef'in, oğlunun şehadet haberini aldığında, "Veren de sensin, alan da sensin Allah'ım. Sana şükürler olsun. Vatan sağ olsun komutanım" dediğini belirterek, "Bu ülkede böyle babalar ve Doğan Kef gibi kahramanlar oldukça, Türkiye Cumhuriyeti ilelebet dimdik ayakta duracaktır." 

Yeni şehitlikte ilk cenaze 
Tören sırasında fenalık geçiren şehit Kef'in annesi Senem Kef ambulansa alınarak kendisine müdahalede bulunuldu. Şehit erin kardeşleri de ayakta durmakta güçlük çekti. Kef'in cenazesi Germencik Asri Mezarlığı'nda yeni açılan şehitlikte toprağa verildi. Kef, yeni açılan şehitlikte toprağa verilen ilk kişi oldu. 
Eskişehir Reşadiye Camii'nde şehit Baykal için düzenlenen cenaze törenine kızı Damla 8 , eşi Yasemin Baykal ile annesi Berrire Baykal'ın tabuta sarılıp teröristlere lanet etmesi, duygulu anlar yaşattı. Baykal'ın kardeşi Adnan Baykal da yeğeni Damla'yı teselli ettikten sonra, ağabeyinin tayini çıktığı için Hakk ri'ye 2 günlüğüne eşyalarını lojmana yerleştirmek amacıyla gittiğini belirterek, "Vatana canımız feda. Ama bu teröristlerin artık kökü kurutulmalı" dedi. 
Damla ve Berk adında 2 çocuğu bulunan Baykal'ın cenazesi Kanlıpınar Şehitliği'nde toprağa verildi. Törene katılan bir grup, tekbir getirip teröristler aleyhinde slogan attı. 


</TEXT>
</DOC>
