<DOC>
<DOCNO> 389797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/soneko21.html </URL>
<DATE> 2005/10/26/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şeker Piliç Hükümet'ten SSK primlerini de ertelemesini bekliyoruz 
</HEADLINE>
<TEXT>

     Şeker Piliç A.Ş Yönetim Kurulu Başkan Yardımcısı Osman Bor, hükümetten, SSK primlerini de ertelemesini beklediklerini söyledi. 
     Bor, ''Kuş Gribi''yle mücadele çalışmalarından memnun olduklarını, ancak verilen desteklerin yetersiz olduğunu söyledi. 
     Beyaz et sektörünün en fazla gider kalemini, SSK primlerinin oluşturduğunu belirten Bor, ''2 ay süreyle stopaj ve katma değer vergilerini erteleyen hükümetten, SSK primlerini de ertelemesini bekliyoruz'' dedi. 
     Bor, SSK primlerinin 2 ay ertelenmesiyle hastalıktan olumsuz etkilenen beyaz et sektöründe işçi çıkışlarının önüne geçileceğini ifade ederek, şunları kaydetti 
     ''İşten çıkarılan işçiler belirli bir süre devletten işsizlik maaşı alıyorlar. SSK primlerinin 2 ay ertelenmesiyle hem devlet işten çıkarılan beyaz et işçilerine işsizlik maaşı vermeyecek hem de kuş gribinden olumsuz etkilenen beyaz et sektörünün ekonomik anlamda rahat bir nefes almasına yardımcı olacaktır.'' Osman Bor, ''Kuş Gribi''ne bağlı olarak Aralık 2005'ten itibaren ülke genelinde beyaz et sıkıntısı çekilebileceğini, bunun da fiyatlara yansıyacağını sözlerine ekledi. 
     
</TEXT>
</DOC>
