<DOC>
<DOCNO> 352011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/ekonomi/eko04.html </URL>
<DATE> 2005/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, Adıyaman'da fakülte temeli attı 
</HEADLINE>
<TEXT>


Adıyamanlılar Mustafa Koç'tan yatırım istedi. Koç,'Yatırım hesap işi, başka bir şey isteyin' dedi. Adıyamanlılar da fakülte istedi. Fakülte binasının temeli dün atıldı 

ÖZLEM BAY Adıyaman 

Adıyaman üniversite sahibi olma yolundaki en büyük adımını 'Koç Grubu'nun Anadolu Buluşmaları' ile attı. Geçen yıl, Gaziantep'teki bayileriyle toplantı için şehre gelen Koç Holding Yönetim Kurulu Başkanı Mustafa Koç'tan yatırım isteyen Adıyaman Belediye Başkanı Necip Büyükaslan, Koç'tan Mesleki ve Teknik Eğitim Fakültesi'nin yapımı için 2 milyon dolarlık destek almayı başardı. 
Kendisi de 12 yıllık Arçelik bayisi olan Büyükaslan'ın bu atağıyla Adıyaman Üniversitesi için gerekli altyapı da hazırlanmış oldu. Necip Büyükaslan, "Koç'tan ilimize yatırım yapmasını istedik. Kendisi bunun hesap kitap işi olduğunu söyleyip, 'başka bir ihtiyacınız var mı' diye sorunca bu fakülte binasını istedik, kabul etti" dedi. 

2 milyon dolara yapılacak 
Gaziantep Üniversitesi bünyesinde yer alacak ve yaklaşık bin öğrenciye eğitim olanağı sunacak fakültede elektronik, giyim endüstrisi, moda tasarımı ve tekstil bölümleri de bulunacak. Bir yıl içinde tamamlanacak proje, 2 milyon dolara mal olacak. 

'Hükümeti eleştirmedik, sadece uyardık' Mustafa Koç, TÜSİAD YİK toplantısında 'hükümeti sert bir şekilde eleştirmediklerini' belirterek "Hükümeti, AB reform çalışmalarıyla ilgili bir takım yavaşlamalar veya duraklamalar olduğunu hissettiğimiz için uyardık" dedi. Koç, hükümetin rehavete kapıldığı yorumları ile ilgili olarak "Müzakere tarih yaklaştıkça iç politikaya yönelik bu tip söylemler artacaktır" dedi. 


</TEXT>
</DOC>
