<DOC>
<DOCNO> 368439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur22.html </URL>
<DATE> 2005/08/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Isısan Başkanı Gaziantep'te patlayan tankın kaynakları iyi yapılmamış 
</HEADLINE>
<TEXT>

     Isısan A.Ş Yönetim Kurulu Başkanı Mahmut Özbıyık, LPG tanklarının ince daneli sactan yapılması, tozaltı kaynağı ile birleştirilmesi ve kaynağın röntgeninin mutlaka çekilmesi gerektiğini söyledi. Gaziantep'teki olayın ardından incelemelerde bulunduklarını açıklayan Özbıyık, "tankın kaynaklarının iyi yapılmadığını tespit ettik" dedi. 
     Özbıyık, Kazan ve Basınçlı Kap Sanayicileri Birliği üyesi olan firmalarının, çeşitli kapasitelerde yeraltı ve yerüstü LPG tankları ile kamyon ve yarı römorklar için LPG taşıma tankları ürettiğini kaydetti. 
     Gaziantep'te meydana gelen patlamanın, uzun yıllardır sektörde yeralan bir firma olarak bekledikleri bir olay olduğunu ifade eden Özbıyık, şunları anlattı 
     ''Ülkemizde yeraltı ve yerüstü sabit LPG tankları için belirli hacimlerde TSE standardı olmasına rağmen ne yazık ki karayollarında yoğun olarak seyreden kamyon ve yarı römorklar üzerine monte edilen LPG taşıma tanklarının dizaynı ve imalatı için henüz ulusal bir standart bulunmamaktadır. Ancak, ülkemizin de taraf olduğu AB'nin mobil LPG tanklarının dizaynı ve imalatı ile ilgili EN 12493 nolu standardı mevcuttur. Ülkemizdeki bazı firmalar maalesef toplumun mal ve can güvenliğini riske sokarak, ne ulusal ne de uluslararası hiçbir standartta yer almayan yöntemleri kullanarak taşıma tankı imal etmektedirler.'' Özbıyık, standart dışı tank üretiminin özellikle Irak'tan gelen yoğun LPG talebi üzerine gündeme geldiğine işaret ederek, şöyle devam etti 
     ''Konunun içinde ve bilincinde olmamız nedeniyle, üyesi bulunduğumuz Kazan ve Basınçlı Kap Sanayicileri Birliği aracılığıyla Sanayi ve Ticaret Bakanlığı'na 2 yıl önce başvurarak endişelerimizi dile getirdik. Ancak, bugüne dek hiçbir gelişme olmadı. Gaziantep'te olan olay bizim bahsettiğimiz, olmasını üzülerek bekliyor olduğumuz kazalardan bir tanesidir.'' Türkiye'de spiral kaynaklı borulardan bile LPG tankı imal edildiğine dikkati çeken Özbıyık, yollardaki LPG tankerlerinin bir bölümünün, her an patlamaya hazır birer bomba olduğunu öne sürdü. 
     
     ''DOLUM TESİSLERİ SORUNU ÇÖZER'' 

     Özbıyık, standart dışı üretilen tankerlere dolum tesislerinin LPG vermemesi gerektiğine kaydederek, şunları anlattı 
     ''LPG tankları ince daneli sactan yapılmalı, tozaltı kaynağı ile birleştirilmeli ve kaynağın röntgeni mutlaka çekilmelidir. Çünkü basınçlı bir tank yapıyorsunuz. Basit bir mazot tankı, su tankı yapmıyorsunuz. Bunun, bütün dünyada kullanılan ve bilinen standartları var. İşin çözümü, bu standartları tatbik etmek ve kontrol etmektedir. Bunun için samimi olarak gayret sarfetmek lazım. Sadece kontrol mekanizmalarını, ruhsat vermekle, tank kontrolüyle sınırlı tutmak ta yeterli değil. Bunun standardını en iyi bilen kurumlar dolum tesisleridir. Dolum tesisleri standart dışı tankerlere LPG vermezse bu iş kökünden çözülür.'' 
     
     "TANKIN KAYNAĞI İYİ YAPILMAMIŞ" 

     Gaziantep'teki patlamadan yaklaşık 2 saat sonra olay yerinde incelemelerde bulunduklarını açıklayan Özbıyık, tankın içinde dalgakıran bulunmadığını ve kaynaklarının iyi yapılmadığını tespit ettiklerini söyledi. Görgü tanıklarının olay yerinde duydukları patlama sesinin, tankın basınçla kaynak yerinden açılması sonucu olabileceğini söyleyen Başkan Özbıyık, kaynak yerlerindeki paslanmaya dikkat çekerek ekledi "İyi bir kaynakta pas oluşması mümkün değil" Gaziantep'in Dülükbaba ormanları mevkiinde önceki gün 73 FA 069 plakalı LPG yüklü tankerin patlaması sonucu, 15 kişi hayatını kaybetmişti. 
     
</TEXT>
</DOC>
