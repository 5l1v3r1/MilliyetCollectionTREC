<DOC>
<DOCNO> 362629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/spo13.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da olay var 
</HEADLINE>
<TEXT>


Kırmızı - Siyahlılar'ın yıldızı Shevchenko önceki günkü antrenman sonrasında Teknik Direktör Ancelotti ile tartıştı. Televizyona yansıyan olayda Ukraynalı golcü, "İstemiyorsanız çeker giderim" diye tehdit savurdu 

KAAN BORA 


İtalya Ligi'nde şampiyonluğun en büyük adaylarından Milan karıştı... Yeni sezon hazırlıklarını Milanello'daki tesislerinde sürdüren Kırmızı - Siyahlılar'ın yıldız golcüsü Andriy Shevchenko, Teknik Direktör Carlo Ancelotti önceki günkü antrenman sonrası hararetli bir tartışmaya girdi. Özel televizyon kanalı Skysport'un görüntülerine de yansıyan ve yaklaşık 25 dakika süren tartışma sonunda Ukraynalı süperstarın, "İstenmediğim yerde durmam. Beni istemiyorsanız açık söyleyin gideyim" diyerek tehdit savurduğu bildirildi. 
Ancelotti'nin yüzündeki plastik plakalar alınacak olan Sheva'yı ABD turnesine götürmeyip, Milano'da bırakma kararının tartışmanın patlamasında en büyük etken olduğu ifade edildi. Ayrıca Shevchenko'nun teknik ekip ve oyuncular arasında iletişim sorunu yaşandığına dair şikayetleri olduğu, kaptan Paolo Maldini'yi de takım üzerinde alınan kararlardan kendilerini bilgilendirmediği gerekçesiyle suçladığı kaydedildi. 

Gilardino imzaladı 
Chelsea'nin dolar milyarderi patronu ve yakın arkadaşı Roman Abramovich'in yaptığı yıllık 12 milyon Euro'luk teklifin de Ukraynalı golcünün aklını çelmiş olabileceği bildirildi. Sheva'nın gelecek sezon Londra ekibine gitmek için şimdiden zemin hazırladığı da kulislerde konuşuluyor. Bu arada Milan'ın 2 hafta önce Parma ile prensip anlaşmasına vardığı Alberto Gilardino resmi imzayı attı. Kırmızı - Beyazlılar 23 yaşındaki golcü için Parma'ya 20 milyon Euro ödeyecek. 5 yıllık kontrat yapılan Gilardino ise Milan'ı seçmesinin nedeni olarak, "Çünkü onlar Avrupa'nın en güçlüsü" diye açıkladı. 

Armstrong farkı korudu 

Fransa Bisiklet Turu'nun dün Mourenx - Pau arası koşulan 181 kilometre uzunluğundaki 16. etabında zafer İspanyol Oscar Pereiro'nun oldu. Yine aynı ülkeder Xavier Zandio ikinci sırayı alırken, İtalyan Eddy Mazzoleni de üçüncülükte kaldı. Genel klasmanda lider durumda bulunan Lance Armstrong, takipçileri Ivan Basso ve Rasmussen ile birlikte Pereiro'nun 3 dakika 24 saniye gerisinde 3. grupta finişe girdi. Sarı mayoyu elinde bulunduran ABD'li bisikletçi Basso ile 2 dakika 46 saniyelik farkı da korudu. Turun ilk kilometrelerinde bir seyircinin elindeki sert cisimle Kazak bisikletçi Andrey Kashechkin'in suratına vurması büyük tepki çekti. Bu olaya rağmen mücadeleye devam eden Kasheckhin'in kanayan burnuna yarış sırasında tampon yapıldı. Bitimine 5 gün kalan Tour de France'da bugün en uzun etap olan 240 kilometrelik Pau - Revel etabı yapılacak. 

Bahisler Souness'a 

Dünyaca ünlü bahis şirketi William Hill, Premier Lig'de bu sezon en erken kovulacak teknik direktör adayı olarak Emre'nin hocasını gösterdi 

İngiltere Premier Ligi'nin başlamasına daha haftalar var ama sezon için bahisler şimdiden açıldı. Dünyaca ünlü bahis şirketi William Hill, sezonun en çabuk gönderilecek teknik direktörleri arasında Greame Souness'ı favori olarak gösterdi. Emre Belözoğlu'nu Newcastle United'a transferinde başrolü oynayan İskoç çalıştırıcının ilk gönderilecek hoca olmasına 1'e 5 veriyor. 
Souness'ın en erken kovulacak hoca olarak gösterilmesine Newcastle kulübünün yapısı da destekliyor. Çünkü Siyah - Beyazlılar son yıllarda üç ünlü çalıştırıcı Kenny Dalglish, Ruud Gullit ve Bobby Robson'ın işine eylül ayından önce son vermişti. Bahislerde M.United Teknik Direktörü Alex Ferguson'un ilk gönderilecek çalıştırıcı olmasına 1'e 14, Arsenel Teknik Direktörü Arsene Wenger'e 1'e 66 ve Chelsea'nin başarılı hocası Jose Mourinho'ya da 1'e 100 veriyor. 

Denilson eve dönüyor 

Uzun süre Fenerbahçe'nin de transfer gündeminde kalan Denilson, ülkesi Brezilya'ya dönme kararı aldı. Real Betis ile yollarını ayıran Sambacı süperstarın, Cruzeiro ile prensip anlaşmasına vardığı ifade edildi. Yıldız oyuncunun menajeri Luiz Taveira, "Denilson ve Cruizeiro her konuda anlaştı. Şimdi Real Betis ile aradaki pürüzleri çözmeye çalışıyoruz. Bu sorunu halledersek, anlaşma sağlanacak" dedi. Transferin bir hafta içinde çözüme kavuşacağı ifade edildi. Geçen sezon Real Betis'te fazla şans bulamayan Denilson'un tekrar Brezilya Milli Takımı formasını giyebilmek amacıyla ülkesine dönüş kararı aldığı bildirildi. 

Real Madrid zorlanmadı 

ABD turnesini sürdüren Real Madrid, Los Angeles Galaxy ile yaptığı hazırlık maçını 2-0 kazandı. Home Depot Center'da tıklım tıklım dolu tribünler önünde oynanan karşılaşmada Owen, Eflatun - Beyazlılar'ı öne geçirdi. Real'in yeni transferi Uruguaylı Soldado bitime 15 dakika kala skoru ilan etti. Soldado Real formasıyla ikinci golünü attı. Maçta sakatlanan Beckham 58'de yerini Figo'ya bıraktı. İspanyol ekibi dün Çin'e geçti. 

Liverpool tur atladı 

Şampiyonlar Ligi 1. ön eleme turu ikinci maçında Liverpool, Galler'in zayıf takımı Total Network Solutions'u deplasmanda 3 - 0 mağlup etti. Son Şampiyon Liverpool galibiyete 26'da Fransız yıldızı Cisse ile ilk maçın yıldızı kaptan Gerrard'ın 85 ve 86. dakikalardaki golleriyle ulaştı. Galler'in 1200 nüfuslu köy takımı olan TNS, İngiltere'de oynanan ilk karşılaşmada da güçlü rakibine 3 - 0 mağlup olmuştu. 


</TEXT>
</DOC>
