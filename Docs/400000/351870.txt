<DOC>
<DOCNO> 351870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy23.html </URL>
<DATE> 2005/06/14/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım, Fransa Ulaştırma Bakanı ile görüştü... 
</HEADLINE>
<TEXT>

     46. Paris Havacılık Fuarı’na katılan Ulaştırma Bakanı Binali Yıldırım, bu akşam, Fransa Ulaştırma, Turizm ve Denizcilik Bakanı Dominique Perben ile görüştü. 
     Yaklaşık 1 saat süren görüşmede iki ülkenin ekonomik ilişkileri, Türkiye’nin AB süreci ve ulaştırma alanında yapılacak işbirliği konuları ele alındı. 
     Görüşmede, iki ülke bakanları, ulaştırma alanında yapılacak işbirliği alanları konusunda bir ufuk turu yaptılar. Binali Yıldırım, Perben’e Fransız yatırımcıların denizcilik ve limancılık konusunda Türkiye’ye daha fazla yatırım yapmaları çağrısında bulundu. 
     Yıldırım, Türkiye’de demiryolları, vagon, lokomotif projeleri, demiryollarının modernizasyonu konusunda iki ülkenin birlikte çalışabilecekleri mesajını verdi. 
     Bakan Yıldırım ayrıca, geçen hafta bakanlık görevine getirilen Perben’i kutladı. 
     
     ONUR AİR İÇİN TEŞEKKÜR 
     Görüşme sırasında Yıldırım, Onur Air havayollarına getirilen yasağın kaldırılması konusunda Fransız Adalet Bakanlığı’nın gösterdiği anlayışa ve çabaya teşekkür etti. 
     Turizm konusunun da gündeme geldiği görüşmede Yıldırım, bir yıl önceye oranla Fransa’dan Türkiye’ye giden turist sayısında önemli artış olmasından duyduğu memnuniyeti dile getirdi. 
     Bakan Yıldırım, Perben’i Türkiye’ye davet etti. 
     Yıldırım, yarın Paris Havacılık Fuarı’nda inceleme ve temaslarına devam edecek. 
     
</TEXT>
</DOC>
