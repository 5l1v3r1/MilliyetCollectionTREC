<DOC>
<DOCNO> 377748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko24.html </URL>
<DATE> 2005/09/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Akbil, yurtdışına açılıyor... 
</HEADLINE>
<TEXT>

     Hülya Çorakçı AA 

İstanbul'da 4.5 milyon kişinin kullandığı akıllı bilet sistemi Akbil , İstanbul Belediyeler Bilgi İşlem Sanayi ve Ticaret A.Ş.'nin Belbim teklifi uygun bulunursa, Güney Afrika demiryollarında da kullanılacak. 
     Belbim Genel Müdürü Adnan Şahin, Akbil'in, Türk mühendisler tarafından 1995 yılında üzerinde çalışılmaya başlanan bir sistem olduğunu ve 1996 yılından bu yana İstanbul'da yaygın şekilde kullanıldığını söyledi. 
     19 değişik otoriteye hizmet veren sistemin, toplu taşımacılıkta bilet entegrasyonunu sağladığını ve vatandaşın işini kolaylaştırdığını anlatan Şahin, Akbil'in ulaşımın yanı sıra başka uygulama alanlarında da kullanılabildiğini kaydetti. 
     Bugüne kadar 4.5 milyon kişinin Akbil edindiğini, bunlardan 2.5 milyonunun aktif olarak Akbil kullandığını belirten Şahin, Akbil'in toplu ulaşımın yanı sıra 16 uygulamaya destek verebildiğini, şirketler için personel devam kontrol sistemi, bekçi güvenlik sistemi ve otopark otomasyon sistemine uygun olduğunu anlattı. 
     Şahin, Akbil'in ulaşım dışı bu gibi amaçlarla da 40 bin kişi tarafından kullanıldığını bildirdi. 
     Akbil sisteminin İstanbul'un yanı sıra Türkiye'nin değişik illerinde de kullanılması için çalışma içinde olduklarını anlatan Şahin, Antalya ve Kocaeli Belediyeleri ile görüşmelerinin devam ettiğini, bu illerin de yakında Akbil sistemine geçebileceğini söyledi. 
     
     GÜNEY AFRİKA DEMİRYOLLARI İÇİN TEKLİF VERİLDİ 
     Akbil uygulamasının yurt içinde olduğu kadar, yurt dışında da kullanımı konusunda girişimleri bulunduğunu belirten Şahin, ''Akbil'in Güney Afrika'da demiryollarında kullanımına ilişkin teklif verdik. 15 milyon dolarlık proje teklifimizin kabul edilmesi durumunda Akbil sistemini Güney Afrika'ya taşıyacağız'' dedi. 
     Projeye, yazılım konusunda çözüm ortağı olarak girdiklerini anlatan Şahin, şunları söyledi 
     ''Güney Afrika devlet demiryolları çok büyük bir ağa sahip. Şu anda demiryolları için modernizasyon projesi üzerinde çalışıyorlar. Ülkede yerel firmalarla bir konsorsiyum oluşturuldu. Bu konsorsiyumun yazılım kısmını Belbim oluşturacak. Belbim'in Akbil uygulaması onlar tarafından çok uygun bulundu. Konsorsiyuma talip olduk. İlk verilen teklifler değerlendirildi. 17 firma girdi bu işe, 5 firma yeterlilik aldı. Yapılan çalışmalar sonucu teknik olarak en kıymetli firma, Belbim seçildi. Biz şu anda cevap bekliyoruz.'' Aynı zamanda Kazakistan'ın Almatı şehrinde de çalışmalar yaptıklarını anlatan Şahin, ''Belediye ile birlikte Akbil uygulamasının bir benzerini orada uygulamak için bir teklif verdik. Prensipte anlaştık, cevap bekliyoruz. Bunlar uluslararası projeler olduğu için çok kısa zamanda hayata geçemiyor'' diye konuştu. 
     
     ''AKILLI YOL VE DURAK SİSTEMİNE GEÇECEĞİZ'' 
     İstanbul'un en son teknolojiyi kullanabilmesi için sektördeki gelişmeleri yakından takip ettiklerini dile getiren Şahin, son olarak Japonya gezisi sırasında oradaki uygulamaları inceleme şansı yakaladıklarını anlattı. 
     Yakın bir zamanda ''Akıllı yol ve durak'' sistemine geçmeyi planladıklarını belirten Şahin, bu sistem sayesinde durakta bekleyen yolcuların, otobüsler hareket halindeyken otobüslerin nereden nereye gittiğini, kaç dakika sonra durakta olacaklarını gösteren sistemden yararlanabileceklerini söyledi. 
     Bu bilgiler ışığında gerekirse yeni seferlerin konulabileceğini, otobüsün farklı bir güzergaha kaydırılabileceğini anlatan Şahin, sistem konusunda çalışmalarının sürdüğünü belirtti. 
     
     SİNEMADA, MAÇTA AKBİL KULLANIMI 
     Adnan Şahin, 2005 yılı sonunda Akbil kullananların sayısını 5 milyona çıkarmayı hedeflediklerini bildirdi. 
     Akbil'in son bir yıl içinde İstanbul'da kullanımının yüzde 70 oranında arttığına işaret eden Şahin, bunun nedeninin bilet entegrasyonu ve kullanım kolaylığı olduğunu söyledi. 
     Akbil uygulamasını daha geliştirmek istediklerini belirten Şahin, ''aynı zamanda Akbil'i ön ödemeli biletin ötesinde, sosyal amaçlı kullanımı, sinema ve tiyatroda, futbol maçında kullanımı, meyve suyu makinelerinde, maaş ödemelerinde de kullanılabilmesi için çalışmalar yapıyoruz. Bunu da en kısa zamanda hayata geçirmeyi planlıyoruz'' dedi. 
     
</TEXT>
</DOC>
