<DOC>
<DOCNO> 358716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo25.html </URL>
<DATE> 2005/07/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
2012 Olimpiyatları'nı kaybeden Madrid'de büyük hayal kırıklığı... 
</HEADLINE>
<TEXT>

     2012 Yaz Olimpiyatları’na aday olan Madrid’in bugünkü seçimlerde elenmesi, İspanyol başkentinde büyük hayal kırıklığı yarattı. Ancak Madrid’in, Olimpiyatlara tekrar aday olacağı açıklandı. 
     2012 Olimpiyatları’na aday olan Madrid, Singapur’da yapılan 
     seçimlere Kraliçe Sofia, Başbakan Jose Luis Rodriguez Zapatero, Dışişleri Bakanı Miguel Angel Moratinos, Madrid Belediye Başkanı Alberto Ruiz Gallardon, Madrid Özerklik Yönetimi Başkanı Esperanza Aguirre ve Real Madridli futbolcu Raul Gonzalez gibi kalabalık grup tarafından temsil edildi. 2012 Olimpiyatları için yapılan seçimin 3. turunda Madrid’in elenmesi, delegasyonu ve İspanyol halkını üzüntüye boğdu. Madrid’in en büyük meydanı Plaza Mayor’da toplanan yüzlerce İspanyol, elendiklerini duydukları anda üzüntüye boğuldu ve bazıları gözyaşlarına hakim olamadı. İspanyollar, 2012 Olimpiyatları’nın Londra’da yapılacağını öğrenmeden meydandan ayrıldı. Bu arada Belediye Başkanı Gallardon, Madrid’in 2016 veya 2020 Olimpiyatları için yeniden aday olacağını açıkladı. "Daha fazla çalışmak için çok daha hırslıyız" diyen Gallardon, 2012 Olimpiyatları adaylığı için başlayan tüm projelerin sonuçlandırılacağını savundu. 
     
     PRENS ALBERT’İN GÜVENLİK SORUSU İSPANYOLLARI KIZDIRDI 
     Öte yandan Madrid’in adaylığının sunumu sonrasında Monaco Prensi Albert’in Madrid delegasyonuna "güvenliği nasıl sağlayacaksınız " şeklinde soru yöneltmesi, İspanya’da tepkiye yol açtı. 
     Televizyonlarda yapılan yorumlarda, Prens Albert’in 11 Martta Madrid’te meydana gelen terör saldırılarına atıfta bulunurmuş gibi güvenlik sorusu sormasında kasıt olduğu belirtildi. 
     Prens Albert’in sorusuna Başbakan Zapatero, "Hükümet’in öncelikli konusu, Olimpiyatlar’da sporcuların ve halkın tam güvenliğinin sağlanmasıdır" şeklinde yanıt vermişti. 
     
</TEXT>
</DOC>
