<DOC>
<DOCNO> 373812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonsiy08.html </URL>
<DATE> 2005/08/29/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
KESK Yüzde 15 zam iddiası aldatmaca 
</HEADLINE>
<TEXT>

     KESK, hükümetin, "en düşük ücretli kamu çalışanına yapılan artışın yüzde 15 olduğu iddiasının gerçeği yansıtmadığını" savundu. 
     KESK’ten yapılan yazılı açıklamada, KESK-AR tarafından yapılan çalışmaya göre, hükümetin gerçek ücret artışı önerisinin 2006 yılının birinci ve ikinci 6 ayları için yüzde 1.5 olduğu ifade edildi. 
     Açıklamada, bu önerinin en düşük ücretli kamu çalışanlarının maaşında birinci ve ikinci 6 aylarda 8.5’er YTL artış yarattığı belirtildi. 
     Ek ödeme almayan memurlara 2006 yılının birinci ve ikinci 6 ayları için önerilen 40’ar YTL’nin tazminatlara yansıyacağı için ek ödeme olduğu dile getirilen açıklamada, emekliliğe yansımayacak bu önerinin ücret adaletsizliğini gidermede de yetersiz kaldığı dile getirildi. 
     Açıklamada, ek ödeme almayan 1 milyon 377 bin kişiyi etkileyecek bu teklifin ücret artışından bağımsız değerlendirilmesi gerektiği savunulurken, "Bütçede bile tazminatlar ayrı, ücretler ayrı kalemde gösterilmektedir. Dolayısıyla maliyetleri farklı olan bu iki kalemi toplayıp yüzdelik artış vermek kamuoyunu aldatmaktır" denildi. 
     
</TEXT>
</DOC>
