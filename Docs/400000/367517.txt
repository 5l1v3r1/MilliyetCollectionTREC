<DOC>
<DOCNO> 367517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/siy03.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker ne istiyor 
</HEADLINE>
<TEXT>


BARKIN ŞIK Ankara 


Genelkurmay Başkanı Orgeneral Hilmi Özkök'ün "kısıtlanmış yetkiler" vurgusunun perde arkasında, AB'ye uyum kapsamında 2003'te sivilleştirilen MGK Genel Sekreterliği'nin bazı görev ve yetkilerinin ortadan kaldırılması da yatıyor. 
Genel Sekreterlik'te sekreterliğin her türlü makro planlamasını yapan Milli Güvenlik Siyaseti Başkanlığı ile psikolojik harek t birimi olan Toplumla İlişkiler Başkanlığı birimlerinin lağvedilmesinin ardından, teröre karşı tam koordinasyon içinde çalışma kabiliyetinde zaaf doğduğu kaydediliyor. 

İki komutan uyarmıştı 
Kara Kuvvetleri Komutanı Orgeneral Yaşar Büyükanıt birkaç ay önce, "Terörün düşük seviyeye indirgenmesi sonrası olağanüstü hal uygulamasının kalkmasından bazı yasaların değişmesine kadar bir dizi yeni durum ortaya çıktı. Yani terör örgütü üyelerinin sayısı 1999'daki rakama ulaşırken, biz 1999'daki mücadele gücünün gerisindeyiz. Bu çok tehlikeli" demişti. Genelkurmay İkinci Başkanı Orgeneral İlker Başbuğ da, Başbakanlık bünyesinde 'terörle mücadele birimi' kurulmasını önerdiklerini açıkladı. Ancak bu teklif hükümetçe kabul edilmedi. 
AB sürecinde son verilen "olağanüstü hal" uygulamasına bütün unsurlarıyla dönmenin mümkün olmadığı, ancak o dönemde kullanılan bazı yetkilerin kaldırılmasının terörist faaliyetlerin takibinde güçlük yarattığına da dikkat çekiliyor. OHAL döneminde kanunlar çerçevesinde alınabilen ve terörle mücadelede etkin olan bazı önlemler şöyle 
Kişilerin üstünü, araçlarını, eşyalarını aramak ve bulunacak suç eşyası ve delil niteliğinde olanlarına el koymak. Söz, yazı, resmi, film, plak, ses ve görüntü bantlarını ve sesle yapılan her türlü yayımı denetleyip gerektiğinde yasaklamak. Ruhsatlı da olsa her nevi silahın taşınmasını veya naklini yasaklamak. Kamu düzeni veya kamu güvenini bozabileceği kanısını uyandıran kişi ve toplulukların bölgeye girişini yasaklamak. Toplantı ve gösteri yürüyüşlerini yasaklamak, ertelemek, izne bağlamak veya yapılacağı yer ve zamanı tayin, tespit ve tahsis etmek, izne bağladığı her türlü toplantıyı izletmek, gözetim altında tutmak veya gerekiyorsa dağıtmak. 


</TEXT>
</DOC>
