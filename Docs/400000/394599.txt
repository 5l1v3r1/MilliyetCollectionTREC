<DOC>
<DOCNO> 394599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur10.html </URL>
<DATE> 2005/11/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Küçük Yusuf, iliğiyle ablasına hayat verecek... 
</HEADLINE>
<TEXT>

     Gaziantep'te, talasemi hastası iki ablasına ilik verebileceği ümidi ile dünyaya gelmesine karar verilen iki yaşındaki çocuğun iliği, ablalarından yalnız birisine uydu. Talasemi hastası 12 yaşındaki Firdevs, kardeşinden yapılacak ilik nakliyle hastalıktan kurtulacağı günü bekliyor. 
     Lütfiye Özdemir, kızları 16 yaşındaki Pınar ve 12 yaşındaki Firdevs'in talasemi hastası olduğunu belirterek, çocuklarının kurtulması için ilik naklinin zorunlu olduğunu söyledi. 
     Çocukları için uygun ilik bulunamadığını ifade eden Lütfiye Özdemir, şöyle dedi 
     ''Çocuklarımı kurtarabileceğimi düşünerek, bir bebek daha yapmaya karar verdik. Bu kararı vermem 2 yılımı aldı. Ya kızlarımı bebeğimden alınacak ilikle kurtaracaktım ya da talasemi hastası 2 kızım yanında aynı hastalığın pençesinde kıvranacak bir çocuğum daha olacaktı.'' Lütfiye Özdemir, hamilelik döneminde yapılan tahlillerde Yusuf'un sağlıklı olduğunun ve Yusuf'tan Firdevs'e ilik nakledilebileceğinin belirlendiğini ifade etti. 
     Tahliller sonrasında buruk sevinç yaşadığını ifade eden Lütfiye Özdemir, sözlerini şöyle sürdürdü 
     ''Ben Yusuf'tan ilik nakli yapılarak 2 kızımın da kurtarılabileceğini düşünmüştüm. Oysa Yusuf'un iliği, 16 yaşındaki kızım Pınar'ın iliğiyle uyuşmadı. Bu durumda oğlumdan alınacak ilik, kızlarımdan yalnızca Firdevs'in kurtulmasını sağlayacak. 
     İlik nakli için kızım Firdevs'in 12 yaşından gün almasını bekledik. Firdevs şimdi 12 yaşına girdi. İlik nakli için Hacettepe Üniversitesi Tıp Fakültesi'nden davet bekliyoruz. Her telefon çaldığında ilik nakli için hastaneden arandığımızı düşünüyor ve heyecanlanıyoruz.'' Eşinin sıhhi tesisatçı olduğuna ve ekonomik yetersizlik içinde bulunduklarını bildiren Lütfiye Özdemir, ''Sosyal güvencemiz yok. Yakınlarımız da bize ancak manevi destekte bulunabiliyor. İlik nakli için gerekli parayı nasıl bulabileceğimizi de bilemiyoruz'' diye konuştu. 
     Lütfiye Özdemir, kızları Firdevs ve Pınar'ın kurtulması için hayırseverlerden destek istedi. 
     12 yaşındaki Firdevs Özdemir de yaşadığı hastalıktan kurtulup diğer çocuklar gibi sağlıklı yaşamak, kanının değiştirilmesi sırasında acı yaşamaktan kurtulmak istediğini belirtti. 
     
</TEXT>
</DOC>
