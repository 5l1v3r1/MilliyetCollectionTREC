<DOC>
<DOCNO> 367507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/magazin/amag.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Masal gibi düğün 
</HEADLINE>
<TEXT>


Suudi Şeyh Yamani'nin kızı dün akşam Çırağan Sarayı'nda muhteşem bir düğünle evlendi. 3 gün 3 gece süren görkemli kutlamalara ve düğüne 1000 davetli katıldı 

ŞÜKRAN PAKKAN AHU ÇOŞKUN İstanbul 

Suudi Arabistan'ın eski petrol bakanlarından Şeyh Zeki Yamani'nin kızı Sarah Yamani ile Harvard Üniversitesi mezunu Malik Dahlan, dün akşam Çırağan Sarayı'nda görkemli bir törenle dünyaevine girdi. Türkiye'nin gündemine 3 gün 3 gece süren ihtişamlı kutlamalarıyla oturan düğüne, 1000'e yakın davetli katıldı. 

Gül ve Gönül de katıldı 
Düğün, sarayın terasında düzenlenen kokteyl töreniyle başladı. Dışişleri Bakanı Abdullah Gül ve Milli Savunma Bakanı Vecdi Gönül'ün de eşleriyle birlikte katıldığı gecede, İstanbul Valisi Muammer Güler, 8. Cumhurbaşkanı Turgut Özal'ın eşi Semra Özal ve İKÖ Genel Sekreteri Ekmeleddin İhsanoğlu da yer aldı. 
Düğün için sarayın bahçesi vaha görüntüsüne dönüştürülürken, masa örtülerinin Beyrut'tan getirildiği, süsleme için de çok sayıda özel hurma ve palmiye ağaçlarının kullanıldığı öğrenildi. Yağmur beklentisine karşı, Çırağan'ın balo salonları gece boyunca hazır tutuldu. Gelin ve damat, havanın kararmasıyla birlikte alana geldi. 
Mayruk imzalı gelinlik giyen gelinle damadın salona girmesiyle başlayan barkovizyon gösterisi gece boyunca sürdü. Arabistan'ın yerel kültürünü yansıttığı öğrenilen düğün menüsünde, alkollü içecekler yerine, mango, papaya gibi meyve suları ikram edildi. Düğünde Ortadoğu'nun çeşitli ülkelerinden sanatçılar da sahne aldı. Eşiyle dans ederek mutluluk tablosu çizen gelinin bazı şarkılara eşlik etmesi dikkat çekti. Düğünde, havai fişek gösteri de düzenlendi. 


</TEXT>
</DOC>
