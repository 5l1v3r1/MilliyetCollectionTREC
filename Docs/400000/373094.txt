<DOC>
<DOCNO> 373094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/soneko36.html </URL>
<DATE> 2005/08/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Güler Ilısu'daki gecikmenin kaybı 5 milyar dolar 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Ilısu Barajının yapımındaki gecikme nedeni ile yaklaşık 5 milyar dolarlık kayıp yaşandığını bildirdi. 
     Güler, CHP Antalya Milletvekili Feridun Baloğlu'nun yazılı soru önergesine verdiği yanıtta, Ilısu Barajı Projesinde DSİ Genel Müdürlüğü'nün Hasankeyf'e büyük öncelik verdiğini ve Hasankeyf'teki kazıların daha etkin ve hızlı bir şekilde yürütülebilmesi amacıyla her türlü mali ve teknik desteği sağlamaya çalıştığını belirtti. 
     Proje kapsamında, 1998 yılından bu yana DSİ Genel Müdürlüğü tarafından aktarılan ödenek toplamının yaklaşık 2 milyon 180 bin dolar olduğunu ifade eden Güler, şunları kaydetti 
     '' Ayrıca, bundan sonra da kredi anlaşması yürürlüğe girene kadar geçecek sürede milli bütçeden ayrılacak ödeneğin yanı sıra Hasankeyf'in kurtarılma çalışmalarında kullanılmak üzere kredi kapsamında 25 milyon Avro ayrılmıştır. 
     Sayın Başbakanımız tarafından verilen talimat gereği, DSİ Genel Müdürlüğü tarafından Hasankeyf'teki eserlerin restorasyonu çok özel olarak ele alınmaktadır. Gayemiz Türkiye'nin gururu olabilecek büyük bir barajı ülkemize kazandırırken, tarihi değeri olan ve çok büyük önem verdiğimiz Hasankeyf ilçemizin tarihi özelliğe sahip turistik bir ilçe olarak varlığını sürdürmesini sağlamaktır.'' Ilısu Barajı'nın ömrünün memba gelişmesiz olarak 325 yıl olduğunu ve yapımı halinde llısu Barajı'nda enerji üretiminin yılda 4 milyar kilovat saata ulaşacağını belirten Bakan Güler, llısu Barajı'na bağlı Cizre Barajı'yla birlikte bu rakamın yılda 5 milyar kilovat saat enerjiye ulaşacağını ifade etti. 
     Enerji Bakanı Güler, şunları kaydeti 
     ''llısu Barajı'nın yapılması ile sularla gelen sediment bu barajda tutulacağından llısu Barajı'ndan hemen sonra yapımı planlanmış olan 46 metre yükseklikteki Cizre Barajı ancak yapılabilir hale gelmektedir. llısu Barajı'nın yapılmaması durumunda Cizre Barajı 6 yılda tamamen sediment ile dolacak ve görev yapamaz hale gelecektir. Bu sebeple Ilısu ve Cizre barajları birlikte yapılması zorunlu olan ikili baraj sistemini oluşturmaktadır. 
     Bu iki projenin maliyeti yaklaşık 2,3 milyar dolardır. Bu iki projenin başlangıçtaki enerji üretim faydası yılda 336 milyon dolar olmaktadır. Eğer bu iki barajın inşaatları planlamalarında öngörüldüğü gibi 1990 yılında bitirilmiş olsa idi bugüne kadar geçen 14 yılda elde edilecek enerji geliri toplam 4,7 milyar dolar olacaktı. Bu barajlar yapılamadığı için 14 yılda 4,7 milyar dolar enerji geliri Basra Körfezi'ne akarak yok olmuştur. Halen her geçen sene 336 milyon dolar enerji geliri Körfeze akarak yok olmaktadır. Ek olarak Cizre Barajı'ndan gerçekleşecek sulamalar ile elde edilmesi planlanan yıllık 100 milyon dolar tarım geliri de heba olmaktadır. Bu sebeple zaman kaybetmeden bir an önce projenin inşaatına başlanması gerekmektedir.'' 
     
</TEXT>
</DOC>
