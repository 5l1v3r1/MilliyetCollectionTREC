<DOC>
<DOCNO> 387513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/siyaset/asiy.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Albaylık zorlaşıyor 
</HEADLINE>
<TEXT>


Askeriyenin yeni personel rejimine göre, yüzbaşılıktan sonra üst rütbeye terfi için yıl doldurmak yerine başarılı sicil aranacak. Bir yüzbaşı hiç terfi edemezse 47-48 yaşında yaş haddinden emekliye ayrılacak 

Barkın Şık - Ankara 


Türk Silahlı Kuvvetleri TSK , 2014'te uygulamaya geçeceği yeni personel rejiminin temel esaslarını belirledi. Yeni uygulamaya göre yüzbaşılıktan sonra üst rütbeye terfi için başarılı sicil gerekecek, orduya uzman çavuş olarak giren bir kişi de generalliğe kadar terfi edebilecek. 
Genelkurmay Personel Başkanlığı, TSK'nın yeni personel rejimine ilişkin temel esasları belirledi. "Kuvvet - 2014" adlı kuvvet yapısı çalışmaları kapsamında hazırlanan yeni sisteme göre, harp okulundan mezun olan teğmen, 15 yıllık mecburi hizmetini tamamlayana kadar "süre bekleme esasına" dayalı olarak sırasıyla teğmen, üsteğmen ve yüzbaşı rütbelerine yükselecek. 

Yüzbaşılıkta elenecekler 
Yüzbaşılıktan binbaşılığa terfi edecekler için de bir üst rütbedeki kadro ihtiyacı belirleyici olacak. Kadro açığı kadar başarılı personel üst rütbeye terfi edecek ve geriye kalanlar yüzbaşı rütbesinde beklemeye devam edecek. Bir yüzbaşı hiç terfi edememesi durumunda 47 - 48 yaşında yaş haddinden emekliye ayrılacak. Binbaşılığa terfi edenlerin yarbaylığa, yarbaylığa terfi edenlerin albaylığa yükselmesinde de üst rütbedeki kadro açığı dikkate alınacak ve yine başarılı isimler üst rütbeye terfi edecek. Diğerleri ise yine aynı rütbede bekleyecek. 

Generaller gençleşecek 
Yeni sistemin hayata geçmesiyle Harbiye'den mezun olan herkesin 23. yıl sonunda albay rütbesine otomatik olarak yükselmesi son bulacak. Yeni personel rejimiyle TSK daha da gençleştirilerek general ve orgeneral olma yaşları da aşağıya çekilecek. Şimdiki sistemde, harp akademisini bitirip kurmay olan bir subay 3 yıl kıdem alıyor. Bu kişinin erken terfisi yoksa 20. yılın sonunda albay oluyor, 25. yılın sonunda da generalliğe terfisi Yüksek Askeri Şura'da görüşülüyor. 
Yeni düzenlemelerle master ve doktora programlarını tamamlayanlar program başına 1 yıl erken terfi alacak. 2 yıl da sicilden erken terfi imkanı bulunacak. Bu durumda, harp akademisini bitirip söz konusu terfilerin hepsini alan bir kişi 21. yıl sonunda general olmak şansını yakalayacak. 

Çavuşlara general olma yolu açıldı 

Türk Silahlı Kuvvetleri'nde önümüzdeki dönemde sisteme uzman çavuş olarak giren kişinin de general olma şansı bulunacak. Uzman çavuş, eğitim düzeyini yükseltmesi ve sicilinin uygun olması durumunda önce astsubaylığa, ardından da subaylığa yükselebilecek. Bu kişinin harp akademisini de tamamlaması durumunda generallik için önü açılacak. ABD'de söz konusu aşamaları geçerek general olan isimler bulunuyor. 

Mevcut terfi sistemi ve bekleme süreleri 

Şimdiki sistemde süre bekleme esasına göre terfiler şöyle gerçekleşiyor 
Teğmen Bekleme süresi 3 yıl 
Üsteğmen Bekleme süresi 6 yıl 
Yüzbaşı Bekleme süresi 6 yıl 
Binbaşı Bekleme süresi 5 yıl 
Yarbay Bekleme süresi 3 yıl 
Albay Bekleme süresi 7 yıl 


</TEXT>
</DOC>
