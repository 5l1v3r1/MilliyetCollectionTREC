<DOC>
<DOCNO> 384524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy13.html </URL>
<DATE> 2005/10/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
TBMM'nin 3 yıllık bütçesi karara bağlandı 
</HEADLINE>
<TEXT>

     TBMM’nin 3 yılık bütçesi karara bağlandı. 
     TBMM Başkanlık Divanı, Meclis Başkanı Bülent Arınç başkanlığında toplandı. Toplantıda, Meclis bütçesinin yanı sıra gündemdeki çeşitli konulara ilişkin kararlar alındı. 
     Alınan bilgiye göre, 3 yıllık bütçe uygulamasına geçileceği için TBMM’nin de 3 yıllık bütçesi belirlendi. Buna göre, 2006 yılı bütçesi 362 milyon 8, 2007 yılı 343 milyon 589, 2008 yılı bütçesi ise 326 
     milyon 976 bin YTL olarak karara bağlandı. 
     Toplantıda, Meclis’in araç ihtiyacının nasıl karşılanacağı da ele alındı. Meclis’e 50 araç alımına karar verilirken, bunun 25’inin kendi bütçesinden, 25’inin ise Milli Saraylar’da çalışan personelin maaşının İş Bankası’na yatırılması karşılığında İş Bankası’nın hibe edeceği 650 milyar liradan karşılanması kararlaştırıldı. İş Bankası’nın hibesiyle alınacak araçların vergisi, Meclis tarafından ödenecek. 
     Bu arada, alınacak araçların markası konusu kesinlik kazanmadı. 
     Meclis Başkanı Arınç, tercihini Passat’tan yana kullanırken, üyelerin büyük bölümü Volvo istedi. Araçların markasının, araştırma yapıldıktan sonra belirlenmesi kararlaştırıldı. 
     Kampus içindeki doktorluk binasının yıkılarak, yerine Genel Sekreterlik hizmet ve arşiv, kütüphane ve araştırma ile jeneratör binası yapılması da benimsendi. Bu binaların projeleri için yarışma açılacak. 
     TBMM İdare Amiri Erdoğan Yetenç, toplantıda, Meclis’e ait İstanbul’daki misafirhanelerin ihtiyacı karşılamadığını, bunun için başka bir çözüm bulunması gerektiğini söyledi. 
     Bu konuda daha önce de şikayetlerin alındığı hatırlatılarak, İstanbul Beşiktaş’ta Çay-Kur’a ait misafirhanenin satın alınmasına karar verildi. 
     Toplantıda, Belçika, Slovenya, Macaristan, Malezya parlamentoları ile Fransa ve Kaliforniya senatolarından heyetlerin Meclis tarafından davet edilmesi de kararlaştırıldı. 
     Başkanlık Divanı’nda, bazı milletvekillerinin hastalık ve diğer mazeretleri nedeniyle izinli sayılmaları da kabul edildi. 
     Öte yandan, toplantıda, kampus içindeki tesislerin durumu da ele alındı. 
     TBMM Başkanvekili Ali Dinçer, kampus içinde 500 dönüm arazi bulunduğunu, bunun 300 dönümünün yeşil alan olduğunu hatırlatarak, kalan 200 dönümün bir bütün olarak değerlendirilmesi gerektiğini savundu. Meclis’in mimari yapısının bozulmaması için bunun şart olduğunu kaydeden Dinçer, bu düzenlemeler sırasında askeri taburun konumunun yeniden belirlenebileceğini söyledi. Dinçer, kampus içindeki lojmanların da yeni düzenlemede Meclis dışına çıkarılabileceğini ifade etti. 
     Meclis Başkanı Bülent Arınç da Dinçer’in sözleri üzerine, milletvekillerinin daha rahat çalışacağı mekanların yapılmasını istediğini belirterek, bu yöndeki görüşlerini daha önce ifade etmesine karşılık, konunun askeri taburla ilişkilendirildiğini söyledi. Arınç, bu tür polemiklerden rahatsız olduğunu kaydederek, "Önemli olan, bir ihtiyacın giderilmesi, bir işin doğru yapılmasıdır" dedi. 
     
</TEXT>
</DOC>
