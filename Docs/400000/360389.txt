<DOC>
<DOCNO> 360389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sondun67.html </URL>
<DATE> 2005/07/12/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
El Arabiye "İran'da rehin alınan güvenlik ajanının başı kesildi" 
</HEADLINE>
<TEXT>

     El Arabiye televizyonu, İran’da adı daha önce fazla duyulmamış bir örgütün, geçen ay kaçırdığı bir güvenlik ajanının başını kestiğini duyurdu. 
     El Arabiye, kendilerini "İran’da Sünni Mücahitler için Allah’ın Askerleri Örgütü" olarak tanıtan grubun, kimliğini İranlı güvenlik ajanı Şahap Mansuri olarak açıkladıkları rehinenin başının kesilmesinin görüntülerinin yer aldığı bir video kaset gönderdiğini ancak rehinenin öldürülmesinin görüntülerini yayınlamayacaklarını belirtti. 
     Televizyonda sadece, maskeli bir adamın gözleri bağlı rehineyi yere iterken ve bir başka kişinin bıçakla rehineye yaklaşırkenki görüntüleri yayınlandı. 
     El Arabiye televizyonu, 20 Haziran’da, kendilerini "Allah’ın Askerleri Örgütü" olarak tanıtan ve İranlı güvenlik görevlisini kaçırdığını söyleyen grubun gönderdiği bir video kaseti yayınlamıştı. 
     Bu kasette, İranlı yetkililerin, hapisteki üyelerini serbest bırakmaması durumunda "rehinenin başının yeni seçilecek cumhurbaşkanına hediye olarak gönderileceği" ifadeleri yer almıştı. 
     İlk turu 17 Haziran’da yapılan İran cumhurbaşkanlığı seçiminin ikinci turu 24 Haziran’da yapılmıştı. 
     İranlı yetkililer tarafından haberle ilgili bir açıklama yapılmadı. 
     
</TEXT>
</DOC>
