<DOC>
<DOCNO> 381904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko28.html </URL>
<DATE> 2005/09/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mustafa Koç Yabancı sermaye, Türk ekonomisinin en önemli yapı taşı 
</HEADLINE>
<TEXT>

     Koç Holding Yönetim Kurulu Başkanı Mustafa Koç, yabancı sermayenin, Türkiye ekonomisinin en önemli yapı taşını oluşturduğunu söyledi. 
     Koç Topluluğu'na bağlı bayiler toplantısına katılmak üzere Çanakkale'ye gelen Mustafa Koç, Vali Süleyman Kamçı'yı makamında ziyaret etti. 
     Burada gazetecilerin sorularını yanıtlayan Koç, yabancı sermayenin Türkiye'de son iki yılda ise ciddi bir ivme kazandığını belirtti. 
     Yabancı sermayedeki istikrarlı gidişin bu şekilde devam etmesini umut ettiklerini ifade eden Koç, ''Yabancı sermaye ile ilgili olumlu gelişmeler yaşanırken, bir takım yanlış anlamalar ve tereddütler kamuoyuna yansıyabiliyor. Algılamalar da yanlış şekilde yönlendiriliyor. Bunlar da işin bir parçası. Bu sürecin, sancılı olması gayet doğal. Türkiye kararlılıkla, bu şekilde ilerlemek zorunda.'' 
     
     YAPI KREDİ HİSSELERİ 
     Koç ayrıca, Yapı Kredi Bankası'nın 57.4 hisssesinin Koç Grubu'na geçmesiyle ilgili hiç bir pürüz kalmadığını belirtti. 
     Galataport'un ihalesinin ise gayet şeffaf şekilde yapıldığını ifade eden Koç, ''herkes şartnameyi alabilirdi. Ödeme koşulları da baştan beri belliydi'' dedi. 
     
</TEXT>
</DOC>
