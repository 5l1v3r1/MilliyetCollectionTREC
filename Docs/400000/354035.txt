<DOC>
<DOCNO> 354035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonsiy05.html </URL>
<DATE> 2005/06/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Papa Türkiye'ye kuşkuyla yaklaşıyor 
</HEADLINE>
<TEXT>

     Katolik dünyasının ruhani lideri Papa 16'ncı Benedikt, papa seçilmesinden sonra yazdığı kitabında, Türkiye'nin Avrupa Birliği üyelik sürecine de değindi. Papa kitabında, Türkiye'nin Hıristiyan kökenlere sahip olmadığına vurgu yapıyor. 
     Papa 16'ncı Benedikt, 'Kültürler Krizinde Benedikt Avrupası' L'Europa di Benedetto nella crisi delle culture adını taşıyan ve yarın basına tanıtılacak kitabında, Türkiye'nin Avrupa ülkelerinin aksine Hıristiyan kökenlere sahip olmadığına işaret ediyor. 
     İtalya'daki özel haber ajanslarından Apcom'un haberinde, "Papa, Türkiye'nin Avrupa Birliği'ne girişi konusu üzerinde düşünmeye davet ediyor" başlığını kullandı. 
     
     Avrupa kimliği 
     Habere göre Papa, Türkiye'nin ait olduğu alan için, "Hıristiyan kökenlere sahip olmayan, İslam kültüründen etkilenmiş bir ülke, daha doğrusu kültürel bir ortam" ifadesini kullanıyor. 
     Papa 16'ncı Benedikt, "Avrupa'nın kimliğini, sadece aynı aydınlanmacı kültürün içerik ve normları belirleyebilir. Bu kriterleri kendi kriterleri haline getiren her ülke Avrupa'ya ait olabilir" diyor. 
     
</TEXT>
</DOC>
