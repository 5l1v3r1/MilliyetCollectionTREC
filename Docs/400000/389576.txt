<DOC>
<DOCNO> 389576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo28.html </URL>
<DATE> 2005/10/25/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şahin İstifalar resmiyet kazanırsa, ligin durdurulması gerekir... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, tahkim kurulu üyelerinin istifalarının resmiyet kazanması halinde lig maçlarının durdurulması gerektiğini savundu. 
     İbrahim Şahin, AA muhabirine yaptığı açıklamada, Kulüpler Birliği Başkanı İlhan Cavcav'ın dün düzenlediği basın toplantısında, tahkim kurulundan istifa eden üyelerin ifadelerine dayanarak açıkladığı istifa gerekçesinin kendilerini hayrete ve endişeye sevk ettiğini bildirdi. 
     Şahin, şunları söyledi 
     ''Daha önce kamuoyunda bu kurullar hakkında çeşitli söylentiler de çıkıyordu ve bu konunun futbolumuzu yönetenler tarafından kamuoyunu tatmin edecek şekilde açıklanmasını istiyorduk. Gelinen bu noktada bu kurulların çalışmalarının sayın Cavcav'ın belirttiğine göre bizzat federasyon üst düzey yetkilileri tarafından baskı altına alınarak yönlendirilmeye çalışıldığı anlaşılmıştır'' dedi. 
     ''Kamuoyuna yansıyan tahkim kurulu üyelerinin istifaları resmiyet kazanırsa Turkcell Süper Ligi maçlarının durdurulması gerekmektedir'' diyen Şahin, şöyle devam etti 
     ''Çünkü Trabzonspor'un 2 futbolcusunun tahkimden karar bekleyen cezai uygulamaları vardır ve bu uygulamalar nedeniyle Trabzonspor ve benzer kulüpler mağdur olabilir. Aslında görev süresini 1,5 yıla taşıyan federasyon ve kurulları, yaptıkları uygulamalarla kamuoyuna yansıyan belirsizliklerden dolayı kendisini de sorgulamalıdır. Bize göre tahkim kurulunun seçimi için yapılacak genel kurul, federasyonun bütün kurallarının ve yönetim kurulunun da yeniden seçileceği bir genel kurula dönüştürülmelidir. Uzunca süredir 10 milyonluk Trabzonspor camiası önünde güvenini kaybetmiş bu federasyonun seçim kararı alması ve bütün kesimleri kucaklayacak yeni bir federasyonun oluşmasına imkan sağlayacaktır. Bu durumun mevcut federasyonumuzun Türk futboluna en önemli katkılarından biri olacağı kanısındayım.'' 

     
</TEXT>
</DOC>
