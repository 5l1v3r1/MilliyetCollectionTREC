<DOC>
<DOCNO> 386167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sontur29.html </URL>
<DATE> 2005/10/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kaçırılan polisin Eskişehir'deki babası tedavi altında 
</HEADLINE>
<TEXT>

     
     Saadet KEFAL ESKİŞEHİR, DHA 
     
ŞIRNAK’ta teröristler tarafından geçen pazar günü kaçırılan polis memuru Hakan Açıl’ın Eskişehir’de oturan ve dün kalp spazmı geçirerek hastaneye kaldırılan babası Muhammer Açıl’ın sağlık durumunun iyiye gittiği bildirildi. 
     Evli 4 çocuk babası işçi emeklisi 55 yaşındaki Muhammer Açıl, evinde oğlunun kaçırılması ile ilgili televizyonda yayınlananan haberi izlerken kalp spazmı geçirmişti. Yakınları tarafından Eskişehir Yunus Emre Devlet Hastanesi’ne götürülen Muhammer Açıl, Kroner Yoğun Bakım Ünitesi’nde tedavi altına alınmıştı. 
     Yunus Emre Devlet Hastanesi’nde görevli kardiyoloji uzmanı Dr. Yusuf Erzurum, Muhammer Açıl’ın gögüs ağrısı ve göğüste yanma şikayeti ile hastaneye geldiğini belirtti. Dr. Erzurum, Açıl’ın aşırı stres ve üzüntüye bağlı kalp spazmı geçirdiğini ifade ederek, Daha önce kalp rahatsızlığı bulunan ve 3 ay önce de anjio yaptığımız Muhammer Açıl’ı kroner yoğun bakım ünitesine yatırdık. Hastamız bir gece burada kaldı. Durumu iyiye gidince de kroner yoğun bakım ünitesinden çıkartıp servise aldık. Hasta, bir-kaç gün daha gözetimimiz altında tutulacak. Ancak hastanın kalp damarında tahribat oluşmuş. Hasta, üzüntü ve stresten uzak kalmalı. Aksi halde yaşamı tehlikeye girebilir'' dedi. 
     Baba Muhammer Açıl ise, oğlunun sağ döneceğine inandığını belirterek, Hakan’a kavuşacağım günü sabırsızlıkla bekliyorum'' dedi. 
     
</TEXT>
</DOC>
