<DOC>
<DOCNO> 364962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/guclu.html </URL>
<DATE> 2005/07/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Büyük kentlere takılıp kalmayın 
</HEADLINE>
<TEXT>



Tercih sıralaması ile ilgili her gün yüzlerce soru geliyor. En çok sorulan sorulardan birisi de hangi üniversiteler daha iyi şeklinde. Bugün, işte bu konuya açıklık getirmek istiyoruz. 
Türkiye'deki neredeyse tüm üniversitelere defalarca gitmiş, 30'u aşkın ülkenin üniversitelerini de yakından tanıma olanağı bulmuş biri olarak, şunu gönül rahatlığıyla söyleyebilirim Ülkemizde Avrupa ve ABD standartlarında en 20 üniversite var. 
Nasıl ki Almanya, Fransa, İngiltere ve Amerika'daki üniversitelerin tümü çok iyi değilse, Türkiye'dekilerin de hepsini aynı kefeye koymak mümkün değil. 
Sıralama yaparken, üniversite tercihinden çok fakülte tercihine yönelmeniz daha isabetli olacaktır. Çünkü, tıpkı Batılı ülkelerde olduğu gibi ülkemizdeki üniversitelerin de bütün bölümleri aynı standartta değil. Örneğin mühendislikte çok başarılı olan bir üniversite, sosyal bilimlerde dökülebiliyor. 
Devlet üniversiteleri gibi vakıf üniversiteleri arasında da büyük uçurumlar var. İçlerinde çok donanımlı olanlar da var. Denize nazır, diploma hazır mantığıyla hareket edenler de var. Bu yüzden, hem devlet üniversitelerini, hem vakıf üniversitelerini, hem de başta KKTC olmak üzere yurtdışı seçenekleri değerlendirirken çok dikkatli olmanız gerekiyor... 
Ankara, İstanbul, İzmir gibi büyük kentlerde öğrenci olmanın avantajları kadar, dezavantajları da bulunuyor. Bu nedenle, üniversite seçimi yaparken Anadolu'daki kampus üniversitelerini de göz önünde bulundurmalısınız. Sadece eğitim kadroları ile değil, sosyal altyapıları ile de büyük kent üniversitelerine nal toplatan güzide üniversitelerimiz bulunuyor. İstanbul'da, Ankara'da, İzmir'de sıradan bir bölümde okumaktansa, aynı puanla bu üniversitelerden birisine gidip, size çok daha iyi bir gelecek sunabilecek bölümlere girebilirsiniz. 
Anadolu'daki üniversiteler listesine göz attığımda Akdeniz'i, Anadolu'yu, Atatürk'ü, Çukurova'yı, Erciyes'i, Gaziantep'i, Gaziosmanpaşa'yı, İnönü'yü, Karadeniz Teknik'i, Kocaeli'yi, Mersin'i, Ondokuz Mayıs'ı, Osmangazi'yi, Sakarya'yı, Selçuk'u, Uludağ'ı ve diğerlerini görmezlikten gelmek büyük hata olur. 
Örneğin tıpta Antalya, Bursa, Kocali, Trabzon, Isparta, mühendislikte Sakarya, Kocaeli, Gaziantep, iletişim ve sosyal bilimlerde Eskişehir ve Konya, her yönü ile iddalı konumdalar. 
Gelişmekte olan genç üniversitelerimiz de dahil hiçbir üniversitemize haksızlık etmek istemem. Hemen hepsinin çok iyi olduğu en az bir ya da iki bölüm var. Vakıf üniversitelerine gelince, puanlarına mutlaka bir alt sınır getirmeleri gerekiyor. Çok düşük puanlara, çok büyük ünvanlar veriyorlar. Eğitim kaliteleri çok iyi olanlar kadar, öğencisine çok fazla birşey kazandırmayanlar da var. Onun ayrımı ve tercihi de size kalmış. 
Siz siz olun, tercih listenize aldığınız her fakülteyi, tıpkı ilk tercihiniz gibi en ince ayrıntısına kadar tek tek sorgulayın. Mezuniyetten sonrasını düşünün. Önemli olanın diploma değil, kazanacağınız birikim ve yetenekler olduğunu sakın unutmayın. 
Tüm üniversitelerin internet siteleri ve iletişim adresleri var. Şu anda size ilgi göstermeyenler, öğrenciyken hiç göstermezler. Bir bir arayın, konuşun, sorgulayın, zorlayın. Karar sürecinizi etkileyecek çok enteresan durumlarla karşılaşacaksınız... 


ALO DESTEK HATTI 
Abbas Güçlü'ye sorularınızı haftaiçi 11.30 - 13.30 saatleri arasında 0212 505 63 21 nolu telefondan canlı olarak sorabilirsiniz. 



</TEXT>
</DOC>
