<DOC>
<DOCNO> 394251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/guncel/axgun01.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteden yakalanan ihbarcı polise bak 
</HEADLINE>
<TEXT>


Eski müdürünün hayat kadınlarıyla çekilen görüntüsünü ortaya çıkaran polis, çete operasyonunda gözaltına alındı 

HASAN KIRMIZITAŞ, MEHMET BULUT Gaziantep DHA 

Gaziantep'te sanayici Ünal Dabanıyastı'nın öldürülmesi, kardeşi Şıh Mehmet Dabanıyastı'nın da yaralanması olayına karıştıkları iddia edilen 14 kişi gözaltına alındı. 
Örnek Makina'nın sahipleri Dabanıyastı kardeşlere düzenlenen saldırının ardından çalışma başlatan polis, 9 Kasım'da Gaziantep ve Mersin'de eşzamanlı düzenlediği "Seher Yıldızı" adlı operasyonda 14 kişiyi gözaltına aldı. 
Gaziantep Emniyet Müdürü Ali Yılmaz, 1'i kadın 14 kişinin, "Haksız ekonomik menfaat temin etmek amacıyla silahlı örgüt kurmak", "örgüt faaliyeti kapsamında kasten adam öldürmek", "örgüt faaliyeti kapsamında kazanç amacıyla fuhuş yaptırmak" suçlarından gözaltına alındığını açıkladı. 
Yılmaz, zanlılar arasında Gaziantep Emniyet Müdür Yardımcısı Hüseyin Mazlum Kırmızı'nın bağ evinde 2 Rus hayat kadınıyla çekilen uygunsuz görüntülerin CD'sini dönemin Emniyet Müdürü Abdullah Bolcu'ya vererek soruşturma başlatılmasını sağlayan, ardından da istifa eden polis memuru Mehmet Şahan'ın da bulunduğunu söyledi. 
Yılmaz, zanlılarla birlikte 2 silah ve 110 mermi ele geçirildiğini, 2 kişinin de arandığını belirtti. 



</TEXT>
</DOC>
