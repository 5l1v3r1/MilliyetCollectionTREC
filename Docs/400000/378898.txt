<DOC>
<DOCNO> 378898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun20.html </URL>
<DATE> 2005/09/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Lagendijk Umarım hükümet orduyu kontrol etmeye çalışır 
</HEADLINE>
<TEXT>

     BRÜKSEL ANKA 

TBMM-AP Karma Komisyonu Eş Başkanı Joost Lagendijk, Kürtlerin tek çıkış yollarının şiddet değil, politik sistemde yer almak olduğunu kavrayacak kadar akıllı olduklarını belirterek, "Umarım hükümet orduyu kontrol etmeye çalışır. Çünkü orda da çatışmadan başka birşey istemeyenler var" dedi. 
     Lagendijk, bir grup Türk gazetecinin sorularını yanıtlarken, Güneydoğu’da olup bitenlerden çok endişelendiğini bildirdi. Başbakan Recep Tayyip Erdoğan’ın Diyarbakır’daki açıklamalarının kendisini çok heyecanlandırdığını belirten Lagendijk, "Çünkü orada söyledikleri birer dönüm noktasıydı" dedi. Ancak henüz bir gelişme görmediklerine ve çatışmaların devam ettiğine dikkat çeken Lagendijk şunları söyledi 
     "Kürt radikalleri ve Kürk milliyetçileri de karşılıklı birbirlerini provoke ediyorlar ve durum kötüleşiyor. Umarım hükümet olayları kontrol altında tutabilir. Komplo teorilerine girmeden hem PKK’nın hem de Türk milliyetçilerinin bu provokasyonlardan çıkarı var. Bu durumu büyüterek hükümet işini yapamıyormuş gibi bir hava yaratılarak AB’de kötü bir izlenim oluşturulmak isteniyor. 
     Umarım bu amaca ulaşamazlar. Kürtler tek çıkış yollarının şiddet olmadığını, onun yerine politik sistemde yer almak olduğunu kavrayacak kadar akıllılar. Umarım hükümet orduyu kontrol etmeye çalışır. Çünkü orda da çatışmadan başka birşey istemeyenler de var ve bence bunun Türkiye’ye bir faydası yok." 
     
     "PKK’NIN SONU OLUR" 

     PKK’nın Kürtlerin siyasal sisteme dahil olmasını istemediğini vurgulayan Lagendijk, "İstemiyor çünkü bu PKK’nın sonu demek. Şiddet kullanmaya alışık olanlar barış istemezler" dedi. 
     Kürtlerin kendilerini temsil edecek yeni liderler, yeni siyasi partiler çıkarmalarını umduğunu açıklayan Lagendijk, Hatip Dicle, Osman Baydemir gibi isimlerin potansiyel liderler olduğunu, ancak şu ana kadar liderliği ele alacak adım atmaya korktuklarını ya da istemediklerini söyledi. Bu insanlarla Avrupa parlamentosu içinde iletişim kurulması gerektiğini vurgulayan Lagendijk, "Size söylediklerimi bu insanlara da söyleyeceğim. Bazıları bu mesajdan hoşlanmayacaklar çünkü Öcalan’a çok yakınlar ama Kürtleri başka çözümlere yönlendirecek insanlar da var" dedi. 
     Lagendijk, Kürt sorununun çözülmemesinin AB’ye girişte sorun olabileceğini ve çözümün Türkiye’nin yararına olacağını bildirdi. Lagendijk, "Çözüm belki gelecek yıl olmayabilir ama, gelecek 10 yılda olabilir" diye konuştu. 
     
     "YÜZDE 10’LUK BARAJ YÜZÜNDEN İMKANSIZ" 

     Geçmişte Avrupa’da PKK’ya karşı büyük sempati olduğunu ifade eden Lagendijk, ancak son birkaç yıldır silahlı mücadeleye devam etmek isteyenlerin destek bulamadığını söyledi. Ancak Kürt siyasi partilerin büyük destek bulunduğunu belirten Lagendijk, bu partilerin parlementoya ve Türk siyasi sistemine girmesinin desteklendiğini belirterek, "Ancak siyasi arenaya katılabilmeleri yüzde 10’luk baraj yüzünden imkansız" dedi. 
     Diyarbakır’da özel bir televizyonun Kürtçe yayın yapmasının hem Kürtlere hem Avrupa’ya önemli bir mesaj verebileceğini savunan Lagendijk, şunları söyledi 
     "Bu yaptığı farklı, söylediği farklı olan Kürtleri de pasifize edicektir. Kürt probleminin 1-2 yılda çözülebilecek basit bir problem olduğunu düşünmüyorum. Aynı zamanda Kürtlerin de yeni duruma adapte olması gerekir. Silahlı çatışmaya son noktayı koyun. Öcalan geçmişte kaldı, umarım Türk demokrasisi çerçevesinde hareket edecek yeni Kürt siyasi liderleri çıkar." 
     
     "ÖCALAN’IN NE DEDİĞİNE ÇOK BAKIYORLAR" 

     Lagendijk, parlemtoya Kürtlerin haklarını koruyacak bir siyasi partinin girmesinin, işlerin normalleşeceği bir atmosfer yaratacağını savunarak, "Bu 5-10 yıl alabilir. Bu sadece Türk hükümetine değil, Kürt güçleri ve liderlerine de bağlıdır. Geçmişi geride bırakmak onlara bağlıdır ancak şu an bunun gerçekleştiğini görmüyoruz. Öcalan’ın ne dediğine çok fazla bakıyorlar" dedi. İleride dönmek isteyenler için bir af yasasına ihtiyaç olacağını belirten Lagendijk, kimsenin Türkiye’nin bir günde bütün tutukluları serbest bırakmasını beklemediğini de ifade etti. 
     
     "KÜRTLER YENİ DÖNEM BAŞLADIĞINI İDRAK EDEMİYOR" 

     AB’deki hiç bir hükümetin PKK’yı ne politik ne de siyasi olarak desteklemediğini savunan Lagendijk, AB’nin parlementosu, konseyi ve komisyonuyle Kürtlerin ileriye bakmasını istediğini bildirdi. Lagendijk, Kürtlerin çoğunluğunun da PKK’nın yeniden şiddete başlamasını istemediğini vurgulayan Lagendijk, "İnsanlar siyasi çözüm istiyorlar. Bunun için de siyasi liderlere ihtiyaç var. 
     Ancak Kürtler yeni bir dönem başladığını idrak edemiyorlar. 
     Bu yeni dönemde PKK’ya ihtiyacınız yok" dedi. Lagendijk, PKK’nın, tam üyelik müzakereleri başladığında tamamen izole olacağını, dağda sıkışıp kalacağını ileri sürdü. 
     
     "EN APTALCA ŞEY" 

     Yazar Orhan Pamuk hakkında dava açılmasının şu anda yapılabiilecek "en aptalca şey" olduğunu savunan Lagendijk, Orhan Pamuk davasının 3 Ekim öncesi gündeme gelmesinin de bir tesadüf olmadığını, Türkiye’nin üyelik müzakerelerine başlamasını engellemek amacıyla yapılmış bir provokasyon olduğunu ileri sürdü. Bu durumun Türkiye karşıtlarının elini güçlendirdiğini anlatan Lagendijk, "Türkiye içindeki AB karşıtları işini biliyor buna yargıçlar ve savcılar da dahil" dedi. 
     
</TEXT>
</DOC>
