<DOC>
<DOCNO> 376524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sontur36.html </URL>
<DATE> 2005/09/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Yeşilçam’ın unutulmaz isimlerinden Efkan Efekan'ı kaybettik 
</HEADLINE>
<TEXT>

     Yeşilçam’ın unutulmaz isimlerinden Efkan Efekan 70 , akciğer kanseri tedavisi gördüğü Memorial Hastanesi’nde hayatını kaybetti. 
     Edinilen bilgiye göre, geçtiğimiz ay yapılan ameliyatla 5 damarı değiştirilen Efekan’a, ameliyat sonrası yapılan biyopside akciğer kanseri teşhisi konulmuştu. 
     Bir süredir hastanede tedavi gören Efekan, bugün öğle saatlerinde vefat etti. 
     Efkan Efekan’ın, 9 Eylül Cuma günü İstanbul’da toprağa verileceği öğrenildi. 
     
     "SİGARAYI BIRAKIN" ÇAĞRISI YAPMIŞTI 

     Bu arada geçen ay ameliyatından sonra yoğun bakım servisinde basın mensuplarının sorularını yanıtlayan Efekan, 50 yıldır içtiği sigaraya 4 ay önce veda ettiğini anlatarak, şunları kaydetmişti 
     "Sigara öyle bir hastalık ki, alışınca bırakamıyorsunuz. Sevinçli olsanız da, üzüntülü olsanız da, orta karar olsanız da sigara içiyorsunuz. Biz film çekimlerinde, yemek aralarında sürekli sigara içerdik. Oysa sigaranın insan bünyesinde yaptığı tahribatı son yıllarda gördük. İçenlere yalvarıyorum, rica ediyorum sigarayı bırakın." 
     
     52 YILLIK SANATÇIYDI 

     İzmir’de 1935 yılında doğan Efkan Efekan, Beyoğlu Ortaokulu’ndan mezun oldu. 
     Sinemaya 1953’te "Battal Gazi Geliyor" filminde figüran olarak başlayan Efekan, 1953 ile 1958 yılları arasında Sami Ayanoğlu’nun asistanlığını yaptı. 
     1958 yılında "Ölmeyen Aşk" filminde başrol oynayan Efekan, 
     çoğunlukla Muhterem Nur ile ideal çift oluşturarak çevirdiği filmlerle ün sağladı. 
     Lütfi Akad, Memduh Ün, Halit Refiğ ve Metin Erksan gibi önemli yönetmenlerle çalışan Efkan Efekan, kariyerinin en parlak dönemlerini, Yeşilçam’ın da çok güçlü olduğu ve film sayısının giderek arttığı 1960’larda yaşadı. 
     Uzun süre başrollerde oynayan Efkan Efekan, zamanla ikinci rollerde ve yardımcı rollerde oynamaya başladı. Kısa bir süre ara verdikten sonra 1974 yılında Temel Gürsu’nun yönettiği "Kısmet" adlı filmle sinemaya dönüş yapan Efekan, bu dönemde ağırlığı sahneye verdi ve ses sanatçısı olarak hayatını devam ettirdi. 
     Efkan Efekan, 1980’lerin sonundan itibaren TRT’nin dizilerinde rol almaya başladı. Efekan, bu dönemde "Yaprak Dökümü", "Dudaktan Kalbe" ve "Hanımın Çiftliği" gibi tanınmış edebiyat eserlerinin televizyon uyarlamalarında rol aldı. 
     Sanatçı Efekan’a, bu ay gerçekleştirilecek "42. Altın Portakal Film Festivali"nde Türk Sineması’na katkılarından dolayı "Altın Portakal Onur Ödülü" verilecekti. 
     Efekan’ın rol aldığı başlıca filmler arasında ise "Yangın Var", "Mahalle Arkadaşları", "Ekmekçi Kadın", "Aşkın Gözyaşları", "Yedi Kocalı Hürmüz", "Keşanlı Ali Destanı" ve "Kısmet" yer alıyor. 
     
</TEXT>
</DOC>
