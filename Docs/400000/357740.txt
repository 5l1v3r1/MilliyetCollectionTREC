<DOC>
<DOCNO> 357740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/guncel/gun06.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
6 bin mimar bu kongrede 
</HEADLINE>
<TEXT>


İstanbul, dünyanın en büyük mimarlık kongresine ev sahipliği yapıyor. 22. Dünya Mimarlık Kongresi'ni toplam 10 bin kişinin ziyaret etmesi bekleniyor 


Uluslararası Mimarlar Birliği International Union of Architects-UIA tarafından 3 yılda bir düzenlenen Mimarlık Kongreleri, İstanbul'da TMMOB Mimarlar Odası'nın öncülüğünde, T.C. Kültür ve Turizm Bakanlığı ile İstanbul Büyükşehir Belediyesi'nin desteğiyle gerçekleştiriliyor. Kongrenin başkanlığını Ağahan Mimarlık Ödülleri'nin genel sekreterliği görevini de yürüten Süha Özkan yapıyor. 
Mimarlık, kent ve çevreyle ilgili güncel konuların tartışıldığı dev bir platform olan ve 1 milyondan fazla mimarı temsil eden Mimarlık Kongreleri'nin 22.'si "Kentler Mimarlıkların Pazaryeri" temasıyla lanse edildi. Yurtdışından mimar ve öğrencilerin katılımıyla 6 bin kişi tarafından izlenecek olan kongrenin 10 bin kişi tarafından ziyaret edilmesi bekleniyor. Kongreyi izlemek isteyenlerin İTÜ Taşkışla A Binası'nda bulunan kayıt merkezine kayıt yaptırmaları gerekiyor. 09.00-17.00 saatleri arasında yapılan kayıtlar için son başvuru tarihi 7 Temmuz. Kayıt ücreti 400 dolar. Bu akşam saat 17.00'ye kadar kayıt yaptıranlar, Yedikule Zindanları'nda Cumhurbaşkanı Ahmet Necdet Sezer'in katılımıyla gerçekleştirilecek açılış partisine de katılabilecek. 
İTÜ Taşkışla Binası, Lütfi Kırdar Kongre ve Sergi Sarayı, Cemal Reşit Rey Konser Salonu ile Hilton Kongre ve Kültür Merkezi'ni kapsayan Kongre Vadisi'nde gerçekleştirilen kongre, öğrenci yarışması ile de gündemde. "Aşırı Aşırı ve Olağanüstü Koşullarda Mek n Yaratmak" başlıklı uluslararası öğrenci yarışmasının büyük ödülü UNESCO tarafından veriliyor. Büyük ödül, 7 bin dolar. 
22. Dünya Mimarlık Kongresi kapsamında paralel etkinlikler de düzenleniyor. Etkinliklerin bazıları şöyle 

Projeler sergilenecek 
Öğrenci filmleri ve bağımsız filmler 4-7 Temmuz tarihleri arasında Tarık Zafer Tunaya Kültür Merkezi'nde izlenebilecek. Şehir merkezinin Avrupa kentsel gelişimi üzerine yoğunlaşan DIFA Ödülü için yarışan projeler sergilenecek. 2004'te düzenlenen yarışmanın katılımcıları tarafından hazırlanan projeleri içeren sergi, İTÜ Taşkışla Binası'nda. Cemal Reşit Rey Konser Salonu'nda da konserler düzenlenecek. Konserlerin başlama saati 21.00. 2 Temmuz'da "Bir Tatlı Huzur Almaya Geldik İstanbul'dan" başlıklı müzikal gösteri, 4 Temmuz'da Tekfen Filarmoni Orkestrası ve 6 Temmuz'da TRT Ankara Radyosu Çoksesli Korosu ile TRT İstanbul Hafif Müzik ve Caz Orkestrası izlenebilecek. CRR'de tek dans gösterisi olarak öne çıkan "Şehr-i Evlad'ül Ziyan Kayıp Çocuklar Şehri", Ankara'dan bir topluluk olan Laboratuar'ın imzasıyla sahnelenecek. Performans, 7 Temmuz'da izlenebilecek Suha Arın belgesel filmleri için özel bir yer ayrılmış. 30'un üzerinde belgesel filme imza atmış olan ve 2004 yılında yitirdiğimiz Suha Arın, çoğu mimari konulu 14 belgeselinin gösterileceği bir retrospektifle anılacak. Filmler, 4-7 Temmuz tarihleri arasında Tarık Zafer Tunaya Kültür Merkezi ve İTÜ Taşkışla Binası'nda gösterilecek. 
www.uia2005istanbul.org 

Ünlü mimarlar konuşacak 

Kongre, 4 tematik bölümden oluşuyor "Yaşasın Dünya Kentleri", "Kentlerde Mimarlık ve Yaşam", "Kentlerin Mimarisi" ve "Meslek ve Eğitimin Kentle Yüzleşmesi". Kongrenin ana konuşmacıları arasında Cengiz Bektaş Türkiye , Tadao Ando Japonya , Shigeru Ban Japonya , Mario Botta İsviçre , Denise Scott Brown ABD , Odile Decq Fransa , Peter Eisenman ABD , Charles Correa Hindistan , Massimiliano Fuksas İtalya , Zaha Hadid İngiltere , Zvi Hecker İsrail , Hans Hollein Avusturya , Sumet Jumsai Tayland ve Mathias Klotz Şili gibi ünlü mimarlar var. Mimarlar 4 - 7 Temmuz tarihleri arasında sunumlarını yapacak 7 Temmuz'dan sonra ise Genel Kurul toplanacak. Genel Kurul toplantısında bir sonraki kongrenin nerede yapılacağına karar verilecek. 


</TEXT>
</DOC>
