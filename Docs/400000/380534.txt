<DOC>
<DOCNO> 380534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun41.html </URL>
<DATE> 2005/09/22/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
İtalya'nın yeni Ekonomi Bakanı Tremonti oldu... 
</HEADLINE>
<TEXT>

     İtalya’da istifa eden Ekonomi Bakanı Domenico Siniscalco’nun yerine Giulio Tremonti’ni getirildi. 
     Merkez sağ partileri bünyesinde barındıran Özgürlük Evi İttifakı’nın bu akşam Başbakan Silvio Berlusconi liderliğinde başbakanlık binası Chigi Sarayı’nda yaptığı toplantıda, Ekonomi Bakanlığı görevine Tremonti’nin getirilmesi kararlaştırıldı. 
     Berlusconi, toplantıdan sonra yaptığı açıklamada, "Özgürlük Evi’ndeki liderler Ekonomi Bakanlığı’na Tremonti’nin getirilmesi önerimi kabul ettiler" dedi. 
     Berlusconi’nin ilk kabinesinde de bu görevi üstlenen, ancak 3 Temmuz 2004’te istifa eden Tremonti, Cumhurbaşkanı Carlo Azeglio Ciampi’nin huzurunda yemin ederek görevine resmen başladı. 
     Merkez sol muhalefet partilerin oluşturduğu Zeytin Ağacı İttifakı’nın lideri Romano Prodi, Tremonti’nin bu göreve getirilmesinin sorunu çözmeyeceğini savunarak, şöyle konuştu 
     "Tremonti’nin atanması kurumsal krizi çözmeyecektir. Ülkeyi ekonomik bağlamda bu hale getirmiş olan zaten Tremonti’dir. Şimdi yeniden ekonomi bakanı olması, ekononomi ve finans dünyası açısından kesinlikle olumsuz bir sinyaldir." Prodi, hükümetin önümüzdeki günlerde parlamentoya sunacağı bütçe tasarısının atılım ve ekonomik rahatlamadan ziyade, seçim amaçlı bir bütçe olacağına inandığını da kaydetti. 
     Halen Başbakan Yardımcısı olan Tremonti, Berlusconi’nin kurduğu ilk kabinede de ekonomi bakanı olarak görev yapmıştı. Tremonti’nin geçen yıl koalisyon ortakları arasında çıkan sorunlar nedeniyle 3 Temmuz 2004 tarihinde istifa etmek zorunda kalmasıyla, yerine teknokrat Siniscalco getirilmişti. 
     
     HÜKÜMETTEN MERKEZ BANKASI BAŞKANI FAZİO’YA ELEŞTİREL TAVIR 
     Bu arada hükümete yakın kaynaklardan elde edilen bilgilere göre, koalisyon ortakları arasında yapılan toplantıda Berlusconi’nin, İtalya Merkez Bankası Başkanı Antonio Fazio ile ilgili olarak eleştirel tavır sergilemesi dikkat çekti. 
     Haziran 2005’den bu yana Antonveneta Bankası’nın satışı sırasında görevini kötüye kullandığı suçlamalarıyla karşı karşıya olan, konuya ilişkin açılan soruşturma çerçevesinde önümüzdeki günlerde Roma savcılığı tarafından da dinlenmesi gereken Fazio’nun, hükümetin eleştirel tutum takınmasından sonra büyük olasılıkla görevinden istifa etmek zorunda kalacağı belirtiliyor. 
     Toplantıda, koalisyon ortakları, erken seçim çağrılarının yersizliği konusunda da mutabakat sağlayarak, genel seçimlerin normal tarihi olan Nisan 2006’da yapılması kararlaştırdı. 
     
</TEXT>
</DOC>
