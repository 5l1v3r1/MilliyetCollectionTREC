<DOC>
<DOCNO> 393131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo11.html </URL>
<DATE> 2005/11/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Trabzonspor Asbaşkanı Sarı Jun'u izlemeden aldık, hata yaptık... 
</HEADLINE>
<TEXT>

     Trabzonspor Kulübü Asbaşkanı Ömer Sarı, Çek oyuncu Tomas Jun'u izlemeden aldıklarını ve bu konuda hatalı davrandıklarını söyledi. 
     Trabzon'da yayın yapan bir televizyon kanalında taraftarların sorularını yanıtlayan Sarı, her zaman izlemeden futbolcu alınmayacağı görüşünü savunduklarını, ancak Tomas Jun konusunda bunun aksine davrandıklarını belirterek, ''Tomas Jun'u izlemeden aldık, hata yaptık'' dedi. 
     Transferde yönetim kurulu içinde farklı düşünceler olmasının doğal olduğunu ifade eden Sarı, ''Zurawski konusunda Avrupa'da diğer takımlardan önce harekete geçtik. Oyuncu bizi bekliyordu. Ancak bir kanaldan Brezilya'ya diğer kanaldan da Polonya'yı düşündük. Brezilya'dan boş dönünce, Zurawski konusunda geç kaldık. Bizim veremeyeceğimiz parayı vererek bu oyuncuyu hemen aldılar. Bizde zaman kaybettiğimiz için Jun'a yöneldik ve bu oyuncuyu hiç kimse izlemedi'' diye konuştu. 
     Sarı, Trabzonspor'un Divan Başkanlık Kurulu Toplantısı öncesi tüm yetkileri başkana verdiklerini söyleyen Sarı, ''Başkana, Yetki senin. İstediğin gibi karar alabilirsinsin dedik. Biz bırakmıştık. İster istifa et, istersen kongre kararı alınsın. Ancak divan toplantısında farklı şeyler çıktı. Başkan da bu doğrultuda kulübün geleceğini düşünerek bu kararları almadı'' diye konuştu. 
     Yabancı oyuncu kontenjanlarının dolu olduğunu ve devre arasında transfer yapmanın zor olduğunu ifade eden Sarı, ''Ya mevcut yabancılardan birilerinin sözleşmesini feshedeceğiz, ya da satacağız. Bunlar hep düşünülüyor. Ancak kolay değil'' dedi. 
     
     TOLGA'NIN TRANSFERİ 

     Sarı, Tolga'yı 650 bin dolara bordo-mavili kulübe mal ettiklerini ifade ederek, şunları söyledi 
     ''Tolga'yı sezon öncesi 3 milyon 750 bin dolara Ukrayna kulübüne sattık. Tolga, riskli bir futbolcuydu. Kulüp doktorlarından aldığımız bilgiler doğrultusunda, bu sezon sağlıklı devam edip etmeyeceği konusunda tereddütlerimiz vardı. Kararın bu boyutu vardır. Ama ondan kazandığımız parayı da iyi değerlendiremedik.'' 

     
</TEXT>
</DOC>
