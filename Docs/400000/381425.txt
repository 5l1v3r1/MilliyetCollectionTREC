<DOC>
<DOCNO> 381425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur29.html </URL>
<DATE> 2005/09/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Hırsız-polis kovalamacası ölümle bitti 
</HEADLINE>
<TEXT>

     İzmir’de, çaldıkları otomobille ekiplerin "Dur" ihtarına uymayarak kaçan 2 kişiye, polisler ateş açtı. Otomobilde bulunan ve gasp suçundan arandığı belirlenen genç kız, başından vurularak öldü. 
     Alınan bilgiye göre, Halilrıfatpaşa semti 342 sokakta devriye gezen Emniyet Müdürlüğü ekipleri, Gaziemir İlçesi’nden çalıntı olduğu belirtilen 35 AK 3325 plakalı otomobile "Dur" ihtarında bulundu. 
     İhtara uymayan biri bayan 2 kişi, otomobille ekiplerin motosikletine çarparak, kaçmaya başladı. Bunun üzerine polisler, otomobilin lastiğini patlatmak için ateş açtı. Ancak, otomobil ara sokaklara girerek, izini kaybettirdi. 
     Bölgede alarma geçen polis ekipleri, kısa süre sonra otomobili Hatay semti 130 sokakta park halinde buldu. Arka camı polislerin açtığı ateş sonucu kırılmış olan otomobilin ön sağ koltuğunda da kan izleri bulunduğu görüldü. 
     
     YARALANAN KIZ ARKADAŞINI HASTANEYE GÖTÜRDÜ 
     Görgü tanıkları, otomobilden inen bir erkek ile başından yaralı bir genç kızın 35 T 7651 plakalı taksiye binerek, olay yerinden ayrıldıklarını bildirdi. 
     Yapılan araştırmada, yaralı genç kız ile yanındaki erkeğin Atatürk Eğitim ve Araştırma Hastanesi’ne gittikleri belirlendi. 
     Hastaneye giden polis ekipleri, polisten kaçan otomobili kullanan kişinin hırsızlık suçundan aranan Yaşar Selçuk B. 19 , başından silahla yaralı olan kız arkadaşının ise gasp suçundan aranan Simge E. 
     19 olduğunu tespit etti. Yoğun Bakım Servisi’nde bitkisel hayata giren Simge E, bir süre sonra hayatını kaybetti. 
     
     TATAŞ, OLAY YERİNDE İNCELEME YAPTI 
     İzmir Emniyet Müdürü Halil Tataş, çalıntı otomobilin bulunduğu 130 sokağa gelerek, inceleme yaptı ve olayla ilgili bilgi aldı. 
     Tataş, gazetecilere yaptığı açıklamada, Gaziemir’den dün çalınan otomobilin plakasının Haber Merkezi’nden anons edildikten sonra ekipler tarafından Halilrıfatpaşa semtinde görüldüğünü ve "Dur ihtarına uyulmadığını söyledi. 
     Yunus ekibinin motosikletine çarparak kaçmayı sürdüren otomobilin arkasından polislerin havaya 2 el uyarı ateşi açtığını kaydeden Tataş, "Otomobil kaçmaya devam edince lastiğinin patlatılması için yeniden ateş açılmış. Kurşunlardan biri araçtaki kıza isabet etmiş. 
     Otomobildekiler hırsızlık ve gasp suçundan aranan kişiler" dedi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
