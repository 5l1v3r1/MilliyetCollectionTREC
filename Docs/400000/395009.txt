<DOC>
<DOCNO> 395009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/yasam/yas01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem doyuruyor hem hayat kurtarıyor 
</HEADLINE>
<TEXT>


Meyve ve sebze gibi 'fonksiyonel besinler' aynı zamanda koruyucu birer ilaç niteliğinde 

TAYLAN KÜMELİ bir kibrit kutusu lezzet 

Besleyici özellikleri dışında vücudumuza fizyolojik yararlar sağlayan ve kronik hastalık riskini azaltabilen besinlere fonksiyonel besinler denilmektedir. 
Fonksiyonel besinler günlük beslenme alışkanlıkları içinde doğal şekilleri ile tüketilen gıdalar olabildikleri gibi, genetik mühendislik yoluyla ya da zenginleştirilmiş omega-3 içeren yumurta, fitosterol eklenmiş margarinler gibi olabilirler. 

İşte mucize gıdalar 
Hastalıkların önlenmesi ve tedavisindeki etkinlikleri açısından çok sayıda besin incelenmiş ve fonksiyonel besinler arasında yer alıp almadıkları saptanmıştır. 
Örneğin bu araştırmalarda meyve ve sebze tüketimi, kansere karşı korunmada oldukça etkin bulunmuştur. Sebze ve meyve tüketimi düşük olanlarda kanser riski, tüketimi yüksek olanlara oranla iki kat fazladır. Meyve tüketimi, özellikle akciğer, ağız boşluğu, pankreas, mide, kolon, rektum ve mesane kanserlerine karşı koruyucudur. 
Tam buğday unundan yapılmış ekmek, soya, soğan, pırasa ve elma, kalp hastalıkları riskinin azalmasını sağlar. Her gün alınan 1 diş sarmısak kan basıncı ile kolesterolü düşürür. Günde 25 gram alınan soya proteini ise kötü huylu kolesterol düzeyindeki düşüşte etkilidir günde 60 gram tüketilmesi halinde ise menopoz semptomlarında azalma sağlar. 

Haftanın besini 
Probiyotik yoğurt 
Probiyotik yoğurt, 'yeterli seviyede alındığı zaman bağırsak mikroflorasının dengesini geliştirerek katkıda bulunan, canlı bakteriler içeren gıda' olarak tanımlanmaktadır. Yoğurdun içerdiği probiotik ve prebiotik maddeler kabızlık, ishal, kalp hastalıkları, şeker, kemik erimesi, oburluk ve kalın bağırsak kanseri gibi çeşitli rahatsızlıklara karşı birebirdir. Bağışıklık sistemini güçlendiren probiyotik yoğurdun sindirimi kolaylaştırıcı ve ishali önleyici etkisi de bilinmektedir. 


</TEXT>
</DOC>
