<DOC>
<DOCNO> 380256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko27.html </URL>
<DATE> 2005/09/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Doğalgaz alım satım sözleşmeleri devir ihaleleri iptal edildi... 
</HEADLINE>
<TEXT>

     Doğalgaz alım satım sözleşmeleri İthalat sözleşmeleri devir ihaleleri iptal edildi. 
     Bu arada İthalat sözleşmelerinin devri için açılacak yeni ihale tarihi, 30 Kasım 2005 olarak belirlendi. 
     Botaş Genel Müdürlüğü'nden yapılan açıklamada, 4646 sayılı Doğalgaz Piyasası Kanunu'nun geçici 2. maddesi uyarınca 4 Kasım 2004 tarihli Resmi Gazete'de yayımlanan "Doğalgaz Alım Satım Sözleşmeleri İthalat Sözleşmeleri Devir İhaleleri"nin iptal edildiği bildirildi. 
     Konuya ilişkin iptal kararının da, Resmi Gazete'de yayımlanacağı vurgulandı. 
     
     YENİ İHALELER AÇILACAK 

     Açıklamaya göre İthalat sözleşmeleri için, Enerji Piyasası Düzenleme Kurulu'ndan ihale konusu ithalat sözleşmesine münhasır İthalat Lisans Yeterlik Belgesi ve Satıcı Şirketten Sözleşme Devri hususunda Ön Onay temin eden tüzel kişilerin katılabileceği "yeni ihaleler" açılacak. 
     Yeni ihalelerin ihale dökümanlarının satışına 26 Eylül 2005'de başlanacak ve bu belgeler, 29 Kasım 2005 saat 17.00'ye kadar temin edilebilecek. Devir ihaleleri, 30 Kasım 2005'de saat 14.00'de gerçekleştirilecek. 
     BOTAŞ açıklamasında, önceki ihaleler kapsamında ihale dökümanı satın almış olan firma yetkililerinin banka dekontu ile başvurmaları halinde, yeni ihale dökümanlarının kendilerine bilabedel verileceği, ödemiş oldukları bedeli talep etmeleri halinde ise bunun kendilerine iade edileceği belirtildi. 
     Yeni ihale ilanının da Resmi Gazete'de yayımlanacağı kaydedildi. 
     
     YENİDEN İHALE EDİLECEK SÖZLEŞMELER, ŞU SÖZLEŞMELERİ İÇERİYOR 

     Botaş'ın bugün iptal edildiğini duyurduğu ve yeniden ihale edileceğini açıkladığı doğalgaz alım satış sözleşmeleri devir ihaleleri, "10 milyar metreküp Rus gazı, 3,66 milyar metreküp İran doğalgazı ile Nijerya ve Cezayir'den LNG ithaline" ilişkin sözleşmeleri içeriyor. 
     Botaş Genel Müdürlüğü, 4 Kasım 2004 tarihli Resmi Gazete'de yayımlanan duyurusuyla, doğalgaz alım satım sözleşmelerinin "özel sektöre devri" yolunda ihale sürecini başlatmıştı. 
     Söz konusu duyuruya göre, sözleşmesi 1 Ocak 2026 tarihinde sona erecek 3 milyar metreküplük, 1 Ocak 2022 tarihinde sözleşmesi sona erecek 4 milyar metreküplük ve sözleşmesi 1 Ocak 2012'de sona erecek 3 milyar metreküplük Rus doğalgaz alım sözleşmelerinin, ayrı ayrı yapılacak ihalelerle özel sektöre devri kararlaştırılmıştı. 
     Ayrıca sözleşmesi 30 Temmuz 2026 tarihinde sona erecek 3,66 milyar metreküplük İran doğalgazı, 1 Ekim 2021 tarihinde sona erecek 17,86 milyon MMBtu ısıl ölçü Nijerya LNG'si, 1 Ekim 2014 tarihinde sözleşmesi sona erecek 18 milyar termi ısıl ölçü değerindeki Cezayir LNG'si ithalat sözleşmelerinin de, ihaleyle özel sektöre devredilmesi öngörülüyordu. 
     Toplam 64 lottan oluşan ihalelerde, ithalat sözleşmeleri için lot başına 500 bin dolardan az olmamak kaydıyla, lot başına en fazla devir bedelini ödemeyi teklif edenlerin ihaleyi kazanması söz konusuydu. 
     
     BUNDAN SONRA NE OLACAK 

     Yeni durumda, ithalat sözleşmeleri için, EPDK'dan ihale konusu ithalat sözleşmesine münhasır İthalat Lisans Yeterlik Belgesi ve Satıcı Şirketten Sözleşme Devri hususunda Ön Onay temin eden tüzel kişilerin katılabileceği "yeni ihaleler" açılacak. 
     Yeni ihalelerin ihale dökümanlarının satışına 26 Eylül 2005'de başlanacak ve bu belgeler, 29 Kasım 2005 saat 17.00'ye kadar temin edilebilecek. 
     Devir ihaleleri, 30 Kasım 2005'de saat 14.00'de gerçekleştirilecek. Yeni ihale ilanı Resmi Gazete'de de yayımlanacak. 
     
</TEXT>
</DOC>
