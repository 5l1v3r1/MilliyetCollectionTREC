<DOC>
<DOCNO> 355586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yazar/bila.html </URL>
<DATE> 2005/06/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yeni Irak'ta Türkmenlerin yeri 
</HEADLINE>
<TEXT>


Yeni Irak'ın yeni anayasası için çalışmalar sürüyor. Irak'ın nasıl şekilleneceği bu anayasayla belirlenecek. Çalışmaların bir ay içinde tamamlanması bekleniyor. 
Irak'taki Türkmenler, sürenin kısaldığını anımsatıyorlar. Beklentileri, yeni anayasada üçüncü büyük unsur olarak yer almak. Yeni Bağdat yönetimindeki temsillerinden memnun değiller. Kuzey Irak'taki yapılanma da Türkmenlerin haklarından ve beklentilerinden çok uzak. 

4. yardımcı Türkmen 
Irak'ta 4. Başbakan Yardımcısı'nın bugünlerde atanması bekleniyor. Yeni atanacak başbakan yardımcısının Türkmen olacağı Başbakan Caferi tarafından hissettirilmişti. Beklenti, Türkmen olan Dr. Enise Avcı'nın bu göreve getirilmesi. Bir Türkmen'in başbakan yardımcısı olması memnuniyet yaratacak olsa da, Avcı'nın, Türkmen Cephesi'yle ilişkili olmaması bazı kaygılara da neden oluyor. Önde gelen Türkmen siyasetçileri ve bilim adamları, yeni yapılanma içinde Irak Türkmen Cephesi'nin yer almadığını, gücü oranında temsil edilmediğini düşünüyorlar. Bu durumun anayasanın şekillenmesinde, resmi görevlendirmelerde sorun yarattığını vurguluyorlar. Bugünkü koşullarda Irak Türkmen Cephesi'nden olmasa da diğer Türkmen temsilcilerle ve Arap gruplarla ilişkilerin geliştirilmesini savunuyorlar. 

Gündemdekiler 
Türkmen siyasetçiler ve bilim adamları, Ankara'nın da desteğini bekledikleri dört konuyu şöyle sıralıyorlar 

1 Türkmenlerin, Irak anayasasında üçüncü unsur olarak yer almalarının sağlanması. Türkmenlerin anayasada bu şekilde yer alması, ABD yetkilileriyle görüşmelerin acilen başlatılması. Komisyondaki Türkmen temsilcileri Riyaz Sarıkahya ve Abbas Bayatlı ile temasın yoğunlaştırılması. Görüşmelerde Şii tarafın etkin isimleri Abdulaziz El - Hakim ve Irak Cumhurbaşkanı Yardımcısı Adil Abdülmehdi'yle temas kurulması. 

2 Kerkük'ün Bağdat yönetimine bağlı bir kent olmasının sağlanması. Barzani'nin Kerkük'ü Kürt yönetimine bağlama girişimlerine engel olunması. 

3 Telafer'in il statüsüne kavuşturulmasının sağlanması. Barzani'nin Sincar'ı il yaparak Telafer'i buraya bağlama planının engellenmesi. 

4 2005 yılının sonlarında yapılacak seçimlerde Türkmen partilerinin birleşmesinin sağlanması. 

Türkmen sözcüler, önümüzdeki bir ay içinde etkin olunamazsa, Irak'ın yeniden şekillendirilmesi sürecinde Türkmenlerin tümüyle devre dışı kalacağı endişesini dile getiriyorlar. 
Yeni koşullarda Türkmenlerin de yeni açılımlar içine girmesi gerektiğini savunurken, mevcut Türkmen örgütlerinin yenilenmesini, cephe anlayışı yerine daha geniş bir model üzerinde çalışmasını öneriyorlar. 

Seçimler ölçü değil 
Türkmen sözcüler, son seçimlerde Türkmen oylarının azlığına bakarak sonuca varmanın yanıltıcı olabileceğini de anımsatıyorlar. Oyların beklenenden az olmasının Türkmen nüfusun azlığını ifade etmediğini, Türkmenlerin gerçek güçlerini özel koşullar nedeniyle sandığa yansıtamadığını vurguluyor. 



</TEXT>
</DOC>
