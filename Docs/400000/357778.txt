<DOC>
<DOCNO> 357778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yasam/axyas02.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmedinecad'a suikast suçlaması 
</HEADLINE>
<TEXT>


1989'da Avusturya'da Kürt politikacı Kasemlo'nun öldürüldüğü olayı, İran'ın yeni cumhurbaşkanının planladığı iddia edildi 

DIŞ HABERLER SERVİSİ 

1979'da Tahran'daki ABD Büyükelçiliği'nin basılmasında ve 52 ABD'linin 444 gün rehin tutulması eyleminde rol aldığı iddia edilen İran'ın yeni seçilen cumhurbaşkanı Mahmut Ahmedinecad'ın, 13 Temmuz 1989'da Viyana'da Kürt politikacı Abdürrahman Kasemlo'nun öldürülmesinde de rol oynadığı iddia edildi. 
Avusturya'da yayımlanan Der Standart gazetesi, İçişleri Bakanlığı ile savcılığın, konuyu araştırdığını duyurdu. Yeşil Parti lideri Peter Pilz, gazeteye yaptığı açıklamada, Ahmedinecad'ın eyleme karıştığına ilişkin elde çok güçlü deliller olduğunu söyledi. Amerikan AP haber ajansına konuşan Stratejik Politika Danışmanlığı isimli düşünce kuruluşunun İran asıllı Başkanı Ali Rıza Caferzade, "Ahmedinecad, Kasemlo suikastının planlayıcısıydı" dedi. 

Kudüs Gücü komutanı 
Caferzade, Ahmedinecad'ın Devrim Muhafızları'na bağlı Kudüs Gücü'nün komutanı olduğunu ve terörist saldırılar organize ettiğini söyledi. Kürt muhalif Kasemlo ile 2 arkadaşı, 13 Temmuz 1989'da İranlı komandolarca başlarından vurularak öldürülmüştü. 

'Fotoğraftaki o değil' 

İran Cumhurbaşkanlığı Güvenlik Danışmanlığı görevinden yeni ayrılan Said Hacaryan, AP'ye yaptığı açıklamada, Ahmedinecad'ın ne Avusturya'da Kürt kökenli bir politikacının öldürülmesi, ne de Büyükelçilik baskınıyla ilgisinin olmadığını söyledi. Hacaryan, "Elçilik baskını fotoğrafında görülen kişi, Taki Muhammedi adlı bir militan. Kendisi, 1981'de cumhurbaşkanı ve başbakanın ölümüyle sonuçlanan Tahran'daki bombalama eylemine katıldığı suçlamasıyla tutuklandı. Ardından da Evin hapishanesinde canına kıydı" dedi. 


</TEXT>
</DOC>
