<DOC>
<DOCNO> 383118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko14.html </URL>
<DATE> 2005/10/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Unakıtan Bu sene mali tatil meselesini halledeceğiz... 
</HEADLINE>
<TEXT>

     Maliye Bakanı Kemal Unakıtan, serbest muhasebeciler ile mali müşavirlerin mali tatil talebine ilişkin olarak, bu yıl içinde mali tatil meselesinin halledileceğini bildirdi. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB 16. Olağan Genel Kurulu toplantısı, Ankara Selim Sırrı Tarcan Spor Salonu'nda başladı. 
     Toplantıya, Maliye Bakanı Kemal Unakıtan'ın yanı sıra, Bankacılık Düzenleme ve Denetleme Kurumu BDDK Başkanı Tevfik Bilgin, Maliye Bakanlığı Müsteşarı Hasan Basri Aktan, eski Devlet Bakanı Masum Türker, Vergi Konseyi Başkanı Mustafa Uysal, CHP Genel Başkan Yardımcısı ve TÜRMOB Onursal Başkanı Mustafa Özyürek, Maliye Bakanlığı bürokratları, bazı sivil toplum örgütlerinin başkanları ile çok sayıda milletvekili katıldı. 
     TÜRMOB Genel Başkanı Mehmet Timur'un geçen yılki olağan genel kurulda Başbakan'ın ve Ana Muhalefet Partisi Genel Başkanı'nın aynı kürsüden mali tatil sözü verdiğini hatırlatması ve kendilerinin de bu sözün tutulmasını beklediklerini söylemesi üzerine Maliye Bakanı Unakıtan, konuşmasında serbest muhasebeci ve mali müşavirlere ''Gerçekten bu mali tatili istiyor musunuz '' sorusunu sordu. 
     Bu sene mali tatil meselesinin halledeceklerini ve bu konuda çalışma yapacaklarını belirten Unakıtan, ''Sayın Başbakan söyledi, sayın Ana muhalefet Partisi'nin Genel Başkanı söyledi. Bakanın başka yapacak nesi var TÜRMOB'la konuşup bunun en güzel süresini bulacağız, onu da bu sene inşallah ilan ederiz'' diye konuştu. 
     
     ''DERİN MALİYECİLERLE KONUŞUYORUM'' 

     Unakıtan, kendisinin de aynı meslekten geldiğini, bu yüzden mesleki ihtiyaçları dikkate aldığını ifade ederken, geçici beyannameler konusunda çalışma yaptıklarını, bunu da kamuoyuna duyuracaklarını söyledi. 
     Yapılan çalışmanın da mümkün mertebe meslektaşların üzerindeki yükü hafifletmeye yönelik olduğunu belirten Unakıtan, şöyle devam etti 
     ''Ne yaparız, demin talep ettiniz. Son geçici vergi dönemi gelir ve kurum beyanlarını birleştiririz. İkisi bir arada olur bir onunla bir bununla uğraşmazsınız. Aranızdan gelen bir Maliye Bakanı olarak ben bir şeyler yapmak istiyorum ancak ortada bir de derin maliye var. Derin maliyecilerle konuşup duruyoruz. Bakalım kim kazanacak. Ancak şunu da bilin, ben sizden yanayım'' 
     
     KANUNLAR ARTIK YAMALI BOHÇA GİBİ OLMAYACAK 

     Maliye Bakanı Kemal Unakıtan, kanunların artık "yamalı bohça" gibi olmayacağını vurgulayarak, "Kanunlar artık basit, anlaşılabilir, uzun süren, değiştirilemeyen mahiyette olacak" dedi. 
     Unakıtan, TÜRMOB'un 16. Olağan Genel Kurulu'nda yaptığı konuşmada, muhasebeci ve mali müşavirlere hizmet etmekten gurur duyduğunu, söz konusu mesleğin oldukça "çileli" olduğunu söyledi. 
     Herkes tatile giderken, meslekte çalışanların evinde kalıp çalıştığını, bir başkasının muhasebesini yaptığını anlatan Unakıtan, "Ben bunu bizzat kendim yaşadığım için biliyorum. Vergi beyannamesi vermenin ne demek olduğunu, kuyrukta beklemenin ne olduğunu ben bilirim. Onun için acil ihtiyaçlarına yönelik bazı kanunlarda değişiklik yapıyoruz" diye konuştu. 
     İhtiyaçlara cevap vermek amacıyla vergi kanunu barışında önemli bir imtihan verdiklerini ve çok iyi netice aldıklarını anlatan Maliye Bakanı, ayrıca teknolojik altyapıyı kuvvetlendirmeye gayret ettiklerini VEDOP projesinin de bunun başlangıcını oluşturduğunu kaydetti. 
     Türkiye'de artık insanların vergisini oturduğu yerden verir hale geldiğini ifade eden Unakıtan, bunun fevkalade önemli bir gelişme olduğunu söyledi. 
     Unakıtan, verilen beyanname sayısının da 12 milyonu geçtiğine dikkati çekerek, meslek örgütüne seslendi ve "Bu övünülecek hadisenin nedeni sizsiniz" dedi. 
     Tahakkuk bilgilerini de bankalara açtıklarını hatırlatan Unakıtan, internet vergi dairesi uygulamasıyla ülkenin tasarruf sağlayacağını kaydetti. 
     
     "MASUM BEY MAHSUN OLMAYIN" 

     Bu arada Genel Kurul'un açılışında konuşan ekonomiden sorumlu eski devlet bakanlarından Masum Türker, Dünya Bankası'ndan bir heyetin kısa adı ROSC olan "standartlara ve kanunlara uyma üzerine" bir rapor hazırladığını ve raporda, Türkiye'de serbest muhasebecilerin, yeminli mali müşavirlerin şirketlerin finansal tabloların denetiminde yeterli mesleki bilgi ve beceriye sahip olmadığını iddia edildiğini söyledi. 
     Raporda, Türkiye'de denetim kadrolarının tasfiye edecek şekilde yeni bir yapılanmanın ve denetimi yapacak yeni bir örgütün oluşturması gerektiğinin belirtildiğini anlatan Masum Türker, "Dünya Bankası bu camiayı yok sayıyor. Bunu kabul edemeyiz" dedi. 
     Maliye Bakanı Unakıtan da konuşmasında Masum Türker'in konuya ilişkin görüşlerini değerlendirerek, "Masum bey sakın mahsun olmayın. Öyle Rosc raporu bilmem ne raporu... Bana böyle bir rapor gelmedi. Gelirse de ben icabına bakarım merak etmeyin. Kimse bu mesleği, senelerden beri verilen emeği yok sayamaz" dedi. 
     
     "ARTIK KANUNLAR YAMALI BOHÇA GİBİ OLMAYACAK" 

     Türkiye’nin ilerideki ihtiyaçlarını dikkat alarak ve AB’ye giriş aşamasında çağdaş bir anlayışla özverili çalışmalar yaptıklarını, kurumlar vergisi ile ilgili çalışmayı yakında hem hükümete hem parlamentoya sunacaklarını, vergi usul kanununda çalışmalar yaptıklarını anlatan Unakıtan, artık kanunların "yamalı bohça" gibi olmayacağını söyledi. 
     Unakıtan, kanunların basit, anlaşılabilir, uzun süren, değiştirilemeyen mahiyette olacağını bildirirken, bu kapsamda yeni mevzuatlarla karşı karşıya kalınacağını kaydetti. 
     
     OLUMLU GELİŞMELERİN ALTINDA MALİ DİSİPLİN VAR 

     AB ile müzakereler çerçevesinde, dünyadaki gelişmeleri izleyen bilim ve tekniklere uygun iyi muhasebe yapılmasının icap ettiğini vurgulayan Unakıtan, "Türk milleti olarak biz bir an önce ayaklarımızın üzerinde durmak mecburiyetindeyiz. Biz ayakta durduğumuz zaman herkes önümüzde eğilecek" dedi. 
     Bu kapsamda ekonomi gündeminin çok önemli olduğunu belirten Unakıtan, Türkiye'nin ekonomisinin, maliyesinin ve bütçesinin güçlü olması gerektiğini söyledi. 
     Son zamanlarda ticaret, ihracat, turizmi gelirlerdeki artış ile yaşanan olumlu tablonun altında yatan en önemli sebeplerden birinin de mali disiplin olduğuna işaret eden Unakıtan, Türkiye'nin petrol geliri olmadığını bu yüzden, ülkenin giderlerini vergi gelirleriyle karşılamak zorunda olduğunu kaydetti. 
     
     KOLTUK GEÇİCİ, BUGÜN VAR, YARIN YOK.. 

     Maliye Bakanı olarak kendisinin oturduğu koltuğun geçici olduğunu belirterek, "bugün var, yarın yok" diyen Unakıtan, önemli olanın Türkiye'nin menfaatini düşünmek olduğunu söyledi. 
     Bu kapsamda çalışmalar yaptıklarını ve özellikle kayıtdışının önlenmesine önem verdiklerini anlatan Unakıtan, şunları kaydetti 
     "Bu millet kayıtdışını hallederse hep birlikte halledecek, teknolojik altyapıyı bununu için yapıyoruz. Türkiye'de artık incelemelerin seyri değişti. Türkiye'de ilk defa veri tabanı tutuluyor, herkes artık bu sistemin içinde takip edilecek. Riskli mükellefleri ve sektörleri elimizi koyduğumuz gibi takip edeceğiz, inceleyeceğiz." 
     
     YENİ İNCELEME METODU 

     Unakıtan, bu arada, Türk Ticaret Kanunu ile serbest muhasebeciler, mali müşavirlere yeni vazifeler yüklendiğini belirtirken, yeni inceleme metotları da geliştirdiklerini bildirdi. Maliye Bakanı söz konusu metotla naylon fatura kesenlerin, yanlış işlem yapanların anında yakalanacağını sözlerine ekledi. 
     
</TEXT>
</DOC>
