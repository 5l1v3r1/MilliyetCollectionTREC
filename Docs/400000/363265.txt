<DOC>
<DOCNO> 363265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/siyaset/siy04.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Önemde Hedef 
</HEADLINE>
<TEXT>


UTKU ÇAKIRÖZER Ankara 


Genelkurmay İkinci Başkanı Orgeneral İlker Başbuğ'un, ABD ordusunun PKK lider kadrosu hakkında yakalama emri yayımladığı yönündeki sözleri, Ankara'daki üst düzey bir ABD yetkilisince doğrulandı. Milliyet'e açıklamada bulunan ABD'li yetkili, "Irak'taki ABD birliklerine gönderilen talimatta 'High Value Target' Yüksek Önemde Hedef olarak tanımlanan PKK lider kadrosunun yakalanması emri verildi" açıklamasını yaptı. Başbuğ, salı günü verdiği brifingde ABD'nin birliklerine PKK lider kadrosunun yakalanması yönünde emir verdiğini açıklamış, ancak ABD Dışişleri Bakanlığı Sözcüsü Adam Ereli'nin, "Emir verildiği yönünde bir bilgimiz yok" açıklaması şaşkınlık yaratmıştı. ABD Dışişleri Bakanlığı'nın iki ülke arasında askeri konulardaki gelişmeleri her an takip edemeyebileceğine işaret eden ABD'li yetkili, "Başbuğ'un dediği doğru. Böyle bir emir yayımlandı ve PKK lider kadrosu Yüksek Önemde Hedef ilan edilerek, haklarında istihbarat çalışması yapılması, takip edilmeleri ve yakalanmaları emri verildi" dedi. 


</TEXT>
</DOC>
