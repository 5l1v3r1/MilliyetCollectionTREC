<DOC>
<DOCNO> 393169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur19.html </URL>
<DATE> 2005/11/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Olaylar farklı, eylemci aynı 
</HEADLINE>
<TEXT>

     Ankara’da YÖK’ü protesto eylemine katılan ve ardından gözaltına alınan N.A, Trabzon’da ve Rize’de gerçekleştirilen protesto eylemlerine de katılmıştı. 
     AA muhabirinin derlediği bilgilere göre, Samsun’un Çarşamba İlçesi nüfusunu kayıtlı N.A, Karadeniz Teknik Üniversitesi’nde okuduğu yüksekokuldan ayrıldı. 
     Trabzon’un Kemerkaya Mahallesi Kunduracılar ve Kahramanmaraş caddelerinde, 6 Nisan’da, F tipi cezaevlerinde yaşanan olaylarla ilgili kamuoyu oluşturmak amacıyla bildiri dağıtmaya çalışan N.A ve 4 arkadaşı gözaltına alınmış ve daha sonra çıkarıldıkları mahkemece tutuklanmıştı. Trabzon'da, Türk bayrağının yakıldığı ve PKK flaması açıldığı yalanlarıyla galeyana getirilen yaklaşık 2 bin kişi, cezaevlerindeki uygulamalarla ilgili bildiri dağıtan 5 kişiyi linç etmek istemişti. Tekme tokat dövülen N.A. ve arkadaşları öfkeli kalabalığın arasından zırhlı araçla kaçırılmıştı. 
     Bir süre tutuklu kalan 5 kişi, tutuksuz yargılanmak üzere serbest bırakılmıştı. 
     
     TRABZON'DAN SONRA RİZE 

     Daha sonra 2 Kasım'da Rize’de "F tipi cezaevlerine" karşı bazı tutuklu ve hükümlülerin eylemlerine destek amacıyla dışarıda başlattıkları ölüm orucu sonucu 2001 yılında ölen Zehra ve Canan Kulaksız kardeşlerin mezarını ziyaret eden N.A’nın bulunduğu 10 kişilik TAYAD üyesi, Rize Belediyesi önünde basın açıklaması yapmak isterken çevredeki vatandaşların tepkisine neden olmuştu. Olayı engellemekte güçlük çeken güvenlik güçleri, havaya ateş açarak vatandaşları dağıtmıştı. Olay sırasında bazı TAYAD üyeleri, hafif şekilde yaralanmıştı. 
     Ankara’da düzenlenen, "YÖK’ü Protesto" eylemine katılan N.A, çıkan olayların ardından gözaltına alındığı öğrenildi. 
     
</TEXT>
</DOC>
