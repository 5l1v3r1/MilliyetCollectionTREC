<DOC>
<DOCNO> 361614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun04.html </URL>
<DATE> 2005/07/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Pakistan, Londra'daki saldırılarla ilgili 2 kişiyi daha gözaltına aldı... 
</HEADLINE>
<TEXT>

     Pakistan güvenlik kuvvetlerinin, Londra’da düzenlenen bombalı saldırılarla bağlantıları olduğu şüphesiyle 2 kişiyi daha gözaltına aldığı bildirildi. 
     Pakistanlı bir istihbarat yetkilisi, şüphelilerin dün gece Lahor’da gözaltına alındıklarını ve Londra’daki saldırılardan birini düzenleyen Şehzad Tanver ile bağlantıları olup olmadığının açığa çıkarılması amacıyla sorgulandıklarını söyledi. 
     Lahor kentinin 120 kilometre güneybatısındaki Faysalabad kenti polisinden bir yetkili, daha önce yaptığı açıklamada, güvenlik görevlilerinin kentte dört kişiyi gözaltına alarak, bilinmeyen bir yere götürdüğünü söylemişti. 
     İstihbarat yetkilileri, İngiltere doğumlu Pakistan asıllı Tanver’in son iki yıl içinde Pakistan’a iki kez geldiğinin ve Faysalabad ile Lahor’a gittiğinin belirlendiğini açıklamışlardı. 
     Yetkililer, Londra’daki Aldgate metro istasyonundaki intihar saldırısını düzenleyen Şehzad Tanver’in, ABD’nin İslamabad Büyükelçiliği yakınındaki bir kiliseye Mart 2002’de düzenlenen ve 5 kişinin ölümüne yol açan el bombalı saldırının planlanmasına yardım ettiği gerekçesiyle Kasım 2004’te tutuklanan Usame Nazir ile görüştüğüne inandıklarını söylemişti. 
     El Kaide bağlantılı Sünni militan grup Ceyş-i-Muhammed üyesi Nazir ise cezaevinde yetkililere yaptığı açıklamada, Tanver ile geçen yıl tutuklanmadan önce Faysalabad kentinde görüştüğünü belirtmişti. 
     
</TEXT>
</DOC>
