<DOC>
<DOCNO> 370376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur34.html </URL>
<DATE> 2005/08/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İtfaiye, kendi yangınını 1.5 saatte söndürebildi 
</HEADLINE>
<TEXT>

     
     Ali Faik ATAY KARABÜK, DHA 
     
KARABÜK'ün Cuma Pazarı mevkiinde bulunan Karabük Belediyesi'ne ait İtfaiye binasının bacası, çıkan kıvılcım nedeniyle tutuştu. Çıkan yangına ise ilk müdahaleyi yine Karabük Belediyesine ait itfaiye ekipleri yaptı. Yangın söndürme çalışması sırasında zor anlar yaşanırken, yüksek basınç nedeniyle bazı yangın söndürme hortumları patladı, daha sonra da itfaiye araçlarında su bitti. 
     Karabük İtfaiye binasının bacasının tutuşması sonucu dün saat 18.45 sıralarında başlayan yangın, havanın rüzgarlı olması nedeniyle kısa sürede büyüdü. Kendi yangınlarına müdahale eden Karabük İtfaiye ekipleri, yangının bayamesi üzerine önce Orman İşletme Müdürlüğü arazözlerinden yardım istedi. Safranbolu'da bulunan 125. Jandarma Er Eğitim Alayı itfaiye aracı ile Safranbolu Belediyesine ait İtfaiye aracı da yangına müdahale için geldi. Yangın, 10 itfaiye aracı ve 35 personelin yoğun çalışması sonucu 1.5 saatte diğer binalara sıçramadan kontrol altına alınabildi. Bu sırada vatandaşlar da zaman zaman itfaiyecilere hortum tutarak yardımcı oldu. 
     
     YENİ İTFAİYE BİNASI YAPILACAK’ 
     Yangın bölgesine Karabük Valisi Said Vakkas Gözlügöl, Vali Yardımcısı Mustafa Tapsız, İl Emniyet Müdürü Zekeriya Kahraman ve Karabük Belediye Başkanı Hüseyin Erer de gelerek incelemelerde bulundu. Belediye Başkanı Hüseyin Erer yaptığı açıklamada şunları söyledi 
     Bacadan çıkan kıvılcım, binamızın çatısındaki ağaçların eski olması nedeniyle yangının bu kadar büyümesine sebep olmuştur. Yangının, itfaiye binamızın altında bulunan Karabük Belediyesi'ne ait Halk Ekmek Fabrikasının bacasında bulunan çatlaktan çıkan kıvılcımın sıçraması sonucu meydana geldiğini tahmin ediyoruz. Binamız 40 yıllık ve doğal olarak çatımız da ağaç kaplamalı ve buradaki ağaçlar çıra gibi. Rüzgarın etkisiyle de yangın büyüdü. Sevindiğimiz olay ise, can kaybı olmaması. Zaten projelerimiz arasında askeriyenin boşalttığı tabur binalarının oraya modern bir itfaiye binası yapmak vardı. Bu olaydan sonra, bu yöndeki çalışmayı hızlandıracağız.'' 
     
</TEXT>
</DOC>
