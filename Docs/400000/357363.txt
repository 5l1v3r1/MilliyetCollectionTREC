<DOC>
<DOCNO> 357363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy03.html </URL>
<DATE> 2005/07/01/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
18 maddelik yasa tasarısına 32 önerge AKP'lileri kızdırdı 
</HEADLINE>
<TEXT>

     TBMM Plan ve Bütçe Komisyonu’nda, özelleştirme uygulamalarıyla ilgili yasa tasarısına, çeşitli yasalarda değişiklik yapan 32 önerge verilmesi AK Parti’li üyelerin tepkisini çekti. 
     Tasarının yürütme ve yürürlük maddelerine gelindiği sırada, GSM operatörlerinin "brüt gelirleririnin" yeniden tanımlanmasından, elektrik dağıtım ihalelerine kadar değişen konularda, kimi teknik içerikli önergeler verilmeye başlandı. 
     Komisyon üyelerinin önergelerin kapsamı konusunda açıklama yapılması istemlerine Maliye Bakanlığı Müsteşarı Hasan Basri Aktan ile Özelleştirme İdaresi Başkanı Metin Kilci ve düzenlemelerin yapıldığı konularda uzman milletvekilleri açıklama getirmeye çalıştı. Ancak, önergelerin içeriklerine ilişkin yeterli bilgi alamayan milletvekilleri, bu durumu eleştirmeye başladılar. 
     AK Parti Samsun Milletvekili Musa Uzunkaya, 18 maddelik tasarıya 32 önerge verildiğini belirterek, "Bürokrat arkadaşlara soruyorum. Bu 
     önergeleri yolda gelirken mi buldunuz Böyle bir görüşme yöntemi olabilir mi Milletvekillerinin bu önergeleri değerlendirme vakitleri olmayacak mı Ben bu anlayışı kınıyorum" diye konuştu. 
     CHP Trabzon Milletvekili Akif Hamzaçebi de Uzunkaya’nın görüşlerine katıldığını, ancak önergelerin sorumlusunun Maliye Bakanlığı olmadığını ifade etti. 
     AK Parti’li diğer üyelerin de görüşmelerin yarına bırakılması yönünde istekte bulunmaları üzerine, Plan ve Bütçe Komisyonu Başkanvekili Altan Karapaşaoğlu, toplantıya yarım saat ara verdi. 
     Görüşmelerin ertelenmesine karşı çıkan Karapaşaoğlu, "Ben yarım saat ara verdim, ister kalırsınız ister gidersiniz. İktidarla mı çalışıyoruz muhalefetle mi çalışıyoruz anlamadım. İktidar köstek oluyor, muhalefet destek oluyor" diyerek AK Parti’li üyeleri eleştirdi. 
     CHP’li Hamzaçebi’nin de görüşmelerin bu şekilde devam etmemesi gerektiğini belirtmesi üzerine Karapaşaoğlu, "ya bu işe hiç başlamayacaktık ya da bitireceğiz" dedi. 
     
</TEXT>
</DOC>
