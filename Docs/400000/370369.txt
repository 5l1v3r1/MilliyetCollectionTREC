<DOC>
<DOCNO> 370369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur27.html </URL>
<DATE> 2005/08/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Belediye Başkanı'nın "piknikçi" protestosu... 
</HEADLINE>
<TEXT>

     Denizli merkeze bağlı Servergazi Belde Belediye Başkanı Nihat Yeniyol, piknik alanına çöp bırakan piknikçileri protesto etmek için Değirmenönü Piknik Alanı’na, "Kirletmeniz yetersiz geliyor. Lütfen evlerinizdeki çöpleri de bu alana atınız" yazılı pankart astı. 
     Yeniyol, gazetecilere yaptığı açıklamada, 50 bin metrekare genişliğindeki Değirmenönü Piknik Alanı’nın, sıcak hava ve gürültü ortamından uzaklaşmak isteyenlerin uğrak yerlerinden biri durumunda olduğunu söyledi. 
     Yüksek çam ağaçlarıyla kaplı alana hafta sonlarında en az bin araç girdiğine işaret eden Yeniyol, piknikçilerin çevre temizliğine özen göstermediklerini ve bu nedenle yoğun bir kirlilik oluştuğunu, belediye personelinin yetersiz olması nedeniyle de burayı, ancak haftada 2 gün temizleyebildiklerini belirtti. 
     Piknikçilere, dikilen levhalarla çöp bırakmamaları uyarısında bulunduklarını ifade eden Yeniyol, "Ancak bundan bir sonuç alamadık. 
     Bunun üzerine Güzelim piknik alanımızı kirletmeniz yetersiz geliyor. 
     Lütfen evinizdeki çöpleri de bu alana atınız yazılı pankart astık" dedi. 
     Yeniyol, pankartla yapılan uyarının da dikkate alınmaması durumunda, çöp bırakanların kamerayla tespit edileceğini ve para cezası uygulamasına geçileceğini kaydederek, şöyle konuştu 
     "Gürültü ve çevre kirliliği yaratanlar tek tek tespit edilecek. 
     Problemi çözmek için Belediyeler Yasası’nın tanıdığı yetkileri sonuna kadar kullanacağım. Buraya gelenler, piknik alanını nasıl temiz buluyorlarsa, giderken de öyle bırakmak zorundalar." 
     
</TEXT>
</DOC>
