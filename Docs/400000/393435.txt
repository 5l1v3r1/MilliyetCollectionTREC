<DOC>
<DOCNO> 393435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy07.html </URL>
<DATE> 2005/11/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erdoğan Dışarıda gece gündüz Tükiye'yi anlatmaya çalışıyoruz 
</HEADLINE>
<TEXT>

     Başbakan Recep Tayyip Erdoğan, iktidara geldikleri ilk günden itibaren içeride güven ve istikrarı kalıcı hale getirdiklerini, dışarıda da gece gündüz, uzak yakın demeden Türkiye’yi anlatmaya çalıştıklarını belirterek, "İşte ben pazarlama derken hep bunu konuştum, bunu anlattım" dedi. 
     Başbakan Erdoğan, Yabancı Sermaye Derneği YASED tarafından Ceylan Intercontinental Otel’de düzenlenen "Yabancı Yatırımların Yeni Gözdesi Fırsatlar Ülkesi Türkiye" konulu konferansta yaptığı konuşmaya, toplantıya katılmaktan duyduğu memnuniyeti dile getirerek başladı. 
     YASED’in konferansa ev sahipliği yaparak önemli bir görevi yerine getirdiğini ifade eden Erdoğan, "YASED, büyüme, gelişme ve kalkınma yolunda Türkiye kararlı adımlarla yol alırken, bu dinamik sürece katkıda bulunan kuruluşlardan biridir. Hükümetimizin ideallerini, hedeflerini paylaşan, iş alemimize yeni ufuklar açan çalışmalarını çok değerli bulduğumu özellikle belirtmek istiyorum" dedi. 
     Erdoğan, bugünkü konferans için "Yabancı Yatırımların Yeni Gözdesi Fırsatlar Ülkesi Türkiye" başlığının seçilmesini zamanlama ve vizyon olarak çok yerinde bulduğunu vurgulayarak, sözlerini şöyle sürdürdü 
     "Bir ülkeye yabancı sermayenin gelmesinde en önemli pay, hiç şüphesiz marka yönetme bilincine sahip bu tür çabaların sahiplerine aittir. İçeride iyi bir ekonomi yönetimi ile birçok şeyi başarabilirsiniz. Güven ve istikrar ortamını da sağlayabilirsiniz. 
     Öngörülebilir ve sürdürülebilir bir büyüme ivmesini yakalayabilirsiniz. Ülkenizin atıl kapasitesini harekete geçirebilirsiniz. İnsanınızın gizli potansiyelini ortaya çıkarabilirsiniz. Ancak yine de kayda değer oranlarda yabancı sermaye çekebilmek için bunlar tek başına yeterli değildir. İyi bir pazarlama stratejisine, başarılı bir marka yönetimine ihtiyacınız olacaktır. 
     Aksi takdirde, elinizdeki markanın sahip olduğu büyük potansiyelin değerini sizden başka kimse anlamaz. Siz yerinizde otururken, kimseden ekonomiden ulaştığınız başarıların da takdir edilmesini bekleyemezsiniz." 
     
     "ANLAMAMAKTA DİRENENLER VAR" 

     Başbakan Erdoğan, bunu Türkiye’de anlamayanlar bulunduğuna işaret ederek, şunları kaydetti 
     "Ne yazık ki, bizim ülkemizde de şöyle ya da böyle farklı olumsuz yaklaşımları hep görürüz. Çünkü hala bunu anlamamakta direnenler var. 
     Aşkla, şevkle, heyecanla, daha önemlisi bilimsel bir stratejik planlamayla elimizdeki metaı ki, bu içerideki tüm ekonomik imkan ve fırsatlarla birlikte topyekun bir ülkenin imajıdır, bunu çok iyi pazarlamanız gerekir. Yabancı sermayenin yönünü kendinize, ülkenize ancak bu şekilde çekebilirsiniz. Biz hükümet olarak işte bunu başarmaya çalışıyoruz. Gayretimiz çabamız sadece bunun içindir. 
     İlk günden itibaren içeride güven ve istikrar ortamını kalıcı hale getirerek, bunun altyapısını sağlarken, dışarıda da gece gündüz, uzak yakın demeden Türkiye’yi anlatmaya çalışıyoruz. İlk günkü kararlılığımızla da anlatmaya devam ediyoruz. İşte ben pazarlama derken hep bunu konuştum, bunu anlattım. 
     Ama bunu anlamayan ve anlamamakta direnen ve bilimsel olarak ’ben bunu bir araştırayım gerçekten böyle bir şey var mı ’ diyen olduğu gibi, hala ’ben bunu araştırmayacağım veya böyle bir şeyi kabullenmem mümkün değil’ deyip bunu anlamamakta direnenler var. Varsın olsun. Biz yolumuza aynı anlayışla, aynı bilinçle, aynı inançla gideceğiz. Biz biliyoruz ki, dünyada tüm siyasi olayların, aynen nasıl ekonomideki bir metanın pazarlanması gerekirse, siyasetin pazarlaması vardır, sosyal olayların pazarlaması vardır. Bu bilimsel bir gerçektir." 
     
     "TÜRKİYE CAZİBE MERKEZİ HALİNE GELMİŞTİR" 

     Recep Tayyip Erdoğan, Türkiye’nin kısa bir zamanda siyasetini ve ekonomisini sağlam temellere oturttuğunu ifade ederek, "Bu temel demokrasidir, hukukun üstünlüğüdür, emniyet ve güven duygusunun yerleşmesidir" dedi. 
     Ülkenin fotoğrafının bütün alanlarda emniyet ve güveni beslediğini kaydeden Başbakan Erdoğan, "Bunun içindir ki Türkiye, bir cazibe merkezi, bir yatırım ülkesi haline hamdolsun gelmiştir" diye konuştu. 
     Erdoğan, Avrupa Birliği AB sürecinin doğrudan yabancı yatırımlar açısından hayati öneme sahip bir süreç olduğunu belirterek, "Türkiye açısından bu süreci doğru analiz edemeyenler, Türkiye’nin hala eski yerinde durduğunu sananlar, dünya ekonomisini, sermaye hareketlerini, eski ideolojik reflekslerle dar kalıplarla yorumlamaya çalışanlar, yarın çok geç kalmış olacaklardır" dedi. 
     Yabancı Sermaye Derneği’nce YASED Ceylan Intercontinental Otel’de düzenlenen konferansta konuşan Başbakan Erdoğan, Türkiye’de demokratik ortam güçlendikçe faizlerin 3 yılda 56 puan düştüğünü söyledi. 
     Erdoğan, göreve geldiklerinde nominal faiz oranının yüzde 70 olduğunu, ancak şu anda bu oranın yüzde 14’lere düştüğünü hatırlatarak, her 1 puanlık faiz düşüşünden Türkiye’nin kazanımının 1.5-2 katrilyon arasında değiştiğini bildirdi. 
     Bunun toplamı ele alındığında 3 yılda Türkiye’nin kazanımının yaklaşık 90 katrilyon Türk Lirası olduğunu dile getiren Erdoğan, demokrasiyle beraber büyüme gerçekleştiği için Türkiye’nin büyük reformlara imza attığını ve AB müzakerelerine başlayacak noktaya geldiğini kaydetti. 
     Başbakan Erdoğan, bunların hepsinin bir güvenin, istikrarın ve kararlılığın neticesi olduğunu dile getirerek, konuşmasına şöyle devam etti 
     "Eğer kararlılık ve istikrar olmasaydı, siyasi irade bu şekliyle gerçekleşmemiş olsaydı, bugünlere kesinlikle gelemezdik. 
     AB süreci, doğrudan yabancı yatırımlar açısından hayati öneme sahip bir süreçtir. Bu süreci, dünyayı iyi okuyabilen, Türkiye’nin potansiyellerini, imkanlarını iyi gören herkes çok iyi değerlendirecektir. Ben buna inanıyorum. Türkiye açısından bu süreci doğru analiz edemeyenler, Türkiye’nin hala eski yerinde durduğunu sananlar, dünya ekonomisini, sermaye hareketlerini, eski ideolojik reflekslerle, dar kalıplarla yorumlamaya çalışanlar, yarın çok geç kalmış olacaklardır. 
     Türkiye geri dönülmez bir yoldadır. Türkiye, parlak bir geleceğe emin adımlarla yürümektedir. Doğru yatırımı, üretimi, rekabeti, kaliteyi esas alan bir büyüme trendine girmiştir. Bu yoldan geri dönüş olmayacaktır. Bu kararlılık içinde olan irade, şu anda iş başındadır. 
     Bu yol, güvenin, istikrarın, başarının yoludur. Bu yoldaki başarımızın sırrının ne olduğu, bize en çok yöneltilen sorulardan biridir. Burada açıkça söylüyorum başarımızın sırrı, kendimize olan özgüvenimizdir. 
     İnsanımızın potansiyelini, ülkemizin dinamiklerini iyi biliyoruz, bunlara inanıyoruz. Halkımıza güveniyoruz, halkımız da bize güveniyor." 
     
     "ÇAĞIN DIŞINDA KALMAK MÜMKÜN DEĞİL" 

     Bu güven ortamının hiçbir ekonomik cetvelle ölçülemeyecek bir büyük değer olduğunu vurgulayan Erdoğan, Türkiye’nin büyük bir ülke olduğunu, muazzam bir dinamizmi, işgücü potansiyeli ve ekonomik kaynakları bulunduğunu söyledi. 
     Erdoğan, Türkiye’nin imkanlarını, kaynaklarını Türkiye’ye kazandırmak için hükümetin sağlam bir irade sergilediğini anlatarak, şunları kaydetti 
     "Bu irade her geçen gün güçlenmekte, sağlamlaşmaktadır. Bazı farklı sesler çıkabilir. Sakın bunlar sizi yanıltmasın. Her insan yeni gelişmelere aynı hızla intibak sağlayamayabilir. Her zihin, yeni bir duruma aynı süratle intikal edemeyebilir. Ama hiç kimsenin şüphesi olmasın, geriden de gelseler onlar da bir gün mutlaka sizi anlayacaklardır. Onlar da çağı yakalayacaklardır. Çünkü çağın dışında kalmak mümkün değildir. 
     Tabii ki, her ülkede olduğu gibi kemikleşmiş yanlış anlayışlar var. Ekonomide devletçiliği topluma karşı kullananlar, çağın gereklerini anlamakta ne yazık ki gecikiyorlar. Biz ne yaptığımızı gayet iyi biliyoruz. Bütünlüklü bir siyaset izliyoruz. Birbirini tamamlayan adımlar atıyoruz." Başbakan Erdoğan, aktif ve dinamik bir dış politika yürütürken, bu politikalarının karşılıklı olarak toplumların huzur ve refahına katkısını hesap ettiklerini belirterek, "Çünkü bunu başaramazsak, bunu halledemezsek, sadece bizler siyasette değil, her şeyden önce ülkemizin kaybına neden oluruz ki, bunun faturasını biz ödeyemeyiz. 
     Tarih bizi asla affetmez" dedi. 
     
     "İNSANI, TOPLUMU ESAS ALAN EKONOMİ YÖNETİMİ" 

     Ekonominin sadece dinamikleriyle var olan, sadece sayılardan, rakamlardan, grafiklerden ibaret bir bilim alanı olmadığını ifade eden Recep Tayyip Erdoğan, insanı, toplumu esas almayan bir ekonomi yönetiminin olamayacağını bildirdi. 
     Erdoğan, bu yüzden yatırım ortamını güven esasına göre düzenlediklerini, teşebbüs hürriyetinin tam olarak hayata geçmesi için bürokrasiyi en aza indirdiklerini, cesaretle yabancı yatırımcıları Türkiye’ye davet ettiklerini kaydetti. 
     
     "ÖZGÜVENLE ADIMLARIMIZI ATIYORUZ" 

     Başbakan Erdoğan, sözlerini şöyle sürdürdü 
     "Biz biliyoruz ki, cesaretini kaybedenler, her şeyini kaybederler. Cesareti kaybetmemek bizim için şart. 
     Onun için de geldiğimiz günden bu yana, özellikle bürokratik oligarşi ile bir mücadelemiz var. Bunu henüz başarmış değiliz. Hala bürokrasi bu noktadaki gücünü koruyor. Belli yerlerde başarılarımız var, ama tamamen bunu başarmış değiliz. Dünyanın neresine giderseniz gidin, bu derdi herkesten dinliyoruz. Ülkemizde de bunu başarmanın mücadelesi sürmekte. Ama bunu biliyoruz ki, yabancı sermaye yabancı yatırımdır. Ama bunu anlamakta direnen bir bürokratik anlayış var. 
     Orada engeller oluşturuyorlar, setler çekiliyor. Öyle bir yaklaşım sergiliyorlar ki, bu yaklaşımı dinleyenler, ’bunlar çok da vatansever, çok da milliyetsever’ gibi bir mantıkla onlara alkış tutuyor. Böyle bir yanlış mantık var. O anda siz o ülkenin vatanperveri değil de, tam aksine düşmanıymış gibi takdim ediliyorsunuz. Böyle bir şey olur mu, bu mümkün mü Buna tabii ki, bizim olumlu yaklaşmamız mümkün değil. 
     Çünkü burada ciddi bir yanlış var. Bu yanlışı biz düzeltmek zorundayız. Bunu da, doğrudan yabancı sermayenin Türkiye’deki bu yatırımları, inanıyorum ki, bizlerin attığı bu adımın ne kadar doğru ve ne kadar haklı olduğunu zaman içerisinde gösterecektir. Ne getirecektir Daha çok istihdam, daha çok rekabet, daha çok büyüme, daha çok refah getirecektir. Bu yüzden bazılarının yaptığı gibi korkularla, kaygılarla değil, özgüvenle adımlarımızı atıyoruz." 
     
</TEXT>
</DOC>
