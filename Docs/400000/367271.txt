<DOC>
<DOCNO> 367271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun01.html </URL>
<DATE> 2005/08/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Londra'daki saldırılarla ilgili iki kadın bugün mahkemeye çıkacak... 
</HEADLINE>
<TEXT>

     İngiltere’nin başkenti Londra’da 21 Temmuz’daki bombalı saldırı girişimleri soruşturması kapsamında İngiliz polisinin suçladığı iki kadının, bugün mahkemeye çıkarılacağı bildirildi. 
     Polis, Londra’da ikamet eden 28 yaşındaki Yeshshiembet Girma ile 21 yaşındaki Muluemebet Girma’nın terörle mücadele yasaları çerçevesinde "polise yeterince bilgi vermedikleri" gerekçesiyle suçlandığını belirtti. 
     Kadınların, 2000 yılında çıkarılan Terörle Mücadele Yasası’na dayanılarak Londra’daki Bow Street Sulh Mahkemesi’ne çıkarılacağı kaydedildi. 
     Londra’nın güneyinde ayrı adreslerde kalan zanlıların, 27 Temmuz’da polisin Stockwell’de düzenlediği operasyonlar sırasında gözaltına alındığı bildirildi. 
     Londra’da 21 Temmuz’daki bombalı saldırı girişimleriyle ilgili olarak resmen suçlanan ilk kişi olan İsmail Abdurrahman da dün Sulh Mahkemesi’nde ilk duruşmasına çıkmış ardından da cezaevine gönderilmişti. 
     
</TEXT>
</DOC>
