<DOC>
<DOCNO> 355414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko13.html </URL>
<DATE> 2005/06/25/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arçelik mobilya, İstanbul'daki en büyük mağazasını açtı 
</HEADLINE>
<TEXT>

     Arstil markası ile mobilya sektörüne giren Arçelik, İstanbul'daki en büyük mağazasını Taşdelen'de açtı. 
     Arçelik Genel Müdürü Aka Gündüz Özdemir'in açılışını yaptığı, 2 bin 500 metrekare alan üzerindeki mağazada, panel mobilyadan oturma gruplarına, yemek odasından yatak odasına kadar 1000 çeşit ürün yer alıyor. 
     Arçelik, Arstil bayi sayısını 2005 yılı sonuna kadar 100'e çıkarmayı hedefliyor. 
     Aka Gündüz Ödemir açılışın ardından AA muhabirine yaptığı açıklamada, Taşdelen'deki mağaza ile 'üncü Arstil mağazasına ulaştıklarını söyledi. 
     Arstil mağazalarını Arçelik ve Beko bayilerinin açabildiğini ifade eden Özdemir, ''Arçelik'in iş sahası her zaman evin içidir. Evde insanların hayatını kolaylaştıran ne varsa Arçelik o işleri yapacaktır, yapmaya da devam ediyor. Mobilya da bunlardan bir tanesi'' dedi. 
     Arçelik bayilerinin çok önemli bir kısmının zaten mobilya işiyle uğraştıklarını söyleyen Özdemir, ''Bu nedenle bu işi de bir şekilde organize edebileceğimizi düşündük. Burada bayiilerimizin de önemli isteklerini itibara aldık'' diye konuştu. 
     Mobilya sektöründeki pazar payı hedeflerinin sorulması üzerinde de Özdemir, şunları kaydetti 
     ''Bir yere kadar büyüyeceğiz. Oturup ondan sonra ne olduğuna bakacağız. Bu pazarın bir handikapı var, o da önemli bir bölümü kayıtsız. Hemen hemen yüzde 60'ı kayıtsız. Kayıtsız kısmında herhangi bir ölçümleme olamadığı için burada spesifik bir hedef koymak o kadar kolay da değil.'' Özdemir, mağazada satılan ürünlerden oturma gruplarının ve ev tekstil ürünlerinin Türkiye'den, ahşap grubu ürünlerin de daha çok Fransa'dan geldiğini belirtti. 
     
</TEXT>
</DOC>
