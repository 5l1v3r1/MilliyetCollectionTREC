<DOC>
<DOCNO> 367910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/guncel/axgun01.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehitlere son görev 
</HEADLINE>
<TEXT>


Antalya'da düşen helikopterde şehit olan Süleyman Satır ve Bülent Sarıkaya törenle toprağa verildi 

ANKARA Milliyet BURSA DHA - Fotoğraf Altan Burgucu 

Antalya'da 30 Temmuz'da denize düşen Sahil Güvenlik Komutanlığı helikopterinin enkazından cenazeleri çıkarılan şehit Deniz Pilot Kıdemli Üsteğmen Bülent Sarıkaya ve şehit Deniz Pilot Kıdemli Yüzbaşı Süleyman Satır dün toprağa verildi. 
Sarıkaya için Ankara'da Kocatepe Camii'nde düzenlenen törene, ailesi, İçişleri Bakanı Abdülkadir Aksu, Kara Kuvvetleri Komutanı Orgeneral Yaşar Büyükanıt, Jandarma Genel Komutanı Orgeneral Fevzi Türkeri, Kara Kuvvetleri Kurmay Başkanı Orgeneral Fethi Remzi Tuncel katıldı. Sarıkaya'nın cenazesi Cebeci Askeri Şehitliği'ne defnedildi. 
2 çocuk babası Süleyman Satır için de Bursa'da tören düzenlendi. Gözyaşlarının sel olduğu törene Deniz Kuvvetleri Komutanlığı'na atanan Oramiral Yener Karahanoğlu da katıldı. Oramiral Karahanoğlu, şehit Satır'ın eşi Mine, çocukları Zeynep ve Doğukan, babası Orhan ve annesi Hidayet Satır'ın yanlarına giderek başsağlığı dileklerinde bulundu. 

Komutanlar da saf tuttu 

Üsteğmen Bülent Sarıkaya'nın cenaze namazında Kara Kuvvetleri Komutanı Orgeneral Yaşar Büyükanıt, Jandarma Genel Komutanı Orgeneral Fevzi Türkeri ve Kara Kuvvetleri Kurmay Başkanı Orgeneral Fethi Remzi Tuncel de saf tuttu. 

Anne son kez görmek istedi 

Satır'ın annesi İnayet Satır oğlunu son kez görmek isteyince cenaze İznik'teki evlerine getirildi. Satır'ın babası Orhan Satır, annesi İnayet Satır ve eşi Mine Satır cenazede güçlükle ayakta durdu. Cenaze namazında ise kadınlar ve erkekler birlikte saf tuttu. 


</TEXT>
</DOC>
