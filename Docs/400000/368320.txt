<DOC>
<DOCNO> 368320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko11.html </URL>
<DATE> 2005/08/09/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hazine net 3.5 milyar YTL borçlandı... 
</HEADLINE>
<TEXT>

     Hazine bugün, net yaklaşık 3.5 milyar YTL borçlandı. 
     Hazine'nin düzenlediği 3 ayda bir değişken faiz ödemeli YTL cinsinden tahvil ihalesinde dönemsel faiz yüzde 4.25, 574 gün vadeli tahvil ihalesinde ise bileşik faiz yüzde 16.10 oldu. 
     İhalelere toplam nominal 4 milyar 985.3 milyon YTL teklif gelirken, nominal 1 milyar 189 milyon YTL, net ise 1 milyar 54.3 milyon YTL'lik satış yapıldı. 
     Hazine, piyasa yapıcı bankalar ve kamu kuruluşlarına yapılan net 2 milyar 438.9 milyon YTL'lik satışla birlikte, toplam 3 milyar 493.2 milyon YTL net borçlanmaya gitti. 
     Hazine'nin bugün düzenlediği 3 ayda bir değişken faiz ödemeli tahvil ihalesine, nominal 2 milyar 475.3 milyon YTL'lik teklif geldi. İhalede nominal 422.5 milyon YTL, net 448.5 milyon YTL satış yapıldı. Tahvillerin geri ödemesi 13 Eylül 2006'da yapılacak. 
     Tahvilin ilk kupon ödemesi 14 Eylül 2005 tarihinde yapılacak ve kupon ödemesine esas teşkil edecek faiz oranı, 15 Haziran 2005 valör tarihli olarak gerçekleştirilmiş olan 91 gün vadeli referans bono ihalesinde oluşan dönem faizi ile Hazine'ce uygulanacak olan yüzde 1.5 ek getiriden oluşacak. 
     
     574 GÜN VADELİ TAHVİL İHALESİ 

     Hazine'nin 574 gün vadeli tahvil ihalesinde ise 2 milyar 510 milyon YTL'lik teklife karşın, nominal 766.5 milyon YTL, net 605.8 milyon YTL'lik satış yapıldı. 
     İhalede basit yıllık faiz yüzde 16.83 oldu. Söz konusu tahvillerin geri ödemesi 7 Mart 2007'de yapılacak. 
     Hazine, yarın 3 milyar 128 milyon YTL'si piyasaya ve 47 milyon YTL'si de kamu kurumlarına yapılan satışların geri ödemesi olmak üzere toplam 3 milyar 175 milyon YTL iç borç ödemesi yapacak. 
     
</TEXT>
</DOC>
