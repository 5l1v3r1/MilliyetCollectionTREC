<DOC>
<DOCNO> 397679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo05.html </URL>
<DATE> 2005/11/24/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Aslan Fener’e prim tanımıyor 
</HEADLINE>
<TEXT>

     Fenerbahçe derbisi için özel bir prim miktarı belirlenmedi. Olası bir zaferin ödülü, diğer maçlardan farklı olmayacak 
     
     Galibiyet 3 bin 
     Galatasaraylı futbolcular derbide galip geldikleri takdirde, diğer lig maçlarında olduğu gibi adam başı üç bin dolarla ödüllendirilecek. Zorlu karşılaşma için özel bir prim miktarı belirlenmediği ve sezon başından bu yana uygulanan sistemin devam edeceği belirtildi. İç sahada alınan galibiyetlerde üç bin dolar, deplasmandan üç puanla dönülmesi halinde ise dört bin dolar primle ödüllendirilen Sarı-Kırmızılı futbolcular, ezeli rakiplerini yenmeleri halinde de aynı miktarı alacak. Teknik direktör Eric Gerets'in de ekstra bir prim verilmesi talebinde bulunmadığı ifade edildi. 
     
     Teknik kadro toplandı 
     Fenerbahçe maçı yaklaştıkça heyecanı artan Belçikalı teknik adam, mesaisine ara vermiyor. Futbolcularına kafalarını dağıtmaları için bir gün izin veren Gerets, tüm günün Florya'da geçirdi. Öğle saatlerinde yardımcıları Erdal Keser, Reinhard Stumpf ve Nezihi Boloğlu'yla tesislerde biraraya gelen Aslan'ın hocası, her zamanki gibi işe maç kasetlerinden başladı. Fenerbahçe'nin bu sezon oynadığı maçların kasetlerini ekibiyle birlikte izleyen Gerets'in, derbide takımına uygulatmayı planladığı sistemi de bir iki gün içerisinde belirleyeceği kaydedildi. 
     
     Keser bilgi aktarıyor 
     Gerets'e Fenerbahçe hakkında bilgiler aktaran antrenör Erdal Keser de yönetim kurulundan herhangi bir prim talebinde bulunmadıklarını doğruladı. Çalışmalarını aralıksız sürdürdüklerini söyleyen Keser, "Oyuncularımız bugün dün izin yapıyor ama biz teknik ekip olarak çalışmalarımızı sürdürüyoruz. Derbi için özel bir prim yok. Bu karşılaşmada da sezon başında belirlenen prim sistemi geçerli olacak. Maçla ilgili hazırlıklarımız ise her zamankinden çok da farklı değil. Tüm takımları izlediğimiz gibi Fenerbahçe'nin de maç kasetlerini izliyoruz" dedi. 
     
</TEXT>
</DOC>
