<DOC>
<DOCNO> 386757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur22.html </URL>
<DATE> 2005/10/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
"Polisiz" diye girdikleri evden para çaldılar 
</HEADLINE>
<TEXT>

     Sivas’ta polis olduklarını ve arama yapacaklarını söyleyerek girdikleri evin 84 yaşındaki sahibini odaya kilitleyen 3 kişi, evden yaklaşık 3 bin YTL çaldı. 
     AA muhabirinin aldığı bilgiye göre, Mehmetpaşa Mahallesi’nde devriye gezen polis ekipleri, Karabağ Caddesi’ndeki bir evden "imdat" çağrıları geldiğinin bildirilmesi üzerine olay yerine gitti. 
     Ekipler, evin yatak odasında kilitli bulunan 84 yaşındaki Kazım Siso’yu kapıyı açarak kurtardı. 
     Ev sahibi Siso, takım elbiseli 3 kişinin kendilerini polis olarak tanıttıklarını ve arama yapacaklarını söyleyerek eve girdiklerini, daha sonra da kendisini yatak odasına kilitlediklerini belirtti. 
     Evde yapılan incelemelerde, bir kanepenin içindeki karton kutuda bulunan yaklaşık 3 bin YTL’nin çalındığı belirlendi. 
     Olayla ilgili soruşturma başlatıldı. 
     
</TEXT>
</DOC>
