<DOC>
<DOCNO> 369647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/siyaset/asiy.html </URL>
<DATE> 2005/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker talep etti 
</HEADLINE>
<TEXT>


Bakan Gönül, Genelkurmay'ın terörle mücadele konusunda yasa değişikliği isteğinin 10 Ağustos'ta iletildiğini açıklayarak polemiğe nokta koydu 

ANKARA Milliyet 


Milli Savunma Bakanı Vecdi Gönül, "mayına karşı asfaltlama" tartışmasında olduğu gibi, hükümet ve Türk Silahlı Kuvvetleri arasında gündeme gelen "terörle mücadelede yetki" polemiğine de son noktayı koydu. 
Hükümetin "askerin talepte bulunmadığı" açıklamasının ardından Gönül, Genelkurmay'ın Türk Ceza Kanunu TCK , Ceza Muhakemeleri Kanunu CMK ve Terörle Mücadele Kanunu'nda TMK yapılmasını istediği değişikliklerin 10 Ağustos'ta Adalet Bakanlığı'na yazılı olarak iletildiğini açıkladı. 
Askerin, terörle mücadelede yasal düzenlemelere ihtiyaç duyduğunu ilk olarak Genelkurmay İkinci Başkanı Orgeneral İlker Başbuğ gündeme getirdi. 
Başbuğ, Başbakanlık bünyesinde bir terörle mücadele birimi kurulması gerektiğini belirterek şu ifadeleri kullandı "TMK gözden geçirilmeli, gerçekten ihtiyaca cevap verecek bir hale getirilmeli. Örneğin İngiltere'de 2000'de çıkarılan Terörizm Kanunu'nun 13. maddesi uyarınca, yasaklanmış bir örgütün renklerini taşıyan bir rozet bile takamazsınız." 

'Kısıtlı yetki' çıkışı 
Başbuğ, TMK'nın 8. maddesinin "AB'ye uyum kapsamında" kaldırılmasıyla ortaya çıkan boşluğa atıf yaparken, Genelkurmay Başkanı Orgeneral Hilmi Özkök de, "Kısıtlanmış yetkilerimize karşın terörle mücadele ediyoruz" açıklaması yaptı. 
Bu açıklamaları yanıtlayan Adalet Bakanı ve Hükümet Sözcüsü Cemil Çiçek, "Yetki istenmiş, hükümet karşılık vermemiş gibi değerlendirme yapılmamalı" dedi. Başbakan Tayyip Erdoğan da, talep gelmediğini, ihtiyaç halinde gerekeni yapacaklarını söyledi. 
Ancak Dünden Bugüne Tercüman gazetesinin sorularını yanıtlayan Gönül, TCK, CMK ve TMK'da yapılması istenen değişiklikler üzerinde bir süredir Milli Savunma Bakanlığı bünyesinde çalışıldığını kaydetti. Genelkurmay Başkanlığı'nın istemlerini detaylı biçimde dile getirdiğini söyleyen Gönül, "Resmi görüşümüz 10 Ağustos'ta Adalet Bakanlığı'na iletilmiştir" dedi. 

'4000 km asfalt istediler' 

Milli Savunma Bakanı Vecdi Gönül'ün "mayınlı toprak yol" açıklaması, Başbakan Recep Tayyip Erdoğan'ın sözcüsü Akif Beki ile kabine arkadaşları Adalet Bakanı Cemil Çiçek ve Maliye Bakanı Kemal Unakıtan'la ters düştü. 
Gönül, diğer isimlerin "böyle bir talep yok" açıklamalarının aksine, toprak yolların asfaltlanması talebinin olduğunu dile getirdi. 
Toprak yol tartışması, Hürriyet gazetesi yazarı Emin Çölaşan'ın, bölgedeki güvenlik görevlilerinin, "Mayın sürekli kullandığımız toprak yollara konuluyor. 'Bütçede para yok' diyorlar. Oysa Moğolistan'da devletimiz 46 km' lik gıcır gıcır asfalt yol yapıyor" sözlerini köşesine yansıtmasıyla başladı. 
Bu yazının ardından Başbakanlık kaynaklarının yolların asfaltlanması müracaatı olmadığı beyanatları gazetelerde yer aldı. Jandarma Genel Komutanı Orgeneral Fevzi Türkeri'nin, bir şehit cenazesinde Orgeneral Yaşar Büyükanıt'a Güneydoğu'daki yolları şik yet etmesi kamuoyuna yansıdı. 
Tartışma boyunca sessiz kalan MSB, perşembe günü, "bu yıl TSK'nın 4000 kilometrelik yol talebinden 1205 kilometrenin karşılandığını" açıkladı. 
Dünden Bugüne Tercüman gazetesine röportaj veren Gönül de, şöyle konuştu "Asfalt olayında haksızlık ediliyor. Devlet bu yıl orada 1205 kilometre yol asfaltlamıştır." 

Başbuğ'un atıf yaptığı 8. madde 

Orgeneral İlker Başbuğ, TMK'nın 8. maddesinin AB'ye uyum kapsamında kaldırılmasıyla ortaya çıkan boşluğa atıf yapmıştı. Bu madde, "devletin bölünmezliği aleyhine propaganda" suçunu düzenliyordu. Özellikle muğlak yorumlarla kişilerin suçlanmalarına neden olduğu gerekçesiyle eleştirilen düzenleme "devletin bölünmez bütünlüğünü bozmak amacıyla yazılı, sözlü, görüntülü propagandayla toplantı, gösteri ve yürüyüş yapanlar"ın 1 yıldan 3 yıla kadar hapisle cezalandırılmalarını öngörüyordu. Düzenlemeyle, suçun terör yöntemlerini özendirecek şekilde işlenmesi halinde verilecek ceza üçte bir oranında artırılıyordu. 


</TEXT>
</DOC>
