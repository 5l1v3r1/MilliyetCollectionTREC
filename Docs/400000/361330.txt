<DOC>
<DOCNO> 361330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun42.html </URL>
<DATE> 2005/07/15/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Rusya, İran'a nükleer programı için destek vermekte kararlı... 
</HEADLINE>
<TEXT>

     Rusya Federal Atom Enerjisi Kurumu Başkanı Aleksander Rumyantsev, ülkesinin İran'a, ''barışçıl amaçlı nükleer programını'' sürdürmesine destek vermede kararlı olduğunu söyledi. 
     IRNA ajansının haberine göre Rumyantsev, Moskova'da gazetecilere yaptığı açıklamada, Rusya'nın İran'da nükleer enerji santrallarının yapımına katılacağını ve ''sanayisine destek için nükleer enerji santralı kurmanın İran'ın hakkı olduğunu'' kaydetti. 
     İran'da gelecek yıllarda 20 yeni nükleer enerji santralı kurulması yönündeki projeye de değinen Rumyantsev, aynı anda 20 nükleer enerji santralı kurulmasına ''tamamen yardımcı olamayacaklarını'' söyledi. 
     Yeni nükleer enerji santralları konusunda diğer ülkelerle işbirliği yapılması gerektiğini ifade eden Rumyantsev, kurulacak yeni santralların ''rekabetçi bir piyasa'' oluşturacağını savundu ve ''Rusya bu alanda bir öncü olacak'' dedi. 
     Ramyantsev, ABD'nin İran ile Rusya arasında nükleer enerji alanındaki işbirliğine itirazıyla ilgili olarak da, ABD'nin İran'ı ''ihtiyacı olan nükleer enerjiyi üretmek istediği için'' eleştirdiğini söyledi. Rumyantsev, ''Biz İran'a, kendisi için gerekli olan nükleer enerjiyi diğer ülkelerden temin etmesini ve ekonomik açıdan bakıldığında da kendi yararına olan atık enerjiye dönmesini öneriyoruz. Ancak İran, kendisi için gerekli nükleer enerjiyi yasal olarak üretmek istiyor'' diye konuştu. 
     İran-Rusya işbirliğinin nükleer enerjiyle sınırlı olmadığını ifade eden Rumyantsev, gaz ve petrol çıkarma, kuzey-güney koridoru, taşıma, Zohre uydusunun yerleştirilmesi ve diğer alanlarda işbirliğini güçlendirmek istediklerini belirtti. 
     İki ülke arasındaki ticaret hacminin 2 milyar dolar olduğunu ifade eden Rumyantsev, bunun yeterli olmadığını, iki ülke ticaretinin gelecek yıllarda 10 kat artarak 20 milyar dolara ulaşması gerektiğini kaydetti. 
     İran, BM Güvenlik Konseyi'nin muhtemel yaptırımlarıyla karşı karşıya kalmamak için İngiltere, Almanya ve Fransa'nın Tahran yönetiminin barışçı nükleer programına sahip olma hakkını tanımasına karşılık, geçen Kasım'da uranyum zenginleştirmeyle ilgili faaliyetlerini askıya almıştı. 
     ABD, İran'ın nükleer programının silah geliştirmeyi amaçladığını endişesini taşırken, Tahran bu programın barışçı amaçlı olduğunda ısrar ediyor. 
     İran'ın nükleer enerji programına uzun süreden beri destek veren Rusya, Buşehr nükleer enerji santralının tamamlanması çalışmalarını yürütüyor. 
     
</TEXT>
</DOC>
