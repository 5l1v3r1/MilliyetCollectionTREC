<DOC>
<DOCNO> 385022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sondun05.html </URL>
<DATE> 2005/10/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Londra'da terörle mücadele için daha çok kaynak ve polise ihtiyaç var 
</HEADLINE>
<TEXT>

     İngiltere'nin başkenti Londra'nın güvenliğinden sorumlu polis şeflerinden Emniyet Müdür Yardımcısı Brian Paddick, kentin terörizme karşı korunabilmesi için daha çok kaynak ve polise ihtiyaçları olduğunu söyledi. 
     Metropolitan polis teşkilatına bütçeden ayrılan payın artırılmasını isteyen Paddick, böylece terörle mücadelede büyük önem taşıyan istihbarat çalışmalarına daha büyük fonlar ayırmalarının mümkün olabileceğine dikkati çekti. 
     Olası terörist saldırılarla ilgili araştırmaların daha çok kaynak ve eleman gerektirdiğini belirten Brian Paddick, yeni terörle mücadele yasalarının tek başına terörle mücadelede etkili olamayacağı konusunda hükümeti uyardı. 
     Ancak yeterli eleman, kaynak ve polise geniş yetkiler tanıyan terörle mücadele yasalarının bir araya getirilmesiyle etkili bir mücadelenin mümkün olabileceğini belirten Brian Paddick, halen bütçe açıklarını Scotland Yard'ın desteğiyle kapatmaya çalıştıklarını kaydetti. 
     
</TEXT>
</DOC>
