<DOC>
<DOCNO> 396006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun06.html </URL>
<DATE> 2005/11/18/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
ABD'nin 'en cömert 50 hayırseveri'... 
</HEADLINE>
<TEXT>

     Yıllardır dünyanın en zengin adamı olma unvanını elinde bulunduran Microsoft'un kurucusu ve patronu Bill Gates, hayır işlerindeki birinciliği ise mikroçip firması İntel'in kurucularından Gordon E. Moore'a kaptırdı. 
     Bill Gates ve karısı Melinda Gates, BusinessWeek'in bu yıl dördüncüsünü açıkladığı Amerika'nın ''En Cömert 50 Hayırseveri'' listesindeki birincilik konumunu kaybetti. Gates'leri yerinden eden Gordon ve Betty Moore çiftininin 2001-2005 yılları arasında hayır işleri için verdikleri ya da vermeyi vaadettikleri bağış miktarının 7 milyar doları geçtiği tahmin ediliyor. 
     Gates çiftinin bugüne kadar hayır işlerine yaklaşık toplam 28 milyar dolar harcadığı belirtilirken, buna rağmen net malvarlığının daha yüksek bir oranını hayır işlerine harcayan Moore çiftinin listede ilk sırada yer aldığı kaydediliyor. 
     New York Belediye Başkanlığı'na geçen günlerde yeniden seçilen Michael Bloomberg, 2001-2005 yılları arasında hayır işlerine 528 milyon dolarlık bağış miktarıyla listede 13. sırada yer alırken, tolk-şovcu Oprah Winfrey ise 212 milyon dolarlık bağış miktarıyla geçen yıl bulunduğu 40. sıradan 32. sıraya yükseldi. Microsoft'un diğer kurucusu Paul Allen ise 16. sıradan 25. sıraya geriledi. 
     BusinessWeek'in sıralamasında ilk 5'e giren Amerikalı zenginler ve 2001-2005 yıllarında hayır işlerine yaptıkları bağışlar şöyle 
     1- Gordon ve Betty Moore Intel'in kurucularından 2001-2005 yılları arasında 7 milyar 46 milyon dolarlık bağış yaptı. Hayat boyu yaptığı bağış miktarı 7 milyar 300 milyon dolar. Kalan serveti 4 milyar 600 milyon dolar. Yaptığı bağışın servetine oran yüzde 59. 
     2- Bill ve Melinda Gates 2001-2005 yılları arasında 5 milyar 458 milyon dolar bağış. Hayat boyu yaptığı bağış miktarı 27 milyar 976 milyon dolar. Kalan net serveti 51 milyar dolar. Yaptığı bağışın geriye kalan servetine oranı yüzde 55. 
     3- Warren Buffet Berkshire Hathaway Yöneticisi 2001-2005 yılları arasında 2 milyar 622 milyon dolar bağış. Hayat boyu yaptığı bağış miktarı 2 milyar 730 milyon dolar. Kalan net serveti 40 milyar dolar. Yaptığı bağışın geriye kalan servetine oranı yüzde 7. 
     4- George Soros Yatırımcı 2001-2005 yılları arasında 2 milyar 367 milyon dolar bağış gerçekleştirdi. Hayat boyu yaptığı bağış miktarı 5 milyar 401 milyon dolar. Kalan net serveti 7 milyar 200 milyon dolar. Yaptığı bağışın geriye kalan servetine oranı yüzde 75. 
     5- Eli ve Edythe Broad KB Home Kurucusu 2001-2005 yılları arasında 1 milyar 475 milyon dolar bağış. Hayat boyu yaptığı bağış miktarı 1 milyar 820 milyon dolar. Kalan net serveti 5 milyar 500 milyon dolar. Yaptığı bağışın geriye kalan servetine oranı yüzde 33. 
     
</TEXT>
</DOC>
