<DOC>
<DOCNO> 355383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sondun11.html </URL>
<DATE> 2005/06/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İngiltere İran seçimini eleştirdi... 
</HEADLINE>
<TEXT>

     İngiltere, İran'da yapılan cumhurbaşkanlığı seçiminde ciddi kusurlar bulunduğunu öne sürerek, cumhurbaşkanı seçilen Mahmud Ahmedinecad'a nükleer programlarıyla ilgili uluslararası kaygıları gidermesi çağrısında bulundu. 
     Dışişleri Bakanı Jack Straw, ''İran'ın, Bay Ahmedinecad döneminde, terörizm, insan hakları ve Ortadoğu barış süreci politikalarıyla nükleer programıyla ilgili uluslararası kaygılara yanıt vermek için adımlar atacağını'' umduğunu söyledi. 
     İngiltere ve Avrupalı müttefiklerinin, İran'ı bu konularda harekete geçmeye yüreklendirmek için çalışacağını belirten Straw, bu şekilde İran'ın uluslararası toplumdaki meşru yerine geri dönebileceğini kaydetti. 
     Straw, ancak İran'daki seçimde uluslararası standartlara göre ciddi kusurlar bulunduğunu ifade etti. 
     Kadınlar dahil çok sayıda kişinin adaylığının Anayasayı Koruyucular Konseyi tarafından kabul edilmediğini hatırlatan Straw, sonuç olarak İran halkına sınırlı seçenek sunulduğunu belirtti. 
     
</TEXT>
</DOC>
