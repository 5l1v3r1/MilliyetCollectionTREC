<DOC>
<DOCNO> 362375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun47.html </URL>
<DATE> 2005/07/19/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
KKTC Başbakanı Soyer, Başbakan yardımcıları Gül ve Şener'i kabul etti 
</HEADLINE>
<TEXT>

     KKTC Başbakanı Ferdi Sabit Soyer, 20 Temmuz Barış ve Özgürlük Bayramı kutlamalarına katılmak üzere KKTC’ye gelen Dışişleri Bakanı ve Başbakan Yardımcısı Abdullah Gül ve Devlet Bakanı ve Başbakan Yardımcısı Abdüllatif Şener ile beraberlerindeki heyeti kabul etti. 
     Dışişleri Bakanı Gül, başbakanlıktaki görüşmede yaptığı konuşmada, "Kıbrıs Türkleri’nin varolma mücadelesinde çok büyük bir dönüm noktası olan Barış Harekatı’nın 31. yıldönümü vesilesiyle hükümeti temsilen Kıbrıs’ta olduklarını" ifade ederek, "Ortak dava olan Kıbrıs’ın daha güçlenmesi, Kıbrıs Türkleri’nin ekonomik durumlarının, refahlarının, kültürel yapılarının ve güvenliklerinin çok daha iyi duruma gelmeleriyle ilgili görüş alışverişinde bulunuyoruz" dedi. 
     Türkiye’nin daima Kıbrıs Türk halkının yanında bulunacağını, bunun sadece hükümetin değil Türk halkının da fikri olduğunu, dayanışmanın sonuna kadar devam edeceğini kaydeden Gül, şöyle konuştu 
     "Bu süre içerisinde şüphesiz ki adada kalıcı bir çözüm bulunması yönünde gayretler devam edecektir. Geçen yıllar içerisinde Kıbrıs Türklerinin gösterdiği yapıcı ve uzlaşmacı tavır zaten bütün dünyanın dikkatini çekmiştir. Kimin çözümden yana olmadığı da bir kez daha gözükmüştür. Bir taraftan kalıcı bir çözüm için, hakça adil bir çözüm için uğraşırken, diğer yandan da Kıbrıs Türkleri’nin ekonomik durumlarının, refahlarının ve güvenlik durumlarının çok daha güçlü hale gelmesi için çalışmalarımıza devam edeceğiz." Başbakan Ferdi Sabit Soyer de, 20 Temmuz Barış Harekatı’nın yıl dönümünde Gül ve Şener ile beraberlerindeki heyeti ağırlamaktan büyük mutluluk duyduğunu belirtti. 
     Kıbrıs Türkleri’nin siyasi eşitlik temelinde, iki bölgeli çözüm istediğini kaydeden Soyer, 24 Nisan referandumunda Türkiye ve Kıbrıs Türk tarafının çözümden yana olduğunu gösterdiğini kaydetti. Soyer, "AB üyesi oldu diye kimsenin elini öpecek durumda olmadıklarını" ifade ederek, barış elini uzattıklarını, ama iki ayaklarını da sağlam basacaklarını, bunun için ekonomik olarak kendilerini geliştirme arzusunda olduklarını söyledi. 
     Türk heyeti, daha sonra, Cumhuriyet Meclis Başkanı Fatma Ekenoğlu’nun 20 Temmuz Barış ve Özgürlük Bayramı kutlamaları çerçevesinde, Lefkoşa Büyük Han’da konuklar onuruna verdiği resepsiyona katıldı. 
     
</TEXT>
</DOC>
