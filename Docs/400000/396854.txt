<DOC>
<DOCNO> 396854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas19.html </URL>
<DATE> 2005/11/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Formula 1 sürücüsü Fisichella'ya hız yapmak pahalıya maloldu... 
</HEADLINE>
<TEXT>

     Formula 1 sürücüsü Giancarlo Fisichella, İtalyan gençlerine sokaklarda araba yarışı yapmamaları öğüdü verdikten sadece 6 gün sonra, hız yaparken yakalanınca ehliyetine el kondu. 
     İtalyan haber ajansı ANSA'nın haberine göre, Fisichella pazar sabahı başkent Roma'nın dışında, 60 km hız sınırı bulunan bir bölgede 148 km hızla giderken polis tarafından durduruldu. 
     Fisichella, hız yapmasına gerekçe olarak, ''çocuk bakıcımız bana ve eşime telefon ederek, oğlumuzun yüksek ateşi olduğunu söylediği için acilen eve dönüyordum'' dedi. 
     Bu yıl sezonun açılış yarışı olan Avustralya Grand Prix'ini kazanan Fisichella, ''Özür dilerim. Bir hata yaptığımı biliyorum ve bedelini ödemeye hazırım. Yol güvenliği kurallarına bağlılığım hala güçlü'' diye konuştu. 
     Fisichella, geçen hafta Roma'da sokaklarda yapılan araba yarışı sırasında meydana gelen kazada 16 yaşında bir gencin ölmesinden sonra Gazzetta dello Sport gazetesinde birinci sayfadan yayınlanan yazısında, İtalyan gençlerinden bu tür izinsiz yarışlara katılmamalarını istemişti. 
     
</TEXT>
</DOC>
