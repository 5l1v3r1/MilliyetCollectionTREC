<DOC>
<DOCNO> 362044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun46.html </URL>
<DATE> 2005/07/18/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Atlanta bombacısına müebbet hapis... 
</HEADLINE>
<TEXT>

     1996 Atlanta Olimpiyatları sırasında 1 kişinin ölümüne, 111 kişinin yaralanmasına yol açan bombayı yerleştiren Eric Rudolph, 1998’te kürtaj yapılan bir kliniğe giriştiği saldırı nedeniyle ömür boyu hapis cezasına çarptırıldı. 
     Alabama eyaletinin Birmingham kentinde görülen duruşmada, Nisan ayında, Amerikan adaletiyle ölüm cezasına çarptırılmamak üzere pazarlık ederek birçok saldırıyı düzenlediğini itiraf eden Rudolph, 1998’de Birmingham kentinde kürtaj yapılan bir kliniğe düzenlediği ve 
     bir polis ile bir hemşirenin öldüğü saldırıdan dolayı suçlu bulundu. 
     Kuzey Carolina dağlarında adaletten 5 yıl kaçmayı başaran ve Mayıs 2003’te yakalanan 38 yaşındaki Rudolph, idam cezasına çarptırılmamak için yaptığı pazarlık sırasında yüz kilo kadar patlayıcıyı sakladığı yeri göstermeyi kabul etmişti. 
     Atlanta Olimpiyatları sırasında giriştiği saldırı nedeniyle TRT kameramanlarından Melih Uzunyol’un kalp krizi geçirerek ölümüne neden olan Rudolph, Ocak 1997’de Georgia’da bir aile planlama kuruluşuna düzenlediği bombalı saldırıda 50’den fazla kişinin yaralanmasına neden olmuş, bundan bir yıl sonra da Birmingham saldırısını düzenlemişti. 
     Beyazların üstünlüğünü savunan aşırı sağcı Rudolph yine 1997’de bir gay barına bomba koymuş ve 5 kişinin yaralanmasın neden olmuştu. 
     Rudloph, Kuzey Carolina’nın sık ormanlık ve sarp alanlarında yerel halkın da yardımıyla 5 yıl adaletten kaçmayı başarmıştı. 
     
</TEXT>
</DOC>
