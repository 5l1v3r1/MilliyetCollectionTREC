<DOC>
<DOCNO> 384664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/siyaset/siy04.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çarşaflı kadın resimleri kasıtlı' 
</HEADLINE>
<TEXT>


Dışişleri Bakanı Abdullah Gül, Türkiye'nin imajını bozmak isteyenlerin çarşaflı kadın fotoğrafı kullandığını söyledi 

ANKARA Milliyet 


Dışişleri Bakanı Abdullah Gül, yabancı medyanın kullandığı "çarşaflı kadın" resimlerinin Türkiye'nin imajını olumsuz etkilediğini söyledi. Gül, "Türkiye'yi kötü takdim edecek olursanız bir gecekondudan fotoğraf çekersiniz veya bir çarşaflı hanım çekersiniz" dedi. 
Gül, CNN - Türk'te "Eğrisi Doğrusu" programında AB ile ilgili yaşanan son gelişmeleri anlattı. Fransızların 3 hafta önceki olumsuz tavırlarını değiştirdiklerini bildiren Gül, geçtiğimiz günlerde Türkiye'deki Fransız şirketlerinin genel müdürlerini çağırmasının bu tavır değişikliğine katkısı olduğunu belirtti. 

Çarşaflı kadın yoktu 
Paris Match dergisinin 3 Ekim'den 3 gün önce yayımlanan sayısında Türkiye'ye birinci sayfasından başlayarak 13 sayfasını ayırdığını anlatan Gül, "Belki 15 - 20 resim var. Bunlar Türkiye'nin en güzel resimleriydi. Türkiye'yi kötü takdim edecek olursanız bir gecekondudan fotoğraf çekersiniz veya bir çarşaflı hanım çekersiniz. Dergi Türkiye'yi olumlu bir şekilde takdim etti. Fransızlar son hafta Türkiye'ye destek verdi" dedi. 
Verdikleri en önemli kararın Müzakere Çerçeve Belgesi'ni tam olarak görmeden Ankara'dan hareket etmeme kararı olduğunu vurgulayan Gül, şunları söyledi 
"Türkiye hep böyle itiraz eder, ama son dakikada yine gelirler' diye bir intiba oluşmuş. O açıdan hayati önem taşıyan konulardaki kararlılığımızı önceden tespit ettik ve tatmin edilmedikçe, ne pahasına olursa olsun Ankara'dan hareket etmeme kararı aldık." 

Şaka yapmıyoruz 
Gül, 3 Ekim sabahı Ankara'ya ulaşan tekliflerin kabul edilmesinin mümkün olmaması üzerine, Dışişleri Bakanlığı Sözcüsü Namık Tan'a, "Git, bunları reddettiğimizi açıkla, o zaman şaka yapmadığımızı anlarlar" talimatı verdiğini ve havanın bu açıklamanın ardından değişmeye başladığını bildirdi. 
3 Ekim günü öğle saatlerinde henüz neticenin tam çıkmadığı bir sırada basındaki sevinci görünce Başbakanlık Sözcüsü Akif Beki'ye henüz uzlaşma olmadığı açıklaması yapması talimatı verdiğini söyleyen Gül, Lüksemburg'da yapacağı konuşmanın metninin gönderilmediğini ve konuşmalarını İngiltere Dışişleri Bakanı Jack Straw'la birbirlerine hükümetler arası konferansın hemen öncesinde girdikleri odada gösterdiklerini bildirdi. 



</TEXT>
</DOC>
