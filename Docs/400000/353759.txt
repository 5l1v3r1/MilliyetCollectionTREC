<DOC>
<DOCNO> 353759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sontur18.html </URL>
<DATE> 2005/06/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çift cinsiyetli kuzu... 
</HEADLINE>
<TEXT>

     Konya'nın Beyşehir İlçesi'nde hem erkek, hem de dişi üreme organına sahip olan kuzu, görenleri şaşırtıyor. 
     İlçeye bağlı Kuşluca Köyü'nde besicilik ve çiftçilik yapan Kezban Baş, şubat ayında dünyaya gelen kuzularından birinin hem erkek, hem de dişi organına sahip olduğunu söyledi. 
     İnsanlarda da bu tür durumların ortaya çıktığını zaman zaman televizyonlarda gördüklerini anlatan Baş, ''Kuzunun çift cinsiyetli olduğunu yaklaşık bir hafta önce fark ettik. İnsanlarda olan bu durum hayvanlarda da olabilir diye düşünerek bugüne kadar kuzuyu bir veterinere muayene ettirmedik. Çift cinsiyetli olması dışında kuzunun herhangi bir sağlık problemi de bulunmuyor'' dedi. 
     Beyşehir Tarım İlçe Müdür Vekili Veteriner Nurettin Karşıyaka da hayvanlarda çift cinsiyetin çok nadir görülen durum olduğunu söyledi. Çift cinsiyetli bu hayvanın etinin yenmesinde herhangi bir sakınca olmadığını ifade eden Karşıkaya, şöyle konuştu 
     ''Bu tür hayvanların genellikle bir dişi olarak kuzulama, erkek olarak da dölleme yeteneği yoktur. Damızlık olarak değeri olamayacağı için besi olarak değerlendirilip bir süre sonra kesime verilebilir. Bu tür durumlarda, hayvanın öncelikle ağır basan cinsiyeti, yapılacak inceleme ile tespit edilip, ona göre bir cerrahi müdahalede bulunulabilir. Ancak, bunun detaylı incelemesi ve gerekli cerrahi operasyonu ancak veteriner fakültelerinde yapılabilir.'' 
     
</TEXT>
</DOC>
