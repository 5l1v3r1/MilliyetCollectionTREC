<DOC>
<DOCNO> 377119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur11.html </URL>
<DATE> 2005/09/09/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Samsun'da sağanak yağış Bazı ev ve işyerlerini su bastı 
</HEADLINE>
<TEXT>

     Samsun’da sağanak yağış nedeniyle bazı ev ve işyerlerinin zemin katlarını su bastı. 
     Sabah saatlerinde başlayan ve yaklaşık 1 saat süren şiddetli yağış, özellikle Atakum ve Kurupelit beldeleri ile Ondokuzmayıs İlçesi Çatalçam Beldesi’nde etkili oldu. 
     Kent merkezinde Kale, Ondokuzmayıs ve Kadıköy mahallelerdeki bazı ev ve işyerlerinin zemin katlarını su basarken, bazı caddelerde de biriken sular nedeniyle kent içi trafik akışında aksamalar meydana geldi. Bazı araçlar mahsur kalırken, su altında kalan caddelerdeki trafik, alternatif güzergahlara yönlendirildi. 
     Kurupelit Beldesi’nde derenin taşması sonucu Samsun-Sinop Karayolu’nun bir şeridi trafiğe kapatıldı. Çatalçam Beldesi’nde ise menfezlerin tıkanması nedeniyle bazı evler ile ekili bahçeler su altında kaldı. 
     Yetkililer, su baskını nedeniyle gelen ihbarların değerlendirildiğini, ekiplerin su boşaltma çalışmalarına başladığını bildirdi. 
     
</TEXT>
</DOC>
