<DOC>
<DOCNO> 368176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/ekonomi/aeko.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Favori, iki bakanlığı karşı karşıya getirdi 
</HEADLINE>
<TEXT>


Çevre Bakanlığı, Halk Bankası'nın açtığı kredi nedeni ile Yüce Divan'da yargılama konusu olan Favori'nin plana aykırı kısmının yıkımını istiyor. Turizm Bakanlığı karşı çıkıyor. Yıkım olursa banka da teminatsız kalacak 

Ahmet Erhan Çelik 

Halk Bankası'na 52.5 milyon dolar borcu bulunan ve Yüce Divan'da dava konusu olan Antalya Beydağları Milli Parkı'nda kurulu Favori Dinlenme Tesisleri'yle ilgili kritik gelişmeler yaşanıyor. 
Çevre ve Orman Bakanlığı, Hazine arazisi üzerine kurulu tesiste, 'plana aykırı yapılaşma' olduğunu tespit ederek aykırılıkları 60 gün içinde giderilmemesi halinde tahsis belgesinin iptal edileceğini bildirdi. 
Turizm Bakanlığı ise bir başka yazı hazırlayarak 'plana aykırı yapılaşma yok' dedi. Daha da önemlisi, Çevre Bakanlığı'nın Favori Dinlenme Tesisleriyle ilgili iptal kararı aynen uygulanacak olursa Halk Bankası'nın bugüne kadar kullandırdığı bütün krediler teminatsız kalacak. 

52.5 milyon dolarlık batak 
Yıllardır borçlarını ödeyemediği için tekrar tekrar kredilendirilen Favori Dinlenme Yerleri ile ilgili son gelişmeler iki bakanlığı karşı karşıya getirdiği gibi Halk Bankası'nın şirkete verdiği kredilerin durumunu da teminat açısından tartışmalı hale getirdi. Başbakan eski Yardımcısı Hüsamettin Özkan'ın usulsüz kredi kullandırdığı iddiasıyla Yüce Divan'nda yargılanmasına neden olan Favori dosyasının nisan ayından beri Başbakan Recep Tayyip Erdoğan tarafından takip edildiği bildirildi. 
AKP İstanbul milletvekili Azmi Ateş başkanlığındaki Meclis Yolsuzlukları Araştırma Komisyonu'nun gündeme getirdiği ve Halk Bankası yöneticilerinin "başımıza bela oldu" diye tarif ettiği kredilerle ilgili son durum şöyle 

Çevre Bakanlığı 'yıkın' diyor 
Çevre ve Orman Bakanı Osman Pepe'nin imzasıyla Favori'ye gönderilen 4 Temmuz 2005 tarihli yazıda "Bakanlığın geçerli kabul ettiği 1997 tarihli tesis projesine aykırı yapılaşma yapıldığını" ve aykırılıkların 60 gün içinde giderilmemesi halinde Hazine arazisi tahsis belgesinin iptal edilebileceğini bildirdi. Söz konusu yazının 8 Temmuz'da Favori'ye ulaştığı belirlenirken 60 günlük sürenin de 8 Eylül'de tamamlanacağı belirtildi. 

'Bakanlık yanlış anladı' 
Sermaye Piyasası Kurulu Pepe'nin yazısı üzerine Favori'den özel durum açıklaması istedi. Hisselerinin yüzde 30'ü halka açık olan Favori, İstanbul Menkul Kıymetler Borsası'na gönderdiği 3 Ağustos tarihli yazıyla "Çevre Bakanlığı'ndaki yanlış anlaşılmanın ortadan kaldırılması için çaba sarf edildiğini" ve tesisteki yeni yapılaşmanın "Çamyuva Belediyesi'nce onaylanan proje ve ruhsata uygun olduğunu" bildirdi. 

Turizm, Favori'yi destekliyor 
Favori'nin girişimi üzerine Kültür ve Turizm Bakanlığı'nca hazırlanan 5 Ağustos tarihli yazıda ise Çevre Bakanlığı'nın tespitlerinin doğru olmadığı savunuldu. Sözkonusu yazıda tesis yapılaşma koşullarının Çamyuva Belediyesi'nce hazırlanan Aralık 1998 tarihli imar planına tabi olduğu ve bu plana da aykırı hareket edilmediği ifade edildi. Kasım 2000 tarihinden itibaren proje onayı yaptığını belirten Turizm Bakanlığı, tesisle ilgili denetim yetksinin Çamyuva Belediyesi'nde bulunduğunu kaydetti. Favori şirketinin temsilcileri ise "konunun hasas bir dönemden geçtiğini" ve sorunun yakın gelecekte kendi lehlerine sonuçlanmasını beklediklerini ifade etti. 

Yapılaşma oranı yüzde 50'yi geçiyor iddiası Favori Dinlenme Tesisleri tarafından Kemer'de işletilen Naturland Tatil Köyü'ndeki fazla yapılaşma, Çevre ve Orman Bakanlığı tespitlerine göre, kanunda öngörülenin üç katını aşmış bulunuyor. 
Doğal Hayatı ve Milli Parkları Koruma Kanunu'na göre yollar, havuzlar ve tesis olarak toplam alanın yüzde 15 oranında yapılaşmaya izin verilirken bu oranın Naturland'da yüzde 50'yi geçtiği belirtiliyor. 
Favori'nin, Orman ve Maliye Bakanlığı'na yasa gereği ödemesi gereken kira bedellerini de yatırmadığı ifade ediliyor. 
İnceleme yapmak için giden iki Orman Bakanlığı ekibinden birincisi tespit yapamayarak geri dönmüş, ikinci ekip ise Bakanlığın 'fazla yapılaşmanın yıkılması' talebine dayanak oluşturan raporu yazmıştı. 
Favori Dinlenme Tesisleri'ndeki fazla yapılışmanın kaldırıması için Orman Bakanlığı'nın verdiği süre 4 Eylül 2005'te bitiyor. 


</TEXT>
</DOC>
