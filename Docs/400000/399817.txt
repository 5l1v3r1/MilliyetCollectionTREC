<DOC>
<DOCNO> 399817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun15.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanı da, mini eteği de savunuyorum 
</HEADLINE>
<TEXT>


ANKARA Milliyet 

Başbakan Recep Tayyip Erdoğan'ın Dış Politika Danışmanı ve İstanbul Milletvekili Egemen Bağış, Avrupa İnsan Hakları Mahkemesi'nin AİHM Leyla Şahin davası hakkındaki kararına ilişkin, "Bu bir insanlık dramı. Ben başörtüsünü savunduğum kadar mini eteği de savunuyorum. Çünkü ikisi de ifade özgürlüğünün gereğidir" dedi. 
AKP Ankara İl Başkanlığı Siyaset Akademisi'nde, "Dış Politikada Değişen Dengeler" konulu ders veren Bağış, Türkiye'nin, AKP iktidarından önce komşularıyla çok kötü ilişkileri bulunduğu ve dış politikada çok pasif kaldığı görüşünü dile getirerek, bu durumun artık tersine döndüğünü anlattı. Bağış, bu ilişkileri istedikleri kadar artıramadıkları tek ülkenin ise Ermenistan olduğunu, bu ülkenin, Türkiye'nin gösterdiği tüm iyi niyete rağmen istenilen karşılığı veremediğini kaydetti. 



</TEXT>
</DOC>
