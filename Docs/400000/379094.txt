<DOC>
<DOCNO> 379094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonyas20.html </URL>
<DATE> 2005/09/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hayvanat bahçesine insanlar için kafes konuldu 
</HEADLINE>
<TEXT>

     Hırvatistan'ın başkenti Zagreb'deki hayvanat bahçesine, insanların doğaya verdiği zararı anlayabilmeleri için insan kafesleri konuldu. 
     Bahçede, kafesteki bir hayvanın halini merak edenler için bugünden itibaren açılan iki kafese ''Homo Sapiens'' adı verildi. 
     Bahçeyi ziyaret edenlerin, kendi istekleri doğrultusunda içine girebilecekleri ve daha sonra çıkabilecekleri kafesler kısmen döşendi. 
     Hayvanat bahçesinin müdürü Mladen Aniç tarafından başlatılan projeyle parmaklıklar arasında yaşam tecrübesinden ziyade insanların doğaya verdiği zararla ilgili uyarıda bulunulması hedefleniyor. 
     Aniç, Associated Press ajansına yaptığı açıklamada, ''İnsanların, bir hayvanın kafesi nasıl gördüğünü kavramalarını istiyoruz. Ayrıca insanları, doğrudan sorumlu oldukları tüm ekolojik sorunlarla ilgili bilgilendirmek istiyoruz'' dedi. 
     Proje kapsamındaki kafeslerden ''iyi insanlar'' için olanı, bambu sandalyeler ve üzerinde su ve meyvaların bulunduğu tahta masa gibi doğal malzemelerle döşendi. ''Kötü insanlar'' için olan diğer kafesteyse plastik sandalyeler ve bir ayna üzerinde ''Yeryüzündeki en tehlikeli canavar'' yazılı notun bulunduğu bir köşede çöp gibi doğaya zarar veren malzeme bulunuyor. 
     İyiler kafesinde çevrenin nasıl korunacağını, kötüler kafesinde de doğanın nasıl mahvedildiğini anlatan broşürler bulunuyor. 
     Hayvanat bahçesi müdürü Aniç, bu projenin insanları, kendilerinin ve gezegenlerinin geleceğini düşünmeye sevk etmesini umduğunu belirtti. 
     Bahçede kurulan yeni kafesleri, bugün çok sayıda kişinin ziyaret ettiği kaydedildi. 
     
</TEXT>
</DOC>
