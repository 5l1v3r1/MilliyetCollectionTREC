<DOC>
<DOCNO> 391365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun33.html </URL>
<DATE> 2005/11/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Kırgızistan'daki cezaevi baskınlarında 4 mahkumun öldüğü bildirildi 
</HEADLINE>
<TEXT>

     Kırgızistan'da bu sabah, başkent Bişkek'teki iki cezaevi başta olmak üzere diğer kentlerdeki bazı cezaevlerine güvenlik güçleri tarafından yapılan baskınlarda 4 mahkumun öldüğü, 2 mahkumun yaralandığı açıklandı. 
     Cezaevlerindeki olaylarla ilgili olarak gün boyunca sessiz kalan resmi makamlar, akşam üzeri basın toplantısı düzenleyerek açıklama yaptı. 
     Adalet Bakan Yardımcısı Sergey Zubkov, Bişkek'teki 8 ve 31 nolu cezaevlerine bu sabah yapılan baskınların ardından, bu cezaevlerinde durumun kontrol altına alındığını söyledi. Zubkov, ülke genelinde cezaevlerinde yaşanan olayların, 31 nolu cezaevinde yatmakta olan yeraltı dünyasının liderlerinden Aziz Batukayev'in talimatıyla başladığını öne sürdü. 
     Zubkov, ülke genelinde cezaevlerinde durumun normale döndüğünü yinelerken, ''sadece 3 cezaevinde mahkumların açlık grevine başladığını'' kaydetti. 
     Olaylar sırasında yaralanan Cezaevleri GUİN Genel Müdürü Kapar Mukayev de basın toplantısında, ''Batukayev'in mahkumlar arasında büyük bir güce sahip olduğunu, koğuşunda 2 adet otomatik silah, 4 tabanca, hançerler, kılıçlar, çok miktarda cephane ve uyuşturucu ele geçirildiğini'' söyledi. 
     Başsavcı Yardımcısı Abibulla Abdugaparov ise Batukayev'in koğuşunu çalışma ofisi olarak kullandığını ve koğuşunda televizyon, klima, bilgisayar ve Çeçenistan bayrağı, Aslan Mashadov ve Şamil Basayev'in posterlerinin bulunduğunu açıkladı. 
     Basın toplantısında, cezaevleri personeliyle güvenlik görevlileri arasında kayıp verilmediği ifade edilerek, 1 ve 8 nolu cezaevlerinde firar girişimlerinin engellendiği de belirtildi. 
     Resmi açıklamada, Aziz Batukayev'in silahlarını teslim etmesi için ikna edilmeye çalışıldığı, ancak bunda başarı sağlanamadığı için operasyona karar verildiği kaydedildi. 
     Daha önce çeşitli kaynaklar, baskınlarda 21 mahkumun öldüğünü, çok sayıda mahkumun yaralandığını belirtmişti. 
     
</TEXT>
</DOC>
