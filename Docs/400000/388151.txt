<DOC>
<DOCNO> 388151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/yasam/yas02.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ayasofya kilise olsun' 
</HEADLINE>
<TEXT>


İnternette bir kampanya, AB'yi, Türkiye'ye "Ayasofya'nın tekrar kiliseye dönüştürülmesi" için baskı yapmaya çağırıyor. Bazı siteler de 'kilise'nin kimin kontrolüne verilmesi gerektiğini tartışmaya açtı 


İsviçre Zürih Üniversitesi'nde akademisyen olduğu belirtilen Angeliki Papagika tarafından internette başlatılan bir kampanyada, Ayasofya'nın kilise haline dönüştürülmeden Türkiye'nin Avrupa Birliği'ne AB üye olmaması gerektiği savunuluyor. Site, AB'yi, Türkiye'ye "Ayasofya'nın tekrar kilise haline dönüştürülmesi" için baskı yapmaya çağırıyor. 

Hedef 1 milyon imza 
Papagika, 1 milyon imza toplanırsa AB Parlamentosu'nun Türkiye'ye bu konuda baskı yapabileceğini belirtti. 
www.hagiasophiablog.com adresinde yayın yapan sitede, Ayasofya'nın bir kilise olarak inşa edildiği ve tekrar eski haline dönüştürülmesi gerektiği ifade ediliyor. "Ayasofya, ikinci Kudüs gibidir" diyen Papagika, Ayasofya'nın, İstanbul'un fethinden sonra cami haline dönüştürülerek orijinal atmosferini kaybettiğini iddia ediyor. 

Paylaşamadılar 
Papagika, "Türkiye, AB'ye girmek istiyor. Ayasofya'nın Hıristiyanların ibadetine açılması vakti de geldi" dedi. 
Site özellikle Ortodokslar arasında çok çabuk yankı buldu. Bazı internet sitelerinde "Ayasofya Kilisesi'nin kime teslim edilmesi gerektiği" tartışılmaya başlandı. 
Bazı Ortodokslar Ayasofya'nın Yunanistan'a verilmesi gerektiğini, bazıları Fener Rum Patrikhanesi'ne bağlı olması gerektiğini savunuyor. 


</TEXT>
</DOC>
