<DOC>
<DOCNO> 355426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonsiy10.html </URL>
<DATE> 2005/06/25/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Bülent Arınç nikah şahitliği yaptı... 
</HEADLINE>
<TEXT>

     TBMM Başkanı Bülent Arınç, Ordu Milletvekili Hamit Taşçı’nın kızının düğününe katılarak, nikah şahitliği yaptı. 
     Taşçı’nın kızı Hümeyra Didem Taşçı ve Lütfü Turan, Patalya Otel’de düzenlenen törenle evlendiler. Gelin ve damadın nikah şahitliklerini TBMM Başkanı Bülent Arınç, Enerji ve Tabi Kaynaklar Bakanı Hilmi Güler, TBMM Başkan Vekili Nevzat Pakdil, AK Parti Grup Başkan Vekili Eyüp Fatsa yaptı. Düğüne çok sayıda konuğun yanı sıra bazı milletvekilleri de katıldı. 
     Nikah töreninde konuşan TBMM Başkanı Arınç, çifte ömür boyu mutluluk dileyerek, örnek bir aile olmalarını istedi. Arınç şunları söyledi 
     "Aile kurumu toplumun temeli ve inancımızın bir gereğidir. Böyle bir güzel ailenin ortak değerlerle kurulması ve inşallah bir ömür boyu sürmesi hepimizin arzusudur. Birbirlerine çok yakıştılar. Allah onlara ömürleri boyunca hep güzellikler versin, acılar göstermesin. Ama evlilik daha çok bir sabırdır, birbirlerini daha çok anlamaktır, birbirlerine daha çok güvenmektir. Bu bağlılığı, bu sevgiyi geriye gitmeden büyütmektir." TBMM Başkanı Arınç, evlilik cüzdanını geline vererek, "Hanımlar daha iyi saklıyor, birlikte muhafaza edin" dedi. 
     
</TEXT>
</DOC>
