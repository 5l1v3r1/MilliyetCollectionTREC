<DOC>
<DOCNO> 391006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/yazar/pulur.html </URL>
<DATE> 2005/10/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İnalcık Hoca böyle diyorsa... 
</HEADLINE>
<TEXT>


TAM bir haftadır bekledik. Bekledik ki biri çıksa, birileri çıksa Prof. Dr. Halil İnalcık'a "Kemalist" dese, "laikçi" dese, "ulusalcı" diye dudak bükse, "Bunda da Sevr sendromu var " dese... 
Hayır, hiçbirinden ses çıkmadı... 
Derya Sazak'ın, Türkiye'nin onuru birkaç bilim adamından biri olan Halil İnalcık'la geçen pazartesi yaptığı söyleşiye sataşan olmadı, belki vardır da biz görmedik... 

BAKIN Sayın İnalcık Avrupalı olmak için verilen tavizleri nasıl değerlendiriyor 
"Ermeni meselesinde daha anlayışlı davranmak, Patriğe istediği ekümenlik sıfatını tanımak, Heybeliada Ruhban Okulu'nu açmak, sadece kayıplara zemin hazırlamaktır. Ne Avrupa'yı ne Yunanistan'ı tatmin edebilir, ne de Avrupa'ya girişi garanti edebiliriz. Tam üyelik hayal ... Uluslararası bir müzakerede, eğer elinizde koz yoksa, tam manasıyla diz çökmüşseniz, hiçbir şey elde edemezsiniz, daima kaybedersiniz. ... Ben AB'ye karşı değilim, ama taviz vermekle ikna edebilir miyiz Hiçbir devlet anlaşmalarla perçinlenmiş haklarından vazgeçmez. Vazgeçerse kendi vatanı tehlikeye düşer, parçalanır, Sevr'e gideriz." 

YA AB'ye tam üyelik 
Derya Sazak soruyor 
"3 Ekim tarihsel bir eşik değil mi " 
İnalcık'ın cevabına dikkat edin 
"Evet, ama üyelik garanti değil, müzakerelerin ucu açık, imtiyazlı ortaklığa da gidebilir. Gümrük birliği bir nevi kapitülasyon rejiminin devamıdır. AB'ye üye olacağız diye Avrupa'nın sömürge memleketi durumuna düşmemeliyiz." 

YA imtiyazlı ortaklık 
"Ekonomik bağımlılık demektir. Bir de Kıbrıs ve Ege sorunları var ... Karamanlis'in felsefesi Türkiye'yi kapıda bekleterek, bütün sorunları AB'nin desteğiyle çözmektir. Şu anda veto hakkını elinde tutuyor." 

DERYA Sazak "ılımlı İslam"ı soruyor cevap 
"Yok, olmaz Memleketin bugünkü iktidarla İslami bilince varması tamamen toplumsal bir olgudur. Batı Avrupa ve Amerika bunu kasten karıştırıyor. Türkiye'yi, insan hakları olmayan, kilise ve Hıristiyanlara karşı yapıda gösterip reformlara zorluyorlar. ... Ilımlı İslam diye bir şey olmaz. Bir İslam vardır, bir de köktenci İslam." 
Türkiye acaba, AB ülkesi olmaya çalışırken İslama kayabilir mi 
Derya Sazak'ın sorusu bu... İnalcık'ın cevabını iyice sindire sindire okuyun, bir daha, bir daha 
"Bakın, devletin İslamlaşması demek hilafet demektir, ama biz laik Türkiye'yiz. Hükümetimiz de bu görüşe bağlı kalırsa, Türkiye için selamettir, ama tabana taviz vermek gibi popülist bir politika güderse, o zaman tehlikedir." 

SAYIN İnalcık, son gördüğü bir haritayı anlatıyor 
"Doğu Anadolu'nun kuzeyi Ermenistan, güneyi Kürdistan... Bunlar süper güçlerin sömürgeleştirme politikası... Böl ve yönet ABD'nin 11 Eylül'den sonra uygulamaya koyduğu Büyük Ortadoğu Projesi'ne dikkat etmeliyiz." 

BUNLARI söyleyen, "kıytırık" unvanlı, kerameti kendisinden menkul biri değil, Chicago, Columbia, Princeton, Harward gibi dünyanın sayılı üniversitelerinde ders veren bir bilim adamıdır. 
Okursanız, belki ıslah olursunuz... 



</TEXT>
</DOC>
