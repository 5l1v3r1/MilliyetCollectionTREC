<DOC>
<DOCNO> 384227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy12.html </URL>
<DATE> 2005/10/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dışişleri ABD'nin desteği açıktır, doğaldır ve doğrudur 
</HEADLINE>
<TEXT>

     Dışişleri Bakanlığı Sözcüsü Namık Tan, ABD’nin Türkiye-AB müzakerelerinin başlamasına verdiği desteğin "açık, doğal ve doğru" olduğunu belirterek, "Bundan da büyük memnuniyet duyuyoruz" dedi. 
     Tan, haftalık basın toplantısında bir gazetecinin, sürece ABD’nin verdiği desteğin ne derece önemli olduğunu sorması üzerine, ABD’nin küresel sorumlulukları olan bir süper güç olduğunu, bu çerçevede dünyada uyum ve istikrara katkısı olacağına inandığı girişimlere destek verdiğini belirtti. 
     Tan, şunları kaydetti 
     "ABD, demokrasi, hukuk devleti ve piyasa ekonomisi gibi ortak değerlere dayanan girişimlerin desteklenmesine önemle bakmaktadır ki, bu projeyi desteklemiştir. Bunun transatlantik ilişkilerine katkısı da elbette ABD’nin dikkate aldığı hususlar arasındadır. Bu şekilde Türkiye’nin bölgedeki uyum ve istikrara daha fazla katkı yapabileceği konusu da tabii ABD’nin bu desteğinin arkasındaki nedenlerden biri olarak görülmektedir. Bölgemizin, bölge halklarının yaşadığı sıkıntıların önüne geçilmesi çabalarında Avrupalı bir Türkiye mesajı ABD’nin üzerinde durduğu husustur. Bu çerçeve içerisinde ABD, Türkiye’ye güçlü bir destek vermiştir." Başbakan Recep Tayyip Erdoğan’ın süreç içinde Amerikalı yetkililerle görüştüğünü söyleyen Tan, Dışişleri Bakanı ve Başbakan Yardımcısı Abdullah Gül’ün de ABD Dışişleri Bakanı Condoleezza Rice’ı arayarak, Türkiye’nin memnuniyetini ifade ettiğini ve gayretleri için Rice ve ABD hükümetinin katkılarından ötürü teşekkür ettiğini kaydetti. 
     Tan, Rice’ın da Gül’e, ilişkilerin daha da güçlenip gelişeceğini ve bu çerçevede mütevazı da olsa kendisinin katkısı varsa bundan memnuniyet duyduğunu belirttiğini söyledi. 
     
</TEXT>
</DOC>
