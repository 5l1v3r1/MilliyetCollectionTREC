<DOC>
<DOCNO> 365373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/soneko24.html </URL>
<DATE> 2005/07/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ucuz konuta 20 bin başvuru 
</HEADLINE>
<TEXT>

     MEHMET DEMİRKAYA İstanbul 

Toplu Konut İdaresi TOKİ tarafından Halkalı ve İkitelli'de yaptırılacak bin 118 konut için yapılan başvuru sayısı 20 bine ulaştı. Başvurular bugün sona eriyor. 
     İstanbul Büyükşehir Belediyesi yetkilileri, dar gelirlileri ev sahibi yapmak için TOKİ tarafından yaptırılacak konutlara başvurma hakkının bugün sona erdiğini hatırlatarak şunları söyledi "Son günlere yaklaşılmasına rağmen talep hala devam ediyor. 2 bin YTL peşinatla başvuru yapılan Halkalı ve bin YTL peşinatla başvuru yapılan İkitelli'deki bin 118 konut için toplam 20 bin başvuru yapıldı. Son günkü başvurularla rakam 25 bini bulacak." Başvurular için bir ay süre tanındığını, sürenin uzatılmasının düşünülmediğini belirten yetkililer, geç saatlere kadar başvuru alımının yapılacağını keydettiler. 
     Öte yandan konut sahibi olmak isteyenler 20 bin başvuruyla TOKİ'nin hesabına yaklaşık 34 milyon YTL yatırdı. Noter huzurunda yapılacak çekilişle dağıtılacak konutlara hak kazanamayanlar, yatırdıkları paraları daha sonra geri alacaklar. Konutlar için 150 bin form dağıtıldı. 

     
</TEXT>
</DOC>
