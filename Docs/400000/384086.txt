<DOC>
<DOCNO> 384086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/spor/ygokce.html </URL>
<DATE> 2005/10/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kraker hocalar 
</HEADLINE>
<TEXT>



Sade mi, peynirli mi, üzümlü mü, bilemem Ama hepsinin kariyerlerinin "kraker" dönemini yaşadıklarının farkındayım. Kimisi uzun süre önce böyle bir "mood"a girdi... Kimisi de yaşadığı olayların şokuyla başkalaşım geçirdi, taş gibi sağlam ve dirençli duruşlardan, kupkuru kırılgan kopuşlara uğradılar. 
Kimisinin kimyası bozuldu, kimisinin kafasının tası attı... 
Bir şeyler oldu işte... Kırıldılar, koptular, çözüldüler ve dağıldılar. 
Antrenörlük mesleğinin hepsi de soylu karakter örnekleri olan hocalar, bu sezon sergiledikleri "kraker" tavırlarıyla beni çok şaşırttılar. 

Malatyaspor'dan ayrılışını güçlükle anlayabildiğim, Konyaspor'la el sıkıştıktan sonra Trabzonspor'la sözleşme yapmasını yadırgadığım Ziya Doğan, onca başarı ve takım kurgusuna yaptığı kalıcı katkılara rağmen bir Konya deplasmanında "Artık bu takıma hiçbir şey veremem" diyerek görevini bırakıverdi geçen yıl. Hocamız bu yıl Gençlerbirliği'nin başındaydı. Çok genç, yenilenmiş, enerji küpü, koşan savaşan ve tehdit eden bir takım kurmuştu... Sadece sabra gereksinmesi vardı. Hayır, sabredemedi... Başkan Cavcav'ın tatmin edici transfer yapmadığını öne sürerek görevi bıraktı. 
Hocam, bu kadar çabuk kırılıp dağılmamalıydın, olmadı 
Şenol Güneş'e, Trabzonspor'da bir teknik direktöre verilenden daha fazlası sunuldu. Sorumluluk ve yetki almasını sevinerek karşılamıştım... Milli Takım'dan istem dışı ayrılışından sonra Türk futbolundaki teknik direktörlük rolünün ve misyonunun devam etmesi çok isabetli bir seçimdi. 
Anlıyorum, bir "Anorthosis" travması yaşadı... Futbolda rastlanmamış, yaşanmamış bir şey değildi bu... O travmayı Trabzonspor'da tedavi edecek en yetkin kişiler Başkan Atay Aktuğ ile Teknik Direktör Şenol Güneş'ti... Başkan, iyi dayandı, direndi.... Duygusal yanlışlara sapmadı. Trabzonspor'un yaşadığı krizi büyütmeden soğuttu, dondurdu, zaman kazanarak çözmeye çalıştı... 
Maalesef hocamız Şenol Güneş'ten aynı dayanıklılığı, aynı direnci göremedik. Ligdeki kötü sonuçlardan sonra "Artık ben de teslim oluyorum" diyerek görevini bıraktı, futbolcularını ve yöneticilerini terketti. 
Letonya kazasından sonra istifa önerilerine ve beklentilerine karşı inanılmaz bir direnç gösteren Şenol Hoca, Trabzonspor'da istifa kolaycılığını seçti. Yıldı, kırıldı ve koptu. 
Oysa kalecilik dönemi de dahil, Trabzonspor'un belki de ona en çok ihtiyaç duyduğu bir süreç söz konusuydu. 
Aykut Kocaman'ın Konya'daki Hakem - Anelka trajedisinden sonra "Artık direnemiyorum, ben de bırakıyorum " demesi de bir başka kırılganlık örneği... En temiz futbol karakterlerinden birinin kimse alınmasın, belki de birincisinin bu kadar kolay teslim olması sizce anlaşılabilir bir şey midir 
Neyse ki Konyaspor yöneticileri, ligimizin "akil" insanları... Geçen yıl Elvir Baliç'i futbolu bırakma kararından vazgeçirdiler, bu yıl da Aykut Hoca'yı geri döndürdüler. 

Onları anlıyorum... Anlamaya çalışıyorum... Saha içinde sistem, teknik taktik, kondisyon, test antrenman, motivasyon gibi antrenörlük uğraşılarının dışında hepimizi sık sık tiksindiren o umut kırıcı yanlışlıklar, eksikler, noksanlar ve kirliliklerle de uğraşmak zorunda kalıyorlar. Enerjilerinin çoğunu bu tür sorunlara harcıyorlar... Sonra da pes edip teslim oluyorlar. 
Ama içinde bulunduğunuz koşullar ne olursa olsun dayanmak direnmek, o koşulları değiştirmektir antrenörlük... 
Teslim olmak, çekip gitmek değildir. 
Liderliktir 

Gökhan Keskin niye gitti 

Beşiktaş'ta Rıza Çalımbay'la birlikte göreve gelen Gökhan Keskin, sessiz sedasız bir istifayla antrenörlük görevini bıraktı. 
Rıza Hoca'ya bu ayrılışın nedenini sordum... Gökhan Hoca'nın teknik direktörlük diplomasını aldıktan sonra yalnız çalışmayı tercih ettiğini belirterek izin istediğini, kendisinin de bunu anlayışla karşıladığını söyledi. 
Böyle ise sorun yok. Dilerim, böyledir. 
Benim duyduğum başka şeyler de var... 
Örneğin, Rıza Hoca'nın teknik ekibinden sadece Bülent Albayrak'ın görüşlerini dikkate aldığı, oyun sisteminin ve taktiğin belirlenmesinde öteki yardımcılarının önerilerine pek sıcak bakmadığı gibi. 
Gökhan Keskin bunlara alınmış olabilir mi Eski kaptanı ve dostu ile sorun çıkarmadan ayrılmaya karar vermiş olabilir mi 
Gökhan Hoca'yı bulup soramadım. 

Büyükler'in küçük halleri 

Hayır, asla inandıramadılar. Ne kendi taraftarlarını, ne medyayı, ne de kamuoyunu... Evet, davranışlarında tümüyle samimiyetsizdiler. 
Tıpkı yakın geçmişte sözbirliği ederek "Vergimizi ödeyelim" pankartlarıyla vatandaşı kör, alemi sersem yerine koydukları gibi, geçen hafta da "El değmemiş temiz bir lig" talebiyle başladılar maçlara... 
Anelka'nın Konyaspor kalecisi Özden'e eliyle yaptığı faulden sonra verilen gol kararını protesto ettiler... 
Oysa vergi konusunda vatandaşı duyarlılığa davet ederken, devletin şefkatini sömürmüşler, trilyonlarca liralık vergi borçlarından kurtulmuşlardı... El değmemiş lig talep ederken de her biri her takım gibi nice ellerin, ayakların karıştığı kural dışı pozisyonlardan gol bulmuşlar, penaltı kazanmışlar, penaltıdan kurtulmuşlardı... Şimdi el birliğiyle temiz bir lig istiyorlardı... 
Rekabeti kavgaya ve çatışmaya dönüştüren zihniyet pankarttan internet sitelerine kadar nöbetteydi, iş başındaydı. Kendilerinin de inanmadığı söylemlerle taraftarlarını kandırma kampanyası, işe yaramadı. 
Dolmayı kimse yutmadı. 
Fenerbahçe'nin suskunluğu ise tek sözcükle inanılmaz bir iletişim harikası Ne Anelka'dan adına yaraşır bir sporcu itirafı görebildik, ne de yangın kendi paçalarını yaktığı zaman ortalığı ayağa kaldıran Mahmut Uslu ve Murat Özaydınlı'dan bir açıklama duyabildik... 
Aziz Başkan'ın emriyle sustular... 
Dört Büyükler, geçen haftayı büyüklüklerine hiç yakışmayacak küçüklüklerle kapadılar 



</TEXT>
</DOC>
