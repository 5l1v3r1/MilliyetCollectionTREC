<DOC>
<DOCNO> 368070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy13.html </URL>
<DATE> 2005/08/08/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Başbakan Erdoğan aydınlarla bir araya geldi... 
</HEADLINE>
<TEXT>

     Başbakan Recep Tayyip Erdoğan’ın 10 Ağustos günü kabul edeceği bildirilen ve bir süre önce yayınladıkları bildiriyle terör örgütü PKK’ya "silah bırakma" çağrısı yapan aydınları temsil edecek 12 kişilik heyet, bugün İstanbul’da bir araya geldi. 
     Aralarında İstanbul Tabip Odası Başkanı Prof. Dr. Gençay Gürsoy, yazar Adalet Ağaoğlu, gazeteci-yazarlar Ali Bayramoğlu, Nuray Mert, Oral Çalışlar ve eski İstanbul Barosu Başkanı Yücel Sayman’ın da yer aldığı 12 kişi, TMMOB Makine Mühendisleri Odası İstanbul Şubesi’nde basına kapalı bir toplantı yaptı. 
     Başbakan Erdoğan ile görüşmeye gidecek heyetin sözcüsü Prof. Dr. 
     Gençay Gürsoy, toplantının ardından AA muhabirine yaptığı açıklamada, "bugünkü toplantıda yeni bir konunun gündeme gelmediğini" dile getirerek, "Toplantıda 150 imzalı bildirinin ana ekseninin geçerli olduğu konusunda tavır belirledik. Ben, Başbakan’a sözcü olarak sunuş yapacağım" dedi. 
     Prof. Dr. Gürsoy, Başbakan Erdoğan ile görüşme sırasında diğer heyet üyelerinin de görüşlerini ifade edeceklerini söyledi. 
     Oral Çalışlar da toplantıda, Başbakan Erdoğan ile görüşmede "ne yapılacağı" konusunun gündeme geldiğini belirterek, "görüşmenin, daha önce 150 ismin imzaladığı bildiri çerçevesinde gerçekleşeceğini, yeni bir konunun söz konusu olmadığını" ifade etti. 
     
</TEXT>
</DOC>
