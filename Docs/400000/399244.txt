<DOC>
<DOCNO> 399244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun45.html </URL>
<DATE> 2005/11/30/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
BM, uluslararası barışın sağlanması için 4,7 milyar dolar bağış istedi 
</HEADLINE>
<TEXT>

     BM Genel Sekreteri Kofi Annan, 26 ülkede meydana gelen doğal felaketler ve savaşlar yüzünden bugün dünyada 31 milyon insanın acil yardıma ihtiyaç duyduğunu ifade ederek, 2006 yılı için uluslararası topluma yönelik 4,7 milyar dolarlık bağış çağrısında bulundu. 
     Gelecek yıl için gereken insani yardımlarla ilgili toplantıya katılan Annan, Darfur ve Orta Afrika Cumhuriyeti'ndeki çatışmalar yüzünden kadın ve çocukların hayatlarının tehlikede olduğunu söyledi. 
     Annan, Guatemala'da sel ve kasırgaların köylüleri evsiz bıraktığını, Kongo, Brundi ve Uganda'daki istikrarsızlığın sivilleri yurtlarından ettiğini, Nijer, Mali ve Burkina Faso'da ise ailelerin çocuklarını besleyecek gıda maddelerinden yoksun olduğu ifade etti. 
     Sözü geçen ülkelerde insanların sağlık hizmetleri, temiz su, yiyecek, barınma ve diğer hayati ihtiyaçlarını karşılayamadan, hayal bile edilmesi güç şartlarda yaşadığını kaydeden Annan, ''Bütün bu insanlar şu an yardıma ihtiyaç duyuyor'' dedi. 
     Bu yılın doğal felaketler açısından korkunç bir yıl olduğunu da ifade eden Annan, ancak bu yılın aynı zamanda insanların bağışta bulunma konusundaki büyük kapasitelerini de gösterdiğini belirtti. 
     Dünyada yaşama mücadelesi veren 31 milyon insan için ihtiyaç duyulan 4,7 milyar doların fazla bir miktar olmadığına dikkati çeken Annan, bu miktarın dünyada 48 saat içinde savunma için harcanan paradan daha az olduğunu söyledi. 
     Yardım çağrılarının genel olarak ancak üçte ikisinin karşılandığını belirten Annan, bu miktarın da ancak onda birinin yılın ilk çeyreğinde ellerine ulaştığını kaydetti. 
     
</TEXT>
</DOC>
