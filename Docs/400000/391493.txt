<DOC>
<DOCNO> 391493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sonspo34.html </URL>
<DATE> 2005/11/01/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Fener Almanya'da söndü 2-0 maç sonucu 
</HEADLINE>
<TEXT>

     Şampiyonlar Ligi temsilcimiz Fenerbahçe, deplasmanda karşılaştığı Schalke 04 karşısında ilk yarıyı 1-0 mağlup kapadı. Kuranyi'nin golüne engel olamayan Fenerbahçe'de Luciano 40 dakikada kırmızı kartla oyun dışında kaldı. 
     İkinci yarının hemen başında bu kez Aurelio'nun ikinci sarı karttan kırmızı kart görmesi ile oyundan iyice düşen Fenerbahçe, 90. dakikada Ebbe Sand'ın golüne engel olamadı ve sahadan 2-0 mağlup ayrıldı. Temsilcimiz, bu sonucun ardından 4 puanla son sırada yer aldı. Grubun diğer maçında ise PSV Eindhoven sahasında ağırladığı Milan'ı 1-0 yendi. 
     
     İLK YARI 

     2. dakikada ceza sahası içinde Kobiashvili'nin şutunda savunmaya çarpan top az farkla kornere çıktı. 
     13. dakikada Hamit'in sağdan ortasında ceza sahası içinde Kurayni'nin kafa vuruşunda, top kaleci Volkan'da kaldı. 
     15. dakikada soldan Tuncay'ın ortasında Selçuk kötü bir vuruşla topu auta attı. 
     23. dakikada Appiah'ın sağ kanattan kullandığı korner atışında ceza sahasında Tuncay kafayı vurdu. Ancak kaleci Rost zorlukla da olsa topu direğin dibinden kornere atmayı başardı. 
     26. dakikada Kobiashvili'nin sağdan kullandığı serbest vuruşta hatalı olarak ileri çıkan Volkan, son anda topu yumruklayarak kornere atmayı başardı. Kullanılan korner atışında Kurayni'nin altıpasta kafa vuruşunda meşin yuvarlak yandan auta gitti. 
     29. dakikada Kobiashvili'nin ceza sahası içinden şutunda kaleci Volkan son anda topu çelebildi. 
     32. dakikada Krstajic'in soldan ortasına ceza sahasında iyi yükselen Kurayni, topu kaleci Volkan'ın uzanamayacağı yerden filelere gönderdi 1-0. 
     Karşılaşmanın ilk yarısı, Schalke 04'ün 1-0 üstünlüğüyle sona erdi 
     
     MAÇTAN NOTLAR... 

     Schalke 04 ile Fenerbahçe arasında oynanan Şampiyonlar Ligi E Grubu maçına, sarı-lacivertli taraftarlar büyük ilgi gösterdi. 
     Kendilerine ayrılan 2700 kişilik yeri dolduran taraftarlar, ayrıca aldıkları biletlerle karşılaşmayı Alman taraftarların arasında izlediler. 
     Tribünden takımlarını destekleyen taraftarlar, futbolculara da sevgi gösterilerinde bulundular. 
     Maç öncesinde Fenerbahçe ile Schalke 04 arasında İstanbul'da oynanan ve 3-3'lük maçın golleri skorboarddan gösterilirken, iki takım taraftarları da ekiplerinin attıkları gollerde bir kez daha sevinç yaşadılar. 
     Beşiktaşlı ve Galatasaraylı taraftarlar da tıklım tıklım dolan Veltins Arena Stadı'na gelerek, Fenerbahçe'ye destek verdiler, tribünde pankartlar açtılar. 
     
     ALEX CEZALI, AURELIO VE SELÇUK İLK 11'DE 

     Fenerbahçe'de yıldız oyuncu Alex, cezası nedeniyle maçta forma giymezken, Aurelio ve Selçuk ilk 11'de yer buldu. 
     Daum, son ligde oynanan Gaziantepspor maçında bu oyuncuları dinlendirirken, son maçların formda ismi Mehmet Yozgatlı ise yedekler arasında yer aldı. 
     
     HAMİT'TEN MİLLİ DİLEK 

     Schalke 04'ün Türk oyuncusu Hamit Altıntop, maçtan önce dev skorboarddan taraftarlara seslendi. 
     Türkçe konuşan Hamit taraftarlara "Hoşgeldiniz" derken, "İnşallah Milli Takımla birlikte burada Dünya Kupası'nda oynama şansı buluruz" ifadesini kullandı. 
     Taraftarların zevkli ve iyi futbol izlemelerini dileyen Hamit, taraftarlardan stat içinde ve dışında kurallara uygun davranılmasını istedi. 
     
     KARABORSAYA İSYAN 

     Fenerbahçeli taraftarlar, karşılaşma öncesinde 20 Avroluk biletlerin karaborsada fahiş fiyatlarla satılmasına isyan ettiler. 
     Avrupa'nın çeşitli bölgelerinden yüzlerce kilometre yoldan, bilet bulurum umuduyla gelen Türk taraftarlar, bu biletlerin karaborsada 170 Avro'ya satılmasına tepki gösterdiler. Taraftarlar, "Biz para basmıyoruz, Fenerbahçe'yi desteklemek için çok uzaklardan geldik. Ama bizden büyük paralar istiyorlar" dediler. 
     
     ALMANLAR TÜRKLERE BİLET SATTI 

     Schalke 04 taraftarları, Fenerbahçe ile oynanacak karşılaşmanın biletlerini maç öncesinde Türkler'e internet vasıtasıyla karaborsadan sattı. 
     Alman taraftarlar, Schalke 04'ün sezon başında aldıkları Avrupa Şampiyonlar Ligi kombine biletlerinin "2. maç" biletlerini ünlü açık arttırma sitesi "ebay.de" de Türk taraftarlara satış yaptı. Türk taraftarlar, buradan açık arttırma ile 70 ile 125 Avro arasında fiyata aldıkları biletlerle, Schalke 04 taraftarlarının içinde maçı seyretme imkanı buldular. 
     Bu biletlerin üzerinde Fenerbahçe ibaresi bulunmazken, sadece "Şampiyonlar Ligi 2. maçı" yazması dikkat çekti. Ev sahibi takım taraftarları böylece kombine biletlere ödedikleri fiyatı bir karşılaşmayı izlemeyerek çıkarmış oldu. 
     
     SAHTE FENERİUM SATICILARI YAKALANDI 

     Maç öncesinde şehirde 2 bölgede sahte Fenerbahçe'nin ürünleri satanlar yakalandı. 
     Fenerium ürünlerini sattıklarını söyleyen kişilerin, sahte ürünler sattığı emniyet güçleri tarafından belirlenirken, Almanya'daki Fenerbahçe dernekleri de araya girerek bu kişilerin yakalanmasını sağladılar. 
     
</TEXT>
</DOC>
