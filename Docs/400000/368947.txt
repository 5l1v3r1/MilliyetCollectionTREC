<DOC>
<DOCNO> 368947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko43.html </URL>
<DATE> 2005/08/11/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İran, yabancı yatırımları tartışıyor... 
</HEADLINE>
<TEXT>

     İran meclisindeki muhafazakarlar, cep telefonu altyapısının geliştirilmesi için Nokia ve Siemens'in aldığı 750 milyon dolarlık ihalenin iptalini talep ediyorlar. 
     Turkcell'in İrancell konsorsiyumundaki payının düşürülmesinde de etkili olan Meclis Araştırma Komisyonu, Avrupalı şirketlerin İran'da cep telefonu alt yapısı alanında yaptıkları anlaşmalarda yerli şirketlerin önünün kesildiğini ileri sürdü. 
     İran GSM piyasasında yabancı yatırımların azaltılarak yerel şirketlerin tercih edilmesini isteyen Komisyon, Nokia ve Siemens'in aldığı 750 milyon dolarlık altyapı geliştirme ihalesini, ''İranlı şirketlerin izole edilesi'' nedeniyle yabancı şirketlerin kazandığını iddia ediyor. 
     Yabancı ortaklarla anlaşma imzalayan devlet şirketleri ise yerli firmaların tekliflerini yeterli görmediklerini ve ülkenin bu alanda yabancı yatırıma ihtiyaç duyduğunu belirtiyorlar. 
     Meclis Araştırma Komisyonu'nun, Nokia ve Siemens'in kazandığı GSM altyapısı ile ilgili görüşünün, Turkcell konusunda olduğu gibi parlamento tarafından dikkate alınıp alınmayacağı henüz netlik kazanmadı. 
     Bu arada muhafazakar milletvekillerinin yabancı yatırımlar karşısındaki olumsuz tavrı sürüyor. 
     Muhafazakarlar, Alman Linde ve Güney Kore'nin Hyundai şirketiyle yapılan 1.2 milyar dolarlık petrokimya anlaşmasının da İranlı firmalar tarafından daha düşük fiyatla yapılabileceğini iddia ediyorlar. 
     Meclis Araştırma Komisyonu'nun, yabancı yatırımlara ilişkin çalışmalarının, yeni Cumhurbaşkanı Mahmud Ahmedinecad'ın ''yabancı yatırımcılara ayrıcalık tanınmayacağına'' ilişkin açıklamalarıyla yeniden başladığına dikkat çekilirken, muhafazakarlar, söz konusu projelerin yerli firmalar tarafından hayata geçirilmesinin, ''ülkenin yabancı şirketlere bağımlılığını azaltacağı ve yerel işgücüne yeni fırsatlar sağlayacağı'' görüşünü savunuyor. 
     Turkcell başkanlığındaki konsorsiyum, Şubat 2004'te cep telefonu lisansı ihalesini kazanmış, ancak meclisteki muhafazakar milletvekillerinin bastırmasıyla Turkcell'in İrancell anlaşmasındaki payı, yüzde 70'den yüzde 49'a çekmişti. 
     
</TEXT>
</DOC>
