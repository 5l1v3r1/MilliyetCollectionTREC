<DOC>
<DOCNO> 370649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonspo32.html </URL>
<DATE> 2005/08/17/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şahin Gökdeniz'in Disiplin Kurulu'na sevkedilmesi bizi şaşırttı... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Gökdeniz'in Profesyonel Futbol Disiplin Kurulu'na sevkedilmesinin kendilerini şaşırttığını söyledi. 
     Şahin, AA muhabirine yaptığı açıklamada, Gökdeniz'in disiplin kuruluna sevkedilecek bir hatasının bulunmadığını belirterek, ''Umarım disiplin kurulu bunu en iyi şekilde değerlendirecektir. Gökdeniz'in disiplin kuruluna sevkedilmesi bizi şaşırttı'' dedi. 
     Gökdeniz'in ismi etrafında son zamanlarda bazı basın organlarında maksatlı haberler çıktığını savunan Şahin, ''Bu amaçlı haberler ile Gökdeniz'in moralini, dolayısıyla performansını olumsuz yönde etkileyerek Trabzonspor'a zarar verilmek isteniliyor. Gökdeniz ile ilgili verilecek kararın ardından, bu yayınlara Trabzonspor'un vereceği cevap sert olacaktır'' diye konuştu. 
     Gökdeniz'in söz konusu olaylarla ilgisi olmadığını kaydeden Şahin, şöyle konuştu 
     ''Trabzonspor'un sezonun başlamasıyla bütün kulüp sorumlularının yapması gereken şekilde sessiz, sakin ve onurlu duruşu kimseyi yanıltmasın. Trabzonspor camiasını karalama ve zarar verme çabaları sürerse bunlara karşı bu camianın sesi, yeniden gür bir şekilde geçen sezon olduğu gibi çıkar.'' 
     
</TEXT>
</DOC>
