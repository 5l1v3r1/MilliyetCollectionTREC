<DOC>
<DOCNO> 394837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonspo11.html </URL>
<DATE> 2005/11/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Halil Mutlu ve Türk heyeti ilk savunmalarını yaptı... 
</HEADLINE>
<TEXT>

     Hakan Kibar bildiriyor 

Katar'ın başkenti Doha'da süren Dünya Halter Şampiyonası'nda Uluslararası Halter Federasyonu'nun IWF oluşturduğu mahkemede, Halil Mutlu, Türk heyetiyle birlikte ilk savunmalarını yaptılar. 
     Türk heyetini, mahkemede Halter Federasyonu Başkanı Hasan Akkuş, doktor Kaya Livanelioğlu, avukat Doç.Dr. Erkan Küçükgüngör ve tercüman Tahir Yılmaz temsil etti. 
     IWF'nin Disiplin Kurulu'nda yer alan Galler, İsrail, Kanada, Yunanistan ve Avustralya ülkelerinin yetkilileri de Türk heyetinin savunmasını dinledi. Mahkemede ayrıca, Köln Doping Kontrol Merkezi Başkanı W. Schanzer uzman olarak yer aldı. 
     
     TÜRK HEYETİNİN SAVUNMASI 
     Yaklaşık 2 saat süren duruşma sonrasında bir açıklama yapan Halter Federasyonu Başkanı Hasan Akkuş, uzun ve zor bir duruşma olduğunu söyledi. 
     Savunmalarında Halil'in Nandrolon isimli ilacı kullanma ihtiyacı bulunmadığını savunduklarını belirterek, ''Bu ilaç Halil'in istemi dışında vücuduna girdiğini, Halil'in geçmişiyle nasıl bir sporcu olduğunun bilindiği ve Halil'in bu tür ilaçları kullanmaya ihtiyacı bulunmadığı yönünde savunma yaptık. Buraya ceza indirimi umuduyla geldik. Çünkü 5-6 aydır çalışıyoruz, umutluyuz'' diye konuştu. 
     Akkuş, mahkemenin kararının bir süre sonra federasyona ve Halil Mutlu'ya resmi yazıyla bildirileceğini sözlerine ekledi. 
     Halil Mutlu da mahkeme çıkışında yaptığı açıklamada, ''Burada olacağıma podyumda olmak isterdim'' dedi. 
     Gücü olmasa Atina Olimpiyatları öncesinde sporu ve halteri bırakacağını üyelere ifade ettiğini belirten Mutlu, ''İçeride özgeçmişimi ve hedeflerimi anlattım. Biz savunmamızı yaptık. Nasıl bir karar çıkacak onu bilemiyoruz. Burada kurallar işliyor'' diye konuştu. 
     Doktor Kaya Livanelioğlu ise 5.5 aydır okumadığı literatür kalmadığını vurgulayarak, ''Onların özetini sunduk. Bunun karşılığı 2 yıldır. Ne kadar aşağı indirirsek o kadar iyi. İçerde Köln Doping Kontrol Merkezi Başkanı'nın olması iyi oldu. Çünkü savunmamda Köln Doping Kontrol Merkezi'nin verilerinden yararlanmıştık'' dedi. 
     Avukat Doç.Dr. Erkan Küçükgüngör, içeride tam bir mahkeme havasının bulunduğunu ifade ederek, hukuki savunmalarını tıbbı argümanlarla desteklediklerini söyledi. 
     Sedat Artuç'un duruşmasının TSİ 11.30'da yapılması bekleniyor. 
     
</TEXT>
</DOC>
