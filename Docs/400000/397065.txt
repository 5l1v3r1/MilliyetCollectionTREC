<DOC>
<DOCNO> 397065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonspo10.html </URL>
<DATE> 2005/11/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fenerbahçe Şampiyonlar Ligi'nden elenirse Alex Madrid'e gidecek 
</HEADLINE>
<TEXT>

     Şenhan Bolelli 

İspanyol spor gazetesi Diario As, Fenerbahçe'nin Şampiyonlar Ligi'nden elenmesi halinde Brezilyalı futbolcu Alex de Sousa'nın Ocak ayında Real Madrid'e gelebileceğini iddia etti. 
     Real Madrid'in yeni ''9'' numara arayışında sürekli olarak Alex'in adını yazan İspanyol basını, teknik direktör Luxemburgo'nun yakından tanıdığı Alex'i alınabilecek futbolcular arasında başta gösteriyor. 
     As gazetesi, bugün verdiği haberde, Şampiyonlar Ligi'nde 2 maçı kalan Fenerbahçe'nin gruptan çıkmasının çok zor olduğunu ve bunun Real Madrid'e yarayacağını savundu. Haberlerde, Fenerbahçe ile Real Madrid arasındaki çok iyi olduğu iddia edilen ilişkilerin, transferi kolaylaştıracağı kaydedildi. 
     28 yaşındaki Alex'in bonservis ücretini 5 milyon avro olarak belirten gazete, Real'in listesinde olan diğer futbolcuların Santos'dan Ricardinho Aralık ayından itibaren serbest kalacak , AZ Alkmaar'dan Landzaat 5 milyon avro ve Fiorentina'dan Luca Toni 10 milyon avro olduğunu öne sürdü. 
     Sao Paulo takımında oynayan 25 yaşındaki sağ kanat oyuncusu Cicinho'nun Ocak ayında 5 yıllığına Real Madrid'e geleceği de kesin olarak açıklandı. 
     Öte yandan İspanyol gazeteleri, Real Madrid yöneticilerinin gelecek sezon takımın başına getirmek için FC Juventus'un teknik direktörü Fabio Capello ile anlaştığını da ileri sürüyorlar. 
     
</TEXT>
</DOC>
