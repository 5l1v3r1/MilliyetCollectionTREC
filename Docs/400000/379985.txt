<DOC>
<DOCNO> 379985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/sonsiy04.html </URL>
<DATE> 2005/09/20/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
MEB'le YÖK'ün sınır ötesi kavgası 
</HEADLINE>
<TEXT>

     Milli Eğitim Bakanlığı ile YÖK arasındaki anlaşmazlık, yurt dışına da yansıdı. Bakanlık ve YÖK üç yıldır Kırgızistan-Türkiye Manas Üniversitesi’ne atanacak Mütevelli Heyet Başkanı ve 4 Türkiye Cumhuriyeti vatandaşı üye konusunda anlaşamadı. 
     AKP Bursa Milletvekili Ertuğrul Yalçınbayır’ın soru önergesiyle Milli Eğitim Bakanlığı ile YÖK’ün yurtdışındaki üniversitelerin mütevelli heyetleri ile ilgili konularda da uzlaşmaya varamadığı ortaya çıktı. Yalçınbayır, Milli Eğitim Bakanı Hüseyin Çelik’in yanıtlaması istemiyle verdiği soru önergesinde, Kırgızistan-Türkiye Manas Üniversitesi’nde Mütevelli Heyet Başkanı ve 4 Türkiye Cumhuriyeti vatandaşı üyenin süreli görevlerinin bitmesi ve üç yıldır atama yapılmaması nedeniyle Üniversitenin en üst karar organının tamamen boşaltıldığını anımsattı. Yalçınbayır, üniversitenin karar organının oluşmaması nedeniyle üniversitenin sorunlarını çözemediğini ve karar alınamadığını bildirdi. Yalçınbayır, Kırgızistan-Türkiye Manas Üniversitesi projesiyle ilgili bilgi isterken, 17 Eylül 2002 den beri atanamayan Mütevelli Heyetin atanmamasının sebebini sordu. 
     Bakan Çelik, bu üniversitenin kuruluş amacını, Türk topluluklarındaki üniversite çağında bulunan gençlerin bir çatı altında toplanarak uluslararası çağdaş bilimin eğitim gereklerine göre eğitilmelerini ve Türklük bilincine kavuşturulmalarını sağlamak, özellikle çağdaş, demokratik ve laik devlet esaslarına inanan, gelecek yüzyılların ihtiyaçlarına cevap verebilecek seviyede bilgi ve beceri ile donanmış, manevi değerlerine bağlı yapıcı ve yaratıcı insanlar yetiştirmek olarak açıkladı. 
     Bakan Çelik, 1998-1999 eğitim-öğretim döneminde öğretime başlayan üniversiteden bugüne kadar 252’si lisans, 29’u mastır ve l’i de doktora öğrencisi olmak üzere toplam 282 Türkiye Cumhuriyeti vatandaşı öğrenci mezun olduğunu bildirdi. Çelik, 2004-2005 öğretim yılı sonu itibarıyla da 216’sı lisans, 23’ü 
     mastır ve I5’i de doktora öğrencisi olmak üzere toplam 254 Türk uyruklu öğrencinin bu üniverside de öğrenim gördüğünü kaydetti. Çelik, "Yükseköğretim Kurulu Başkanlığı ile henüz mutabakata varılamadığından Üniversitede boş bulunan Mütevelli Heyet Başkanlığı ile üyeliklere atama yapılamamıştır" dedi. 
     
</TEXT>
</DOC>
