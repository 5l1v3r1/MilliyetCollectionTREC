<DOC>
<DOCNO> 381951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo05.html </URL>
<DATE> 2005/09/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
7 futbolcusunu kaybeden PSV şimdi de sakatlıklarla boğuşuyor 
</HEADLINE>
<TEXT>

     Geçen sezon 10 puan farkla şampiyon olan PSV, 7 futbolcusunu kaybetti. Hollanda ekibi, Fenerbahçe maçı öncesi sakatlıklarla da savaşıyor. 
     
     Sadece 2 transfer 

     Şampiyonlar Ligi’nde yarın Şükrü Saracoğlu’nda Fenerbahçe ile karşı karşıya gelecek olan PSV Eindhoven büyük sıkıntı yaşıyor. Sezon başında oldukça zorlanan ve 7 futbolcusunu Avrupa’nın dev ekiplerine kaptıran Kırmızı-Beyazlılar, kadrosunu sadece Simons ve Vayrynen ile güçlendirmişti. Guus Hiddink’in çalıştırdığı Hollanda Ligi’nin son şampiyonu, ligin başından beri sakatlıklarla boğuşuyor. PSV’de tam 6 futbolcunun sakatlığı bulunuyor. 
     
     Kadro dağıldı 

     Kırmızı-Beyazlılar’ın Schalke ile oynadığı ve 1-0 kazandığı grubun ilk karşılaşmasında harikalar yaratan Brezilyalı kaleci Gomes’in Fenerbahçe önünde oynamasının zor olduğu bildirildi. Ayrıca, uzun yıllar Barcelona ve Ajax forması giyen Michael Reiziger de sakat ve Fenerbahçe karşısında takım arkadaşlarını yalnız bırakacak. Orta sahanın dinamik oyuncularından De Jong’un sakatlığı da teknik direktör Hiddink’i kara kara düşündürüyor. 
     
     Farfan’a dikkat 

     Finlandiyalı orta saha oyuncusu Vayrynen’in yanı sıra son oynanan Roosendal karşılaşmasında sakatlanan PSV’nin genç yıldızı İbrahim Affelay’ın sakatlığı taraftarları şok etti. Ancak PSV Eindhoven’ın kadrosunda genç ve yetenekli bir çok futbolcu bulunuyor. Özellikle Pierre Farfan ve Roosendal maçında sonradan oyuna dahil olan Ismail Aissati sergiledikleri performansla dikkatleri üzerinde toplamayı başardı. 
     
     12. adama övgü 

     PSV Eindhoven kulübünün resmi internet sitesinde Fenerbahçe-Kayserispor maçına geniş yer ayrılırken, Sarı-Lacivertliler’in soğukkanlı, sabırlı ve etkili bir oyun sergilediği belirtildi. Sitedeki yorumda, Fenerbahçe taraftarı, 12. adam görevini hakkıyla yerine getirdi. 74. dakikaya kadar gelmeyen gole rağmen taraftarlar da, takım gibi sabırlı davranıp, oyuncuları destekledi. Takımda Anelka, Nobre, Alex ve Tuncay gibi tehlikeli isimler var. Volkan da rakibin kozlarından'' ifadesine yer verildi. Nos TV’de yayınlanan programda ise, PSV, Boğaz’da fırtınaya yakalanmamak için önlemlerini iyi almalı'' yorumu yapıldı. 

     
</TEXT>
</DOC>
