<DOC>
<DOCNO> 377055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko31.html </URL>
<DATE> 2005/09/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bakan Yıldırım Telekom için 18 dava açıldı 
</HEADLINE>
<TEXT>

     Ulaştırma Bakanı Binali Yıldırım, ''Türk Telekom ihalesi için idare mahkemelerine ve Danıştay'a 18 dava açıldı'' dedi. 
     Ulaştırma Bolu Bölge Müdürlüğü'nün açılışı için Bolu'ya gelen Binali Yıldırım, Bolu Valisi Ali Serindağ'ı makamında ziyaret etti. 
     Bolu Valiliği'nde düzenlenen toplantıda konuşan Ulaştırma Bakanı Binali Yıldırım, Türk Telekom'un imtiyaz sözleşmesinin Danıştay'a gönderildiğini belirterek, ''Danıştay bu imtiyaz sözleşmesi konusunda yasal süreç içinde bir görüş verecek. Danıştay görüşünün oluşmasından sonra hisse değeri yeni ortağı gerçekleşmiş olacak. Şu andaki süreç bu'' diye konuştu. 
     Bakan Binali Yıldırım, Türk Telekom ihalesi için idare mahkemelerine ve Danıştay'a 18 davanın açıldığını ifade ederek, ''Burada çeşitli kuruluşlar ve kurumlar tarafından davalar açıldı. Bu süreç de paralel olarak devam ediyor. Bu yüzden herhangi bir sorun yok'' dedi. 
     Ulaştırma Bakanı Binali Yıldırım, Bolu Dağı Tüneli'nin açılmasıyla birlikte, Bolu Dağı'nda bulunan esnafın mağdur edilmeyeceğini kaydederek, şöyle konuştu 
     ''Bayındırlık Bakanlığı, Bolu ve Düzce valilikleri bu konu üzerinde bir çalışma yapmakta. Bolu Dağı Tüneli'nin açılmasıyla birlikte araçların tamamının tüneli kullanması diye bir şey söz konusu değil. Acil transit geçmek isteyen ve acelesi olan sürücüler tünel geçiş noktasını kullanacak. Normal olarak iki güzergah da ulaşımda kullanılacak. Bolu Dağı geçişi ağır araçların geçiş noktası olacak. Genelde Bolu Dağı geçişini ağır araçlar kullanacak. Bolu Dağı'nda bulunan esnafların mağduriyetleri konusunda bir çözüm üretiliyor. 
     Bakanlığımız olarak biz 5 bin kilometre bölünmüş yol ve duble yol çalışması tamamlanmış durumda. Cumhuriyet tarihinden günümüze kadar 3 bin 500 kilometre bölünmüş yol yapıldığını düşünürsek çok iyi bir noktada olduğumuz söylememiz yanlış olmaz.'' Bir gazetecinin, Düzce'de meydana gelen otobüs kazası ile ilgili olarak bir çalışma yapılıp yapılmayacağına ilişkin sorusu üzerine, Bakan Binali Yıldırım, Karayolu Taşıma Kanunu ve ona bağlı yönetmenlikte çok açık hükümler olduğuna işaret ederek, şu ifadelere yer verdi 
     ''Otobüslerde yüklerin yolcu başına 30 kilogramı aşamayacağı ve bunun üzerindeki taşımaların mümkün olmadığı. Hele hele yolcuların seyahat ettiği otobüs içinde yük taşımanın katiyetle yasak olduğu çok açık olarak belirtilmekte. Peki yazıyor da neden böyle bir şey olmuş Maalesef yasaları umursamaz davranırsak bunun bedeli ağır olur. Kaçış yollarında yük olmasaydı bu vatandaşlarımız hayatını kaybetmeyecekti. Kolluk kuvvetlerimizin bu olay vesilesi ile daha hassas olmaları gerektiği ortaya çıkmıştır. Bu konuyla ilgili olarak ilgili kurumları tekrar uyarıyoruz.'' 
     
</TEXT>
</DOC>
