<DOC>
<DOCNO> 399805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/guncel/gun03.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadrosuz yıldızlar 
</HEADLINE>
<TEXT>


İstanbul Devlet Opera ve Balesi'nde başrol oynayan genç sanatçılar, kadro sınavı açılamadığı için sözleşmeli olarak çalışıyor. Sanatçılar, yaz aylarında geçimlerini ek iş yaparak sağlıyor 

Yasemin Bay 

Aşkın yüceliğinin ve tutkunun vazgeçilmezliğinin vurgulandığı ünlü "Giselle" balesini birçoğumuz biliriz. Hani şu güzel Giselle'in dramını... Köylü kılığına giren Kont Albrecht'e şık olan fakat sevgilisinin bir başka asilzade ile nişanlı olduğunu öğrendiğinde çıldıran ve intihar eden Giselle... İstanbul Devlet Opera ve Balesi'nin İDOB 3 sezondur repertuvarında olan "Giselle"in başrollerini oynayan sanatçıların yevmiyeli olduğunu biliyor muydunuz 

Giselle de yevmiyeli 
Başkarakter Giselle'i dönüşümlü olarak canlandıran dansçılardan Deniz Kılınç, 31 Aralık 2005 tarihine kadar sözleşmeli olarak çalışan yevmiyeli sanatçılardan biri. Kont Albrecht'i canlandıran sanatçılardan Arkın Zirek de aynı durumda. Hatta Giselle'e büyük aşk duyan Hilarion'u oynayan Onur Tunay da... Sadece dansçılarla da sınırlı değil bu durum. 
Eserin orkestra şefi Elşad Bagırov, "yabancı uyruklu uzman misafir sanatçı" statüsünde sözleşmeli olarak kadroda yer alıyor. Bagırov aynı zamanda "Fındıkkıran", "Emrah ile Selvihan" ve "Batı Yakasının Hik yesi"nin de orkestra şefi. Bu arada Giselle'i ve Kont Albrecht'i canlandıran her iki sanatçı da başka eserlerde, bazıları başkarakter olmak üzere, görev alıyorlar. Deniz Kılınç'ı, "Emrah ile Selvihan"da Selvihan, "Alyoşa Anadolu Formları"nda dansçı ve "Fındıkkıran"da Fransız Bebek rolünde izliyoruz. Arkın Zirek ise, "Fındıkkıran"da Fındık Prens, "Emrah ile Selvihan"da hem Emrah hem Şehzade Kara Vezir'in oğlu ve "Güldestan"da da dansçı olarak karşımıza çıkıyor. 
İDOB, kadro yetersizliğine rağmen uzun süredir kadro sınavı açamıyor. İDOB'un kadroda bulunan çoğu 40 yaşın üstündeki dansçıları emeklilik yaşı olan 65'i bekledikleri için kadrolar dolu görünüyor. En son Mayıs 1998'de kadro sınavı açıldı. Özetle, İDOB'da çark, çalıştıkları gün üzerinden ücret alan genç dansçılardan oluşan kadroyla dönüyor. 
Ve bu sanatçıların aldıkları ücret, günlük brüt 55 YTL. 
Figüran kadrosunda çalışan sözleşmeli sanatçıların aldığı ücret brüt 45 YTL, çocuk balesinde çalışanlarınki ise brüt 35 YTL. Sanatçılar çalışmadığı dönemlerde, mesela yaz aylarında ücret alamıyorlar. Bu dönemde sözleşmeleri devam ediyor fakat sigortalarının çıkışı veriliyor. Birçoğu yaz aylarında ek işler yapıyor. Genelde hafta içi her gün çalışıyorlar, hafta sonları ise temsilleri oluyor. 
Hem prova hem temsil olduğunda çift yevmiye yazılıyor. Tüm bunlar, sanatçıların ücretinin aylık 1000 - 1500 YTL'yi bulmasını ancak sağlayabiliyor. 

Operada da aynı durum yaşanıyor 

Opera sanatçılarının durumu da iç açıcı değil. Geçen sezon repertuvara giren "Belisario"nun iki başkarakteri de 31 Aralık 2005 tarihine kadar sözleşmeli Belisario'yu canlandıran Önay Günay ve Antonina'ya hayat veren Burçin Çilingir. Çilingir ve Günay'ı "Manon Lescaut"ta da başrollerde görüyoruz. Önay Günay'ı, "Carmen"de Escamillo rolünde izlemeniz mümkün."Menon Lescaut" ve "Carmen"in yanı sıra "Madam Butterfly" ve "Belisario"nun orkestra şefi olarak görev alan Fabrizio Ventura da sözleşmeli. 

Sözleşmeli sanatçı sayısı toplam 129 

İDOB'da 75 orkestra sanatçısı, 108 bale sanatçısı, 62 solist, 76 koro, 22 dekoratör, 8 sanat uygulatıcısı ve 99 teknik çalışandan oluşan 450 kadrolu sanatçı var. İDOB'daki yevmiyeli sanatçı sayısı 129. Bu rakamın dökümü ise şöyle 2 solist opera sanatçısı, 15 orkestra sanatçısı, 29 bale sanatçısı, 13 korist opera sanatçısı, 27 figüran, 42 çocuk sanatçı, 1 tiyatro sanatçısı ve 2 atölye elemanı. 

KERİM SOYSAL İDOB Müdürü, Genel Sanat Yönetmeni 
"Yevmiyesiz perde açamazdık " 

Yevmiyeli sistem bizim için stepne. O olmasaydı perdemizi açamazdık. Yevmiyeli sistem olmak zorunda, çünkü kadrolu sanatçılarımızın yaşları ilerledikçe bazı problemler yaşıyoruz. Genç sanatçılarımızı da kadromuza hemen dahil etme şansımız olmuyor. Bu durumda yevmiyeli sınavı yapıyoruz ve onları yevmiyeli sanatçı sıfatıyla kurumumuzda istihdam ediyoruz. Uzun süredir kadro sınavı yapamadık. Dolayısıyla İstanbul Devlet Opera ve Balesi'nin kadrosu, olması gerekenin aşağı yukarı 3'te 1 nispetinde. Kadro sınavı açılamaması devletimizin politikası. Yeni memur istihdam etmek istemiyor veya bunu minimuma indirmeyi düşünüyor olabilirler. 



</TEXT>
</DOC>
