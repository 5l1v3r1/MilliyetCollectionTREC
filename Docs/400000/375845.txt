<DOC>
<DOCNO> 375845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur34.html </URL>
<DATE> 2005/09/05/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İmam müezzini hastanelik etti 
</HEADLINE>
<TEXT>

     Muhammet KAÇAR RİZE, DHA 

RİZE’de Yeni Orta Cami'nin imamı 38 yaşındaki İrfan Şafak, tartıştığı müezzin 34 yaşındaki Abdülkerim Serdar’ı döverek hastanelik etti. 
     Olay, dün gece yatsı namazından sonra Çarşı Mahallesi’ndeki Yeni Orta Camii’nde meydana geldi. Caminin 2 yıllık imamı İrfan Şafak ile aynı camide müezzinlik yapan Abdulkerim Serdar arasında tartışma çıktı. Daha önce de aralarında anlaşmazlık yaşanan ve sık sık tartıştıkları belirtilen imam ve müezzin, yatsı namazının ardından camide kimsenin olmadığı sırada yine tartıştı. 
     Nedeni belirlenemeyen tartışma kısa sürede büyüyerek kavgaya dönüştü. Camiden gelen gürültü üzerine çevre esnafı polisi aradı. İhbar üzerine olay yerine gelen Önleyici Hizmetler Şube Müdürlüğü ekipleri, camide kavga eden imam ve müezzini görünce şaşırdı. 
     İmam ve müezzini güçlükle birbirlerinden ayıran polis ekipleri, yüzü kanlar içindeki müezzin Abdulkerim Serdar’ı ambulansla Rize 82'inci Yıl Devlet Hastanesi’ne götürdü. Tedavi altına alınan müezzin Serdar'ın başından darbeler aldığı ancak hayati tehlikesinin bulunmadığı belirtildi. Olay sonrası imam İrfan Şafak ise polis tarafından gözaltına alındı. 
     Olayı duyan Rize İl Müftüsü Zeki Sayar hemen 82'inci Yıl Devlet Hastanesi Acil Servisi’ne geldi. Burada Müezzin Abdulkerim Serdar ile görüşen Müftü Sayar, daha sonra hastaneden ayrıldı. Bugün bir açıklama yapan Müftü Sayar, Böylesine bir olayı tasvip etmek mümkün değil. Bu olay bizi çok üzdü. Hele de Cuma akşamı gibi bir akşamda cami içinde böyle bir olay olması çok kötü. Olayla ilgili hem adli hem de idari soruşturma başlattık. Soruşturma sonunda herkes gereken cezayı alır'' dedi. 
     İmam İrfan Şafak hakkında, daha önce de bir kişiyi döverek camiden kovduğu gerekçesiyle hakkında şikayet olduğu ve bu konuyla ilgili de soruşturmanın sürdüğü belirtildi. 
     
</TEXT>
</DOC>
