<DOC>
<DOCNO> 378536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/siyaset/siy04.html </URL>
<DATE> 2005/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ortadoğu ile ilişkileri biz kurduk' 
</HEADLINE>
<TEXT>



Başbakan Erdoğan, New York'ta Amerikan düşünce kuruluşu Dış İlişkiler Konseyi'nde bir konuşma yaptı. Konuşmasından sonra paneli sunan Joan E. Spero ve katılımcıların sorularını cevaplayan Erdoğan, başta Lübnan olmak üzere Türkiye'nin Ortadoğu'daki ülkelerin demokratikleşmesinde oynayacağı rolün sorulması üzerine de şu yanıtı verdi 
"Öncelikle şunu söylemem lazım Türkiye'nin ilişkileri bizim iktidarımıza kadar aslında Ortadoğu ülkelerinin hemen hemen birçoğuyla kopuktu. Münasebetler yoktu. İktidarımızla birlikte, önce komşularımızla münasebetlerimizi geliştirmeye başladık. Çünkü dost kazanmayı hedefledik. Nereyle dargınsak, münasebetlerimiz zayıfsa önce bunları güçlendirmemiz lazım. Bu komşulardan başlamalı. Şu anda hepsiyle münasebetimiz var. Bakın Lübnan, Suriye, Ürdün gibi bütün ülkelerle münasebetimiz iyi, onlar geliyor, biz gidiyoruz. Özellikle Suriye - Lübnan ilişkilerinde asker çekilmesi olayı on yıllardır çözülemeyen bir olaydı. Ama yaptığımız girişimlerin karşılığını gördük ve Lübnan'dan 34 bin civarında asker çekilmiş oldu. Bu bir dayanışmanın, karşılıklı münasebetlerin neticesidir. Lübnan'la da, Ürdün'le de, Filistin'le de, İsrail'le de temas ve ilişkilerimiz aynı şekilde devam ediyor. Bu ziyaretlerle oluşan hava, daha yumuşak ve barışa daha yakın bir atmosferin gelişmesini sağlayacaktır. Geniş Ortadoğu ve Kuzey Afrika girişimini de bundan dolayı destekliyoruz." 


</TEXT>
</DOC>
