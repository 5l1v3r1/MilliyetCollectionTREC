<DOC>
<DOCNO> 394280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/siyaset/siy11.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Kimse yok ki, bizi arıyorlar 
</HEADLINE>
<TEXT>


MUĞLA DHA 


DYP Genel Başkanı Mehmet Ağar, Şemdinli'de yaşanan olaylarla ilgili eleştirilere Muğla'dan yanıt verdi. Ağar, "Biz o bölgenin en karışık döneminde masanın altına girip saklanmadık. Kurşunun da üstüne gittik, terörün de. Şimdi de yaşanan bu olayı farklı boyuta çekmek istiyorlar" dedi. Partisinin dün Muğla'da düzenlediği "Kırat şahlanıyor" mitinginde 3 bin partiliye hitap eden Ağar, Şemdinli'den bir polis memurunun sekreterini arayarak ateş altında olduklarını ve kendilerinden yardım etmelerini istediğini söyledi. "İlgilendik, gerekli yerlerle görüştük sağ salim kurtulmuşlar" diyen Ağar, "Niye o kadar adam varken Mehmet Ağar'ı aramışlar ' deniliyor. Demek ki o kadar adam yok ortada bizi arıyorlar" dedi. 


</TEXT>
</DOC>
