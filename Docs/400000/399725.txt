<DOC>
<DOCNO> 399725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo32.html </URL>
<DATE> 2005/12/01/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
SPK'dan GS'ye 1 ay süre... 
</HEADLINE>
<TEXT>

     Sermaye Piyasası Kurulu SPK , Galatasaray Sportif ve Ticari Yatırımlar A.Ş tarafından Galatasaray Kulübü'ne yapılan toplam 708 bin 393 YTL tutarındaki ödemenin faizi ile birlikte geri alınması için bir aylık süre verdi. 
     Kurul, söz konusu ödemenin yapılmaması halinde şirket yönetim kurulu üyeleri hakkında Cumhuriyet Savcılığı'na suç duyurusunda bulunacak. 
     SPK'nın Haftalık Bülteni'nde Kurul'un, Galatasaray Sportif Sınai ve Ticari Yatırımlar A.Ş nezdinde Sermaye Piyasası Kanunu çerçevesinde yaptığı inceleme sonucu yer aldı. 
     Karar'da, AIG ile olan uyuşmazlıkta Şirketin sorumluluğunu belirleyen herhangi bir mahkeme kararı, değerleme raporu veya belgenin Kurul'a sunulamadığı belirtilirken, bunun için AIG davası ile ilgili olarak Şirket tarafından ödenen 9 milyon dolar tazminatın Kulüp'ten geri alındığı, söz konusu avukatlık giderlerinin de bu AIG davası ile ilgili olduğu, bu durumda, söz konusu ödemelerin yapıldığı tarihlerde büyük ortak konumunda olan Kulüp lehine Şirket tarafından, Şirket ile ilgisi olmayan toplam 708 milyar 393 milyon 422 bin 741 TL 708.393 YTL ödeme yapıldığı hususlarının göz önüne alındığı belirtildi. 
     Kararda, şöyle denildi 
     ''SPK'nın 15 6 ve 47 A-6 maddeleri uyarınca, söz konusu ödemelerin gerçekleştiği 7 Şubat 2003, 31 Mayıs 2003 ve 11 Temmuz 2003 tarihlerinde görevli olan Şirket yönetim kurulu üyeleri hakkında Cumhuriyet Savcılığı'na suç duyurusunda bulunulmasının gerektiğine, ancak Kurulumuzun benzer olaylardaki genel uygulaması çerçevesinde, söz konusu tutarların faizi ile birlikte Kulüp'ten geri alınması için Şirkete 1 aylık süre verilmesine'' karar verildi. 
     Kurul, bu süre sonunda, söz konusu tutarların, ödeme tarihine kadar hesaplanacak kanuni faizi ile birlikte Şirkete ödenmemesi halinde, Şirket yönetim kurulu üyeleri hakkında Cumhuriyet Savcılığı'na suç duyurusunda bulunulacağı yönünde Şirket ve Şirket yönetim kurulu üyelerini uyardı. 
     
     ASYA FİNANS BANKASI 
     Kurul, Asya Finans Kurumu'nun ticaret unvanının ''Asya Katılım Bankası A.Ş.'' olarak değiştirildiği dikkate alınarak yatırımcıların aydınlatılabilmesini teminen, söz konusu unvan değişikliğine ilişkin açıklamanın Türkiye genelinde yayımlanan en az iki günlük gazetede yayımlanmasını kararlaştırdı. 
     Ersu Meyve ve Gıda Sanayi'nin, Kurul'un ''Sermaye Piyasasında Muhasebe Standartları Hakkında Tebliğ'' hükümleri çerçevesinde hazırlanan 30 Haziran 2005, 31 Mart 2005 ve 31 Aralık 2004 tarihli mali tablo ve dipnotlarında hatalar yapılmış olması nedeniyle, söz konusu şirketin her bir yönetim kurulu üyesi hakkında kanunun ilgili maddesi kapsamında asgari tutar olan 10.000 YTL üzerinden idari para cezası uygulanmasına karar verildi. 
     Tasfiye Halinde Kent Portföy Yönetimi'nin kendi talebi üzerine Portföy Yöneticiliği Yetki Belgesi'nin iptal edilmesine karar verildi. 
     Türk Ekonomi Bankası'nın talebi üzerine kurucusu olduğu A Tipi GSD Değişken Özel Fonu'nun B Tipi Cgold Özel Bankacılık Fonu'na dönüştürülmesine kararlaştırıldı. 
     Kurul'un ilgili tebliğine aykırılık teşkil eden uygulaması nedeniyle, Kamil Kanat'a 20 bin YTL tutarında idari para cezası uygulanmasına karar verildi. 
     Binnur Un ve İrmik Fabrikası Sanayi ve Ticaret nezdinde SPK ve ilgili mevzuat çerçevesinde yapılan denetim sonucunda, Şirket yönetim kurulu üyelerinin her biri için 10 bin YTL tutarında idari para cezası uygulanmasına karar verildi. 
     
</TEXT>
</DOC>
