<DOC>
<DOCNO> 382974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas09.html </URL>
<DATE> 2005/09/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kabini 360 derece dönen otomobil üretildi 
</HEADLINE>
<TEXT>

     Japon otomobil devi Nissan, manevrayı kolaylaştıracak ve özellikle geri gitmeyi gereksiz kılacak şekilde kabini 360 derece dönebilen yeni konsept otomobilini tanıttı. 
     Nissan'ın lityum bataryayla donattığı elektrikli konsept aracı ''Pivo'', saatte 80 km hıza ulaşabiliyor. Üç kişi taşıyabilen otomobilin sürücüsü iki yolcunun ortasına oturuyor. 
     Şirketin ileri mühendislik bölümü yöneticilerinden Hidetoşi Kadota, Nissan'a özgü bir teknoloji ile kabin ile şasi arasındaki mekanik teması kaldırdıklarını belirterek, böylece kabinin 360 derece dönebildiğini kaydetti. 
     2,7 metre uzunluğundaki Pivo, dört tekerlek üzerine oturtulmuş bir yumurtaya benziyor ve kabinin durumuna göre bir yönden diğerine bağımsızca gidebiliyor. 
     Aracın ayrıca kör noktaları tespit edebilmesi için dört kamerası, navigasyon sisteminin yönetimi için kızıl-ötesi kumandası ve direksiyon üzerinden parmakla kumanda edilebilen ses sistemi bulunuyor. 
     
</TEXT>
</DOC>
