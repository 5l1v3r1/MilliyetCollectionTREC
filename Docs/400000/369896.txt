<DOC>
<DOCNO> 369896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sondun16.html </URL>
<DATE> 2005/08/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Düşen uçakta ölenlerin uyrukları belli oldu 
</HEADLINE>
<TEXT>

     Yunanistan'ın başkenti Atina'nın 30 kilometre kuzeyinde düşen Rum uçağında bulunan 6 kişilik mürettebat ile 115 yolcudan, ilk belirlemelere göre, 108'inin Rum, 12'sinin Yunanlı, kaptan pilotun ise Alman olduğu açıklandı. 
     Yunan televizyonları, Grammatikos dağlık alanına dün saat 12.05'te düşen Kıbrıs Rum kesimi İlios havayollarına ait uçakta bulunan yolculardan 20'sinin çocuk olduğunu belirterek, cesetlerin büyük bölümünün tanınabilir durumda olduğunu, ancak çok sayıda parçalanmış ve tamamen yanmış cesedin bulunduğunu duyurdular. 
     Televizyonlar, Yunanistan'da bulunan ve İlios havayollarıyla yolculuk yapması beklenen turistlerin büyük bölümünün, rezervasyonlarını iptal ettiklerini, Kıbrıs ile Yunan Olympic havayollarına başvurarak bulundukları bölgeye sefer koyulmasını talep ettiklerini kaydettiler. 
     Düşen uçağın tarihçesine de değinen televizyonlar, uçağın 2003'te Londra-Larnaka seferi yaptığı sırada arızalanarak Yunanistan'ın Rodos adasına zorunlu iniş yapmak durumunda kaldığını, 2004'te Varşova-Larnaka seferi sırasında ani basınç kaybı yaşadığını, Larnaka'ya varışı sonrasında yolculardan bazılarının solunum sorunları nedeniyle hastaneye kaldırıldıklarını, 2005'de ise klimasında arıza meydana geldiğini belirttiler. 
     
     ÖLENLER ARASINDA KIBRISLI TÜRK BULUNDUĞU ŞÜPHESİ 

     Bugün Rum gazeteleri, kendilerine gelen bazı bilgilere göre uçakta bir de Kıbrıslı Türk'ün bulunma ihtimalinin olduğunu yazdı. 
     Haberde, dün gece geç saatlere kadar gazeteye, kazada ölenlerin kimlikleri hakkında çeşitli bilgiler ulaştığı, ancak resmi olarak yolcu listesinin henüz açıklanamamasından ötürü ölen kişilerin isimlerini yayınlamadıkları belirtilirken, bazı bilgilerin uçakta bir de Kıbrıslı Türk'ün bulunduğuna işaret ettiği kaydedildi. 
     
</TEXT>
</DOC>
