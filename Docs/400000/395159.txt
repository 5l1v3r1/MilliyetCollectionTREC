<DOC>
<DOCNO> 395159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonsiy31.html </URL>
<DATE> 2005/11/15/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
KKTC'nin kuruluş yıldönümü Ankara'da kutlandı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Danimarka'nın hassas bir şekilde hareket ederek, kendi hukuki sürecini işletip Roj TV'yi kapatacağına inandığını söyledi. 
     KKTC'nin 22. kuruluş yıldönümü, KKTC'nin Ankara Büyükelçisi Tamer Gazioğlu'nun Sheraton otelinde verdiği resepsiyonla kutlandı. 
     Resepsiyona katılan Gül, gazetecilerin Danimarka'da Başbakan Recep Tayyip Erdoğan'ın terör örgütü PKK'ya destek olduğu bilinen Roj TV'nin muhabirinin salonda bulunması nedeniyle Danimarka Başbakanı Anders Fogg Rasmussen ile yapacağı basın toplantısına katılmamasıyla ilgili soruyu yanıtladı. 
     Gül, Başbakan Erdoğan'ın basın toplantısına katılması durumunda basının ''Bir terör örgütüne destek olan TV'nin temsilcisinin bulunduğu yerde nasıl konuşur '' sorusunu yönelteceğini belirterek, sözlerini şöyle sürdürdü 
     ''Sayın Başbakan açık şekilde Rasmussen ile konuyu paylaştı. Onların kanunu belki bir anda bu yayın kuruluşunu kapatmayı elvermeyebilir. Deliller gönderilmiştir. Bu delillerle ilgili gerekli işlem yapılacaktır. Günü geldiğinde Danimarka da zaten terör örgütü olarak gördüğü bir örgüte yardımcı olan yayın organının sesini sürekli orada duyurmasına izin vermeyecektir.'' Bakan Gül, daha önce de Med TV konusunda İngiltere ile benzer bir durumun yaşandığın hatırlatarak, o dönemde de Med TV hakkında itirazları olduğunu, ancak bu sürecin birkaç sene aldığını, bu süre geçince İngiltere'nin Med TV'yi kapattığını söyledi. 
     Gül, daha sonra şunları kaydetti 
     ''Aynı şekilde Danimarka'nın da hassas hareket edeceğini ve kendi hukuki sürecini işletip bu TV'yi kapatacağına inanıyorum. Çünkü terörle mücadele etmenin ne kadar önemli olduğunu AB ülkeleri en iyi şekilde bilmektedir. Hiçbir AB üyesi de terörü desteklemek istemez. Bunlar bazen vakit almaktadır. Kanuni süreçler işlemektedir. Biz bu konuyla ilgili bilgileri yeterli şekilde verdik. Eğer daha fazla bilgiye ihtiyaç olursa onları da tabiki vereceğiz. Bu iş için zamana ihtiyaç vardır.'' Bakan Gül Başbakan Erdoğan'ın yerinde bir başkasının da olması durumunda aynı şeyi yapacağını kaydetti. 
     
     KKTC'NİN KURULUŞ YILDÖNÜMÜ 
     Dışişleri Bakanı Gül KKTC'nin kuruluş yıldönümüyle ilgili olarak da, Türkiye ile Kıbrıs Türkleri arasındaki mevcut dayanışmanın bundan sonra da aynı şekilde süreceğini kaydetti. 
     Kıbrıs Türklerinin bu dayanışmanın süreceğinden hiçbir şekilde tereddüt etmemesi gerektiğine dikkat çeken Gül, Türkiye'nin şimdiye kadar yaptığı gibi ne gerekiyorsa bundan sonra da yapmaya devam edeceğini belirtti. 
     ''Kıbrıs Türklerinin siyasi ve ekonomik tecridi eninde sonunda sona erecektir'' diyen Gül, Kıbrıs Türklerinin geçen yılki referandumla birlikte takip ettikleri politikanın bütün dünyada yankı yapmaya başladığını bildirdi. 
     Gül, Kıbrıs Türklerinin daha önce sorunun sorumlusu olarak görüldüğünü hatırlatarak, referandumla birlikte bütün dünyanın bunun bir yalan olduğunu gördüğünü belirtti. 
     Gül, sözlerini şöyle sürdürdü 
     ''Eminim ki tüm dünya şimdi, Kıbrıs Türklerine karşı sorumluluğunu yerine getirmenin idraki içinde olacaktır. Bu sorumluluğu geciktirmenin ağırlığını tüm dünya üzerinde taşımaktadır.'' Gül, Türkiye'nin ekonomi, siyasi ve güvenlik açılarından her zaman KKTC'nin yanında olacağını söyleyerek, Türkiye'nin Kıbrıs konusunda kapsamlı bir çözüm bulunmasına yardımcı olmaya devam edeceğini ve bunun merkezinin de BM olduğunu kaydetti. 
     Gül, herkesin Türkiye ve Kıbrıs Türklerinin çağrısına kulak vermesi gerektiğine işaret ederek, eğer bir uzlaşma olacaksa bunun tek tarafın attığı adımlarla olamayacağını belirtti. 
     
     ORGENERAL BÜYÜKANIT'IN SÖZLERİ 
     Resepsiyona katılan Kara Kuvvetleri Komutanı Orgeneral Yaşar Büyükanıt da gazetecilerin gündeme ilişkin sorularını yanıtladı. 
     Orgeneral Büyükanıt, Başbakan Erdoğan'ın Danimarka'daki basın toplantısına katılmamasını ''Son derece normal, garipsenecek bir şey yok. Doğru yapmıştır'' sözleriyle değerlendirdi. 
     Şemdinli'deki olaylara ilişkin soru üzerine Büyükanıt, basın mensuplarına, Şemdinli olaylarının ardından gelişen olayları iyi izlemelerini tavsiye ederek, bugün Yüksekova'da meydana gelen saldırıları hatırlattı. 
     Büyükanıt, bu konunun yargıya intikal etmesi nedeniyle yorum yapamayacağını belirtti. 
     Orgeneral Büyükanıt, Nikiforos tatbikatına ilişkin soru üzerine de, bu tatbikatın yapılmadığı dönemde Türkiye'nin de tatbikat yapmadığını, ancak şimdi bu tatbikatı yapacaklarını kaydetti. 
     Büyükanıt, bu tatbikatın dışardan takviye alınmadan sadece Kıbrıs'taki birliklerle yapılacağını da sözlerine ekledi. 
     Resepsiyona Gül ve Büyükanıt'ın yanı sıra Adalet Bakanı Cemil Çiçek, Anavatan Partisi Genel Başkanı Erkan Mumcu ile çok sayıda davetli katıldı. 
     Resepsiyona Pakistan ve Nijerya'nın Ankara büyükelçiliklerinden de çeşitli düzeylerde diplomatların katıldığı gözlendi. 
     
</TEXT>
</DOC>
