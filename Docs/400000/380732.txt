<DOC>
<DOCNO> 380732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/guncel/gun05.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücadele ruhu aileden geliyor 
</HEADLINE>
<TEXT>


2. kez Federal Meclis'e girmeyi başaran Sosyal Demokrat Parti Milletvekili Lale Akgün, 'Ailem sayesinde toplumsal sorunlarla ilgilenmeye başladım' diyor 

MEHMET AKTAN Berlin 

Genel seçimlerde Köln'den tekrar milletvekili seçilip ikinci kez Federal Meclis'e girmeyi başaran Alman Sosyal Demokrat Parti SPD milletvekili Dr. Lale Akgün, tek sıkıntısının 17 yaşındaki kızı Feride'ye yeterince zaman ayıramamak olduğunu söylüyor. 
Milliyet'e seçim dönemini anlatan 52 yaşındaki Akgün, Federal Meclis'e Türk kökenli diğer 4 aday gibi parti listesinden girmedi. Kuzey Ren Vestfalya'da 28. sıradan aday gösterilen Akgün, yüzde 43.8 oy alarak "doğrudan aday" statüsünde Federal Meclis'e gitmeyi başaran tek Türk oldu. Köln - Berlin arasında 3 yıl boyunca mekik dokuyan ve bunun meyvelerini pazar günkü seçimde topladığını söyleyen Akgün, 2002 genel seçimlerinde de doğrudan aday statüsünde milletvekili seçilmişti. 

Eşitsizlikle mücadele 
Babası diş hekimi, annesi matematik öğretmeni olan Akgün, toplumsal sorunlarla ilgilenmeye ailesi sayesinde başladığını belirtiyor 
"Rahmetli dedem çok aydın bir ilkokul müdürüydü. Her gün iki gazete alır ve benim okumamı isterdi. Birlikte okurduk. Babam da insanların eşit haklara sahip olarak yaşamasından bahsederdi. Sofraya oturduğumuzda yediğimiz yemeği herkesin bulamadığını hatırlatırdı. Annem, 'Sınıfında bunu alamayanlar vardır, onlara kokmasın' diyerek çantama portakal koymazdı. Bu şartlarda yetişirseniz. Dünyada eşitsizliğe ve haksızlığa karşı kendi çapınızda mücadele etmek istersiniz." 

Kızıyla gurur duyuyor 
Yoğun çalışma ortamından en çok kızı Feride'nin etkilendiğini belirten Akgün şöyle konuşuyor 
"Ailemle çok mutluyum. Tek üzüldüğüm nokta milletvekilliği görevi nedeniyle kızıma yeterli vakit ayıramayışım. Ama şu konuda da çok gururluyum, ben ve eşim, eşitsizliğe ve haksızlığa karşı savaş veren bir kız çocuğu yetiştirmeyi başardık." 

Doktorada eşiyle tanıştı 

ALMANYA'ya 9 yaşında adım atan ve 1973'te Marburg Üniversitesi'nde Halk Bilimi ve Psikoloji eğitimini tamamlayan Akgün, uzun yıllar Köln'deki Aile ve Gençlik Danışma Merkezi'nde psikolog doktor olarak çalıştı. Aile Danışma Merkezi başkan yardımcılığı da yapan Akgün, 1987'de öğretmen eşi Ahmet'le ilginç tanışma öykülerini de şöyle anlattı 
"Türk çocuklarıyla ilgili doktora tezimi hazırlarken ikokullara gidip test uyguluyordum. Bir gün sınıftaki genç öğretmen soruları farklı sorarsam çocukların daha kolay anlayacağını söyledi. Dediğini yaptım, gerçekten de öyle oldu. Sonra beni kahve içmeye davet etti. Sohbet sırasında, dedelerimizin ve babalarımızın tesadüfen aynı okullarda okuduklarını ve birbirlerini tanıdıklarını saptadık. Biz de birbirimizi tanıdık ve 1987'de evlendik." 


</TEXT>
</DOC>
