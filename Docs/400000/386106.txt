<DOC>
<DOCNO> 386106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonspo01.html </URL>
<DATE> 2005/10/12/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Çalımbay "Beşiktaş için gecemi gündüzüme katıyorum" 
</HEADLINE>
<TEXT>

     Beşiktaş Teknik Direktörü Rıza Çalımbay, ''Beşiktaş için gecemi gündüzüme katıyorum. Beni bugünlere getiren Beşiktaş'a faydalı olmak için elimden geleni yapıyorum'' dedi. 
     Rıza Çalımbay, BJK TV'de canlı yayınlanan ''Soru Cevap'' programına katılarak, açıklamalarda bulundu ve taraftarlardan gelen soruları yanıtladı. 
     Çalımbay, ''Beşiktaş için gecemi gündüzüme katıyorum. Beni bugünlere getiren Beşiktaş'a faydalı olmak için elimden geleni yapıyorum. Başka hiçbir amacım yok. Zarar vereceğimi anladığım anda kimse merak etmesin, zaten giderim. Önemli olan Beşiktaş'ın menfaatleri'' dedi. 
     
     ''DİMDİK AYAKTAYIM'' 
     Geçirdikleri sıkıntılı dönemde kendilerine verdikleri destek nedeniyle kulüp yönetim kuruluna teşekkür eden Çalımbay, ''Dimdik ayaktayım ve Beşiktaş'ın başarısı için elimizden geleni yapmaya devam edeceğiz. Artık çıkışa geçeceğiz. Taraftarımız bize sonuna kadar güvensin, onlara layık olmaya çalışacağız'' dedi. 
     İnişli çıkışlı yolda bazen camia içinden bile kendilerini engellemeye çalışanlar olabileceğini anlatan Çalımbay, başarılı olabilmek için yılmadan çalışmaya devam edeceklerini kaydetti. 
     Çok zor günler geçirdiklerini belirten Çalımbay, kızı Ayça'nın, yenildikleri maçlar sonrası okula gitmediğini, uykusuz geceler geçirdiklerini ifade etti. 
     
     ''ÖNCELİKLİ HEDEF AVRUPA'' 
     Öncelikli hedefinin Avrupa kupalarında Beşiktaş ile başarılı sonuçlar almak olduğunu vurgulayan Çalımbay, şunları kaydetti 
     ''Benim en büyük amacım, Beşiktaş'ı tarihinde Avrupa'da gelmediği yerlere getirebilmek. Ama öncelikle bu gruptan çıkmalıyız. Futbolcu olarak Beşiktaş'ta yaşamadığım başarı kalmadı. Ama Avrupa'da başarılı olamadık. Bu, içimde bir ukdedir. Bunu da başarabilecek bir kadromuz var. Futbolcularımız performanslarının yüzde 70'ini ortaya koysunlar yeter.'' 
     
     UEFA KUPASI 
     UEFA Kupası'nda 2. tur grubunda fikstürün istedikleri gibi oluştuğunu kaydeden Çalımbay, iç sahada oynayacakları Bolton Wanderers ve Zenit maçlarını kazanmak zorunda olduklarının altını çizdi. 
     Grupta favori olarak Bolton Wanderers ve Sevilla'nın gösterildiğini, ancak kendilerinin de iddialı olduğunu anlatan Çalımbay, deplasmandaki maçlarda da rahatlıkla puan alabileceklerini belirtti. 
     
     TRANSFER KONUSU 
     Rıza Çalımbay, devre arasında takıma takviye yapılıp yapılmayacağıyla ilgili sorular üzerine de ''İhtiyacımız olduğu takdirde alacağız. Ama zaman zaman gerçekten uzun adam sıkıntısı yaşıyoruz. Onu da inşallah Ocak'ta telafi edeceğiz'' dedi. 
     Genç teknik adam, Pancu ile devre arasında yolların ayrılacağı yönündeki spekülasyonlara ise ''Pancu ile ilgili öyle bir düşünce yok. Devre arasında ne olur, bilemem. Beşiktaş'ta en büyük hedefim Avrupa'da başarılı olmak. Geniş bir kadromuz var. Buna rağmen takviye lazım olur mu, şimdiden bilemem'' diye yanıt verdi. 
     Cordoba'nın Malmö ile yapılan rövanş maçında ishal olduğunu ve fedakarlık yaparak oynadığını, bu nedenle Samsunspor maçında dinlendirdiklerini anlatan Çalımbay, ''Kimse bunun arkasında başka bir şey aramasın'' diye konuştu. 
     Çalımbay ayrıca, medyada yer aldığı gibi transfer gündemlerinde kesinlikle Fatih Akyel, Serhat Akın, Özgür ve Ersen Martin'in olmadığını ifade etti. 
     
     ''HAKEMLER ASKER GİBİ'' 
     Rıza Çalımbay, hakemlerle ilgili görüşlerinin sorulması üzerine ise şunları kaydetti 
     ''Hakem hataları elbette olacak. Bir faulu, korneri yanlış verebilirler. Ama Fenerbahçe'nin Çaykur Rizespor ve Konyaspor maçlarındaki gibi bariz hatalı golleri görmeleri gerekiyor. Ancak, benim hakemlerde tek gördüğüm eksiklik, diyalog bozukluğu. Hala asker gibi, askeri bir eğitimde gibiler. Hakemlerin futbolcularla diyalogları ne kadar iyi olursa, futbolcu saha içinde o kadar rahat oluyor.'' 
     
     ''TÜMER BİZE ÇOK MAÇLAR KAZANDIRACAK'' 
     Tümer'in milli maçlardaki performansını Beşiktaş'ta sürdüremediği konusundaki eleştirilerle ilgili ise Çalımbay, ''Tümer mükemmel bir oyuncu, tek başına maç kazandıracak bir oyuncu. Fatih hocaya sezon başında Tümer ve Gökhan'ı anlattım. Kendisinden çok memnunum. Bize çok maçlar kazandıracak'' dedi. 
     Çalımbay, Ailton ile arasında bir sorun olmadığını, Brezilyalı futbolcunun sezon başı hazırlık dönemi geçirmediği için henüz yüzde 100 hazır olmadığını anlattı. 
     
     NURİ ŞAHİN 
     17 yaşında A milli formayı giyerek dikkatleri üzerine çeken gurbetçi oyuncu Nuri Şahin'i, Beşiktaş'ta göreve başlarken gündemlerine aldıklarını anlatan Çalımbay, şunları kaydetti 
     ''Metin Tekin vasıtasıyla, sadece Nuri Şahin'i değil, Tevfik'i de gündeme alıp, girişimlere başladık. Ancak önümüze engel çıktı. Yaşı çok küçük olduğu için ailesinin de buraya gelmesi gerekiyordu. Devreye bazı kişiler soktuk ama olmadı. Tam da Nuri Şahin olmadan, bayağı uğraştık ama olmadı.'' 
     
     ''TAYFUR, FUTBOLCU OLARAK DEVAM KARARI ALDI'' 
     Teknik Direktör Çalımbay, menajer-futbolcu Tayfur Havutçu'nun, bundan sonra futbolcu olarak görev yapmak istediğini, bu konudaki kararı kulüp yönetim kurulunun vereceğini söyledi. 
     Tayfur'un, kendisinden önce yapılan sözleşmesinde ''menajer-futbolcu'' maddesi bulunduğunu anlatan Çalımbay, ''Tayfur açısından çok zor oluyor. Ben en son Tayfur'a ikisinden birisini tercih etmesini söyledim. Kendisi, karar vereceğini söyledi ve dün konuştuğumuzda futbolcu olarak devam etmek istediğini söyledi. Tayfur'un düşüncesi bu. Yönetimle konuştuktan sonra karar verilecek. Menajer boşluğu olabilir mi, onu da yönetimle konuşacağız'' dedi. 
     Çalımbay ayrıca, ismi bir ara yeniden menajerlik için geçen Sinan Engin ile ilgili olarak da ''Bazı şartlardan dolayı olmadı. Ortak bir karar verildi ve bu iş gerçekleşmedi'' diye konuştu. 
     
     ''CAREW, 'SİZE FAYDAM OLMAZ' DEDİ'' 
     Sezon başında takımdan ayrılan John Carew konusuna da açıklık getiren Çalımbay, ''Carew'i zorla tutsaydık, bize faydadan çok zararı olurdu. 'Gitmeyi çok istiyorum, size faydam olmaz' dedi'' diye konuştu. 
     Çalımbay, yardımcısı Gökhan Keskin'in takımdan ayrılışıyla ilgili olarak da şunları kaydetti 
     ''Gökhan'ın gitmesine üzüldüm. Daha uygun zamanda, mesela devre arası gibi olabilirdi. Kendisine başarılar diliyorum. Kesinlikle kırgın ayrılmadık. Kendi tercihini öyle kullandı, her zaman yanındayız.'' 
     
     UEFA KUPASI VE LİGE AYRI KADRO 
     Rıza Çalımbay, 27 kişilik geniş kadroda herkese şans verdiğini vurgulayarak, aslında esas düşüncesinin bu kadro içinden UEFA Kupası ve Turkcell Süper Ligi için ayrı ayrı takımları sahaya sürmek olduğunu, ancak ligdeki konumları nedeniyle bunu şimdilik gerçekleştiremediğini söyledi. 
     Çalımbay, ''Takımı rayına oturtabilsek, Avrupa ve ligde ayrı takımlar çıkaracağım ama ligde iyi değiliz. Hiç kimsenin küsmeden, çatır çatır oynaması lazım. Herkese, belki de istemedikleri kadar şans geldi ve gelecek de. Takımda gruplaşma olması mümkün değil, bir kere buna ben izin vermem'' dedi. 
     
</TEXT>
</DOC>
