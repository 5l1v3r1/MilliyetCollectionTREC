<DOC>
<DOCNO> 351902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo32.html </URL>
<DATE> 2005/06/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gerets Yönetimle oturup ihtiyaçları konuşacağız... 
</HEADLINE>
<TEXT>

     Galatasaray'ın yeni teknik direktörü Eric Gerets, İstanbul'a geldi. 
     Daha önce tatilini keserek Türkiye'ye gelen ve sözleşme imzaladıktan sonra geri dönen Belçikalı teknik adam, bu kez çalışmalarına başlamak için İstanbul'a geldi. Gerets'i, Atatürk Havalimanı'nda kulüp sportif direktörü Bülent Tulun karşıladı. 
     Gerets, basın mensuplarına yaptığı açıklamada, yönetimle oturup ihtiyaçları görüşeceğini belirterek, ''Ekibimle ve yönetimle biraraya gelip, izlenimlerimi ortaya koyacağım. Hangi mevkilere kimlerin alınması ve neler yapmamız lazım, onlara karar vereceğiz'' dedi. 
     Galatasaray Sportif Direktörü Bülent Tulun ise Gerets ile yapacakları görüşmede genel izlenimleri masaya yatıracaklarını ifade ederken, basın mensuplarına hitaben de ''Şimdi fikirlerini bize anlatmadan size mi anlatsın Bugüne kadar kendisiyle hiçbir futbolcuyu konuşmadık'' diye konuştu. 
     Tulun, Gerets'in yardımcılarının kim olacağına da bugün karar vereceklerini ve yarın kamuoyuna açıklayacaklarını sözlerine ekledi. 
     Gerets ile Tulun, Atatürk Havalimanı'ndan, Florya Metin Oktay Tesisleri'ne gitti. 
     
</TEXT>
</DOC>
