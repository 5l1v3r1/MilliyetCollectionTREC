<DOC>
<DOCNO> 352702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur45.html </URL>
<DATE> 2005/06/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çelebi Belediye Başkanı trafik kazasında öldü 
</HEADLINE>
<TEXT>

     Kırıkkale’nin Çelebi İlçesi Belediye Başkanı Mahmut Koç, makam aracının devrilmesi sonucu meydana gelen kazada öldü. Olayda, Koç’un oğlunun da aralarında bulunduğu 3 kişi yaralandı. 
     AA muhabirinin aldığı bilgiye göre, Çelebi’ye bağlı Alıcıyeniyapan Köyü’nden gelen Mahmut Koç’un içerisinde bulunduğu 71 AS 901 plakalı Mehmet Sancak’ın kullandığı makam aracı, Halildede Köyü yol ayrımında devrildi. 
     Kazada ağır yaralanan Belediye Başkanı Mahmut Koç 50 , olay yerine gelen sağlık ekiplerince Keskin Devlet Hastanesi’ne kaldırılmak istenirken yolda öldü. Sürücü Mehmet Sancak ile araçta bulunan Belediye Başkanı Koç’un oğlu Osman Koç ve Osman Soyipek hafif yaralandı. 
     Yaralılar, Keskin Devlet Hastanesi’ne kaldırıldı. 
     Hastane yetkilileri, Koç’un kaza anında başından darbe aldığını kaydettiler. 
     Evli ve 2 çocuk babası olan Mahmut Koç, 28 Mart’ta yapılan yerel seçimlerde AK Parti’den Belediye Başkanı seçilmişti. 
     
</TEXT>
</DOC>
