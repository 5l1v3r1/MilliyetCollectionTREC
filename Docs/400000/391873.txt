<DOC>
<DOCNO> 391873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/aspo.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan evini özledi 
</HEADLINE>
<TEXT>


Ankaragücü'nde oynamasına rağmen Beşiktaş ile arasındaki gönül bağını saklamayan golcünün, devre arasında siyah - beyazlılara dönebilmek için Sergen Yalçın'ı aracı yaptığı öğrenildi. Kaptan, konuyu yönetime ileteceğini belirtti 

BİLAL MEŞE 


Japonya ve Almanya macerasının ardından yeniden Türkiye'ye dönen, ancak Beşiktaş'tan vize alamadığı için Ankaragücü formasını giyen İlhan Mansız'ın kalbi h l Kartal için çarpıyor. 
Ligde oynadıkları son karşılaşmada siyah - beyazlılara gol atmasına rağmen, sevinemeyen, tribünlerden de büyük tezahürat alan İlhan, dönüşü konusunda Sergen Yalçın'dan destek istedi. "Beşiktaş taraftarınca sevildiğimi biliyordum. Ancak bu kadar olumlu tepki alacağımı düşünmemiştim" diye konuşan Başkentli oyuncu, "Yeniden yuvaya dönmek istiyorum" sözleriyle bu konuda yardım beklediğini ifade etti. Siyah - beyazlı kaptanın ise konuyu yönetime ileteceğini söylediği vurgulandı. 
İlhan Mansız ve taraftar, yeniden Beşiktaş çatısı altında kucaklaşmayı beklerken, yönetim kanadından bazı yöneticilerin, golcünün gelişini istemedikleri öğrenildi. Siyah - beyazlı kulübün kendisine sezon başında kucak açtığına dikkat çeken idareciler, "O dönemde idmana çıkmasını, iyileşmesi durumunda takımda yer almasını istemiştik. Ama o bizi dinlemedi, çekti, gitti. Şimdi yeniden dönmesi şık durmaz" dedikleri ifade edildi. İlhan'ı isteyenler ise, son bir şans daha verilmesini savundu. 

'Beşiktaş'ın değeri gidince anlaşılıyor' 

İlhan Mansız gibi yuvadan uçan, ancak daha sonra dönen Ahmet Dursun, ayrıldığı süreçte çok zor günler geçirdiğini belirtti. Ahmet şöyle konuştu "O süreçte tedavi bile görmüştüm. Burasının değerini insan gidince daha iyi anlıyor. İnsan yaşaya yaşaya daha fazla olgunlaşıyor. Ben de yaşadığım şeylerden ders aldığıma inanıyorum ve daha önce yaptığım hataları yapmamaya çalışıyorum" dedi. 


</TEXT>
</DOC>
