<DOC>
<DOCNO> 374224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/ekonomi/eko00.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
40 YTL'lik zam artabilir 
</HEADLINE>
<TEXT>


Ek ödeme almayan memurlara dağıtılacak tazminatın toplam büyüklüğü, ödemeyi hak edecek memur sayısı ve halen 20 - 30 YTL gibi tutarlarda ilave ödeme alan memurların durumuna göre farklılık gösterecek 

AHMET ERHAN ÇELİK Ankara 

Türk-Kamu Sen ve Memur-Sen'in, hükümetle önceki gece Kamu İşveren Kurulu'yla imzaladığı mutabakat metninden sürpriz çıktı. Aylık 40 YTL'lik seyyanen zammın artma olasılığı doğdu. 
Ek ödeme almayan memurlara 2006'nın birinci ve ikinci 6 aylık dönemlerinde verilmesi öngörülen 40 YTL'lik denge tazminatı, mutabakat metnine, "En yüksek devlet memuru Başbakanlık Müsteşarı çıplak maaşının yüzde 15'i" olarak yansıdı. Yüzde 15'lik oran şimdilik 40 YTL'ye tekabül ettiği için Başbakan Yardımcısı Mehmet Ali Şahin'in açıklaması bu yönde oldu. Ancak sendikaların hükümetle mutabık kaldığı formüle göre ek ödeme almayan memurlara dağıtılacak tazminatın toplam büyüklüğü, hem ödemeyi hakedecek memur sayısı, hem de halen 20 - 30 YTL gibi ilave ödeme alan memurların durumuna göre farklılık gösterecek. 40 YTL'lik zammın artmasına neden olabilecek formül şöyle 

Artış nasıl hesaplanacak 
Hükümet maaş zamları için bütçeye 3.8 milyar YTL ödenek koyacak. Bu ödenekten altışar aylık dilimler itibariyle maaşlara eklenecek yüzde 2.5 zam yıllık yüzde 5.1'e tekabül ediyor , sendika üyelerinin aidatlarına verilecek 5 YTL'lik destek zammı ve 11 YTL aile yardımı ödemeleri karşılanacak. Üç zam kaleminden kalan miktar, ek ödeme almayan memurlara denge tazminatı olarak ödenecek. 
İlk hesaplamalara göre 1 milyon 377 bin memur denge tazminatından yararlanacak. Ancak hesap detaylarına girildiğinde bu kitlenin içinde 10 - 20 - 30 YTL gibi tutarlarda ek ödemeler alan memurlar bulunduğu belirlendi. Bu nedenle hiçbir şekilde ek ödeme almayan memur sayısının 1 milyon 100 ile 1 milyon 200 bin aralığında hesaplanacağı öngörüldü. 

Toplam bütçeye bakılacak 
Maliye Bakanlığı ile sendikaların yapacakları ayıklama sonucunda ek ödeme hakkı kazanacak memurların kesin sayısına ulaşılacak. Sayı 1 milyon 200 bin civarında çıkarsa ek ödeme için ayrılan tutarın dağıtımında her memur için 40 YTL'nin üstüne çıkılabilecek.40 YTL'nin altında ek ödeme alan memura 40 YTL'lik seyyanen zam bakiyesi kadar artış yapılacak. Örneğin A ismindeki memur 15 YTL ek ödeme alıyorsa, 40 YTL'lik tazminat maaşına 25 YTL olarak yansıyacak. Ek ödeme hakkı kazanacak memurlar ile halen 40 YTL'nin altında ek ödeme alanların sayısı netleştiğinde dağıtılacak toplam bütçe büyüklüğü de yeniden değerlendirilecek. Bu durumda da hiçbir şekilde ek ödeme almayan memurlara 40 YTL'nin üstünde 50 - 60 YTL'ye varan büyüklüklerde denge tazminatı verilecek. Şimdilik 40 YTL olarak açıklanan seyyanen zam her ay tekrarlanacak. Temmuza gelindiğinde seyannen zam miktarı ilave 40 YTL ile toplam 80 YTL'ye çıkacak. 

En düşük maaş 649 YTL olacak KESK, hükümetin, aile ve çocuk yardımıyla birlikte en düşük memur maaşının temmuzda 750 YTL olacağına yönelik açıklamasının gerçeği yansıtmadığını savundu. En düşük ücret alan memurun eline bugün 542 YTL geçtiği anımsatılan açıklamada, "En düşük kamu emekçisi maaşı ek ödeme ve yüzde 2.5 2.5'luk artışla temmuz ayında 649 YTL olacak" denildi. 

1 milyon 377 bin memur yararlanacak 
Açıklamada, hükümetin önerisinin ilk ve ikinci 6 ayları için yüzde 2.5'er olduğu, bunun en düşük ücretli kamu emekçisi maaşına ilk 6 ay 14, ikinci 6 ay 27 YTL olarak yansıyacağı belirtildi. 40'ar YTL'lik seyyanen artış önerisinin 1 milyon 885 bin memurdan 1 milyon 377 binini etkileyeceği için, bu kalemin ücret artışından bağımsız değerlendirilmesi gerektiği savunuldu. Açıklamada, halen 52 YTL olan aile yardımının birinci 6 ayda 61.83, ikinci 6 ayda 63.37 YTL'ye, halen 10.4 olan çocuk yardımının birinci 6 ayda 10.66, ikinci 6 ayda 10.92 YTL'ye yükseleceği belirtildi. 

Sendika aidatları devletten Hükümet, maaş zamlarına ilaveten sendika üyelerine aylık 5 YTL tutarında sendika aidatı desteği verecek. Aidat desteği, Türk Kamu - Sen ile Memur - Sen'in imzaladığı, KESK'in ise muhalefet şerhi koyduğu mutabakat metninde yer aldı. 
KESK Başkanı İsmail Tombul, aidat desteğine karşı çıkma gerekçelerini, "Bu talep Türk Kamu - Sen'den geldi, Memur - Sen de destekledi. Biz aidat ilavesine karşı çıktık. Çünkü sendika üyeliği gönüllüdür. Aidat desteği de dünyanın hiçbir yerinde yoktur" diye anlattı. Türk Kamu - Sen Başkanı Bircan Akyıldız ise aidat desteğini, "Sendika üyesi olmayanlar da zamlardan yararlandıkları halde aidat ödemiyordu. Bu eşitsizlik ortadan kalacak" diyerek savundu. 

Öğretmen zammı belli değil KESK, hükümetle mutabakat metni imzalamadığı için yetkli olduğu işkollarındaki çalışanların ne kadar zam alacakları henüz belli olmadı. 
Eğitim, yerel yönetimler ve kültür sanat işkolunda çalışanlarını temsil eden KESK, mutabakatsızlık durumunu Uzlaştırma Kurulu'na taşıyıp taşımayacağına perşembe akşamına kadar karar verecek. 
KESK, Uzlaştırma Kurulu'na giderse, çıkan karar, hükümet açısından mutabakat metnindeki zam oranlarında olduğu gibi tavsiye şeklinde değerlendirilecek. Resmi zam tutarları ise Bakanlar Kurulu'nca 2006 bütçesinin Meclis'e sunulması gereken en son tarih olan 17 Ekim'e kadar belli olacak. 

Zamlı memur maaşları Unvan Mevcut aylık YTL Ocak 2006 YTL Temmuz 2006 YTL Fark YTL Memur 9 1 560 614 668 108 Memur 14 2 557 611 665 108 Öğretmen 1 4 880 942 1004 125 Öğretmen 9 1 708 765 824 116 Polis 9 2 928 991 1054 127 Mühendis 1 4 1038 1104 1171 133 Teknisyen 12 2 602 657 712 110 En düşük ücret 542 595 649 107 Ortalama ücret 799 859 919 120 

KESK - AR tarafından yapılan çalışmaya göre, hükümetin zam önerisinin, çeşitli meslek gruplarına çocuk ve aile yardımı hariç yansıması. 

Gecenin fıkrası Muz yiyen aslan ELÇİN ERGÜN Ankara 
Konfedarasyon başkanları ile Şahin'in görüşmesi sırasında mali düzenlemelerde uzlaşma sağlanınca toplantıya anlatılan fıkralar damgasını vurdu. Şahin'i en çok güldüren fıkranın norm kadroyla ilgili olduğu ortaya çıktı. Sendika üyelerinin Şahin'e anlattığı fıkra şöyle 
"Hayvanat bahçesinde bulunan iki aslandan biri et, diğeri de muzla beslenir. Et yiyen aslan, muz yiyene 'Neden sana muz veriyorlar ' diye sorar. Muz yiyen aslan da et yiyene 'sorma birader, biz buraya maymun kadrosundan girdik' yanıtını verir." 



</TEXT>
</DOC>
