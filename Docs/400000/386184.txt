<DOC>
<DOCNO> 386184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas04.html </URL>
<DATE> 2005/10/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Çin, uzaya ikinci kez insanlı araç yolladı 
</HEADLINE>
<TEXT>

     Çin, uzaya ikinci kez insanlı araç yolladı. 
     Şencou-6 Kutsal Tekne adlı uzay aracı, bu sabah yerel saatle 09.00’da TSİ 04.00 , Çin’in kuzeybatısındaki Gansu eyaletindeki 
     Ciuçüen Uydu Fırlatma Merkezi’nden fırlatıldı. 
     Çin Başbakanı Ven Ciabao, uzay aracının hareketinden önce kısa bir konuşma yaparak, astronotları kutladı. 
     Ven, Çin’in uzay çalışmalarını tamamen barışçı amaçlarla sürdürdüğünü ifade ederek, bu alanda diğer ülkelerle de işbirliği yapmak istediklerini söyledi. 
     Fey Junlong ve Ni Haişeng adlı iki Çinli astronotu taşıyan uzay aracı, "birkaç gün" sürecek uzay uçuşundan sonra ülkenin kuzeyindeki İç Moğolistan Özerk Bölgesi’ne iniş yapacak. 
     Çin Bilimler Akademisi’nden araştırmacı Pan Houren, China Daily gazetesinde yer alan demecinde, Şencou serisi uzay araçlarına yapılan harcamaların 19 milyar yuanı 2.3 milyar ABD Doları bulduğunu belirterek, bu rakamın ABD’nin uzay çalışmalarına ayırdığı yıllık bütçenin yüzde 10’undan az olduğunu söyledi. 
     Çin, Ekim 2003’de insanlı ilk uzay yolculuğunu gerçekleştirerek bu alanda ABD ve Rusya’dan sonra üçüncü konumuna ulaşmıştı. 
     
</TEXT>
</DOC>
