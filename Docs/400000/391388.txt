<DOC>
<DOCNO> 391388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko16.html </URL>
<DATE> 2005/11/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
TİM verilerine göre Ekim ayı ihracatı yüzde 13.05 arttı... 
</HEADLINE>
<TEXT>

     Zeynep Yücetaş AA 

Türkiye'nin Ekim ayı ihracatı, yüzde 13.05 artışla 6 milyar 672 milyon dolar olarak gerçekleşti. 
     Türkiye İhracatçılar Meclisi TİM , Ekim ayı ihracat rakamlarını, Kahramanmaraş'da düzenlenen basın toplantısıyla açıkladı. 
     TİM verilerine göre, Ekim ayı ihracatı 6 milyar 672 milyon 216 bin dolar olarak gerçekleşti. 
     Ocak-Ekim dönemini kapsayan 10 ayda ise ihracat, yüzde 16.80 artışla 60 milyar 137 milyon 474 bin doları buldu. 
     Ekim ayı itibarıyla son bir yıllık ihracat tutarı da yüzde 20.28 artışla 72 milyar 677 milyon 669 bin dolar oldu. 
     Geçen ay taşıt araçları ve yan sanayi sektörü ihracatı, 2004 Ekim ayına oranla yüzde 20.41 oranında artarak 1 milyar 143 milyon 479 bin dolarla, yine ilk sırada yer aldı. 
     Hazır giyim ve konfeksiyon ihracatı ise geçen yılın aynı dönemine göre yüzde 1.19 oranında artarak 1 milyar 105 milyon 827 bin dolar seviyesinde gerçekleşti. 
     Ekim ayında en fazla ihracat artışı ise yüzde 271.19 ile zeytin ve zeytinyağında oldu. 
     Türkiye ihracatının yüzde 81.6'sını oluşturan sanayi sektörü ihracatı, 2004 Ekim ayına göre yüzde 9.14 oranında artarak 5 milyar 445 milyon 912 bin dolar olarak gerçekleşti. 
     Geçen ay tarım sektörü ihracatı, yüzde 35.67 oranındaki artışla 1 milyar 94 milyon 942 bin dolara ulaştı. 
     Ekim ayı ihracatında geçen yılın aynı ayına göre kesme çiçek ile demir ve demir dışı metaller ürün grubu dışındaki bütün sektörlerde artış yaşandı. Kesme çiçekte yüzde 16.70, demir ve demir dışı metallerde ise yüzde 11.07 oranında azalma oldu. 
     
</TEXT>
</DOC>
