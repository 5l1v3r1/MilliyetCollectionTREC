<DOC>
<DOCNO> 371483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sonspo14.html </URL>
<DATE> 2005/08/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Times ''Türkler son dakika efendisi'' 
</HEADLINE>
<TEXT>

     
     CNNTURK.com 

     
İngiltere’de yayımlanan The Times gazetesi, Türkiye’nin Formula 1 hazırlıklarını son dakikaya bıraktığını ve Türklerin artık bu konuda uzman olduklarını yazdı. 
     Organizasyonun aksaksız ilerlemesi için güvenlik en üst düzeyde’ başlığı ile yayımlanan haberde The Times, geçtiğimiz mayıs ayında Istanbul’da yapılan Şampiyonlar Ligi finali sırasında da Olimpiyat Stadı’na giden yolların ve stat içindeki hazırlıkların yine son dakikaya kaldıklarını anlattı. 
     Gazete yine de Türklerin her şeye rağmen bu organizasyonları gerçekleştirebildiklerini yazdı. 
     Formula 1 için en azından pistin ve VIP alanlarının erken bir tarihte tamamlandığını, diğer düzenlemelerin gecikmesinin ise hiç kimsede bir panik havası yaratmadığını belirten The Times, Türkler tam bir son dakika efendisi'' ifadesini kullandı. 
     Formula 1 için alınan güvenlik önlemlerinin ciddi boyutta olduğuna da değinen The Times, İstanbul Park çevresindeki yerleşim birimlerinde geniş çaplı arama ve soruşturma çalışmaları yürüttüğünü yazdı. 
     F1'in Türkiye’ye her çevreden meşhur insan çektiğini de belirten gazete, İstanbul’a gelen ünlü isimlerin katılacakları çok sayıda partinin düzenlendiğini de yazdı. 
     Diğer bir haberde Türklerin şaşırtıcı bir derecede Formula 1 konusunda bilgi sahibi olduklarını belirten The Times, Ingiliz pilot Jenson Button’un Kapalıçarşı’da iki kişinin onun tanıyıp imza istemelerine şok olduğunu anlattı. 
     Türkiye GP’sinin, geçen yılın yeni yarışlarının aksine, takvimdeki en zorlu pistlerden birinde gerçekleşeceğini anlatan gazete, pilotlar için yine de dört tekerlek üzerinde en çekişmeli mücadelenin Istanbul’un merkezi ile Kurtköy arasındaki gidiş-geliş yolu olduğunu, Button’un tehlikeyi göze alamayarak şoför tuttuğunu yazdı. 
     
     İSTANBUL GRAND PRIX'Sİ ALMAN TELEVİZYONUNDA 

     Türkiye'de ilk kez yarın İstanbul'da yapılacak Formula 1'in 14. ayağı olan İstanbul Grand Prix'sine Alman "n-tv" özel televizyonu geniş biçimde yer verdi. 
     İstanbul'un ve yarış pistinin ayrıntılı biçimde tanıtıldığı programda, BMW-Williams ekibinde yarışan Alman Nick Heidfeld'in açıklamaları da yer aldı. 
     Heidfeld, Türkiye'deki yarışı çok sevindiğini belirterek, "Yeni ülkeleri ve pistleri her zaman seviyorum. Türkiye'de hiç bulunmamıştım. Aynı yerde çok fazla yarışınca sıkılıyorsunuz" dedi. 
     Pistteki sürprizlerden birinin yarışın saat yönünün tersine yapılacak olması olduğuna işaret edilen haberde Heidfeld de, "Bu, tabii ki fazla alışık olduğumuz bir durum değil. Bu nedenle yarışçılar için daha da zor olacaktır" diye konuştu. 
     Programda, "Türkiye 'merhaba' diyor ve herkes buradaki yarışa seviniyor" biçimindeki ifadeye yer verildi. 
     İstanbul Grand Prix'si, diğer tüm yarışlarda olduğu gibi Alman özel televizyon kanalları RTL ve Premiere tarafından yarın canlı olarak verilecek. 

     
</TEXT>
</DOC>
