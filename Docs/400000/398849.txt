<DOC>
<DOCNO> 398849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/spor/spo07.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın harika çocuğu 
</HEADLINE>
<TEXT>


Bild, Nurnberg'e attığı golle tarihe geçen Nuri Şahin için, "Bundesliga'nın harika çocuğu" yorumunu yaptı 


Almanya, Borussia Dortmund'da forma giyen 17 yaşındaki milli yıldızımız Nuri Şahin'i konuşuyor. Süper solak, sezon başında Wolfsburg'la oynadıkları maçta ilk 11'de sahaya çıktığında Bundesliga tarihine geçmişti. Çünkü yaşamında sadece 16 yıl 335 günü geride bırakmıştı ve Almanya Ligi'nde oynayan en genç futbolcu unvanını elde etmişti. Nuri geçen hafta Nürnberg'i 2-1 yendikleri maçın 42. dakikasında takımının ikinci golünü atarak bir kez daha adından söz ettirdi. Bu golle Bundesliga'da gol atan en genç futbolcu 17 yaş, 2 ay, 22 gün unvanını da ele geçiren Nuri'ye, Alman basını övgüler yağdırdı. 
Bild gazetesi, "Şahin, Bundesliga'nın harika çocuğu" başlığını atıp, genç yıldız için, "Dortmund'un hayat sigortası" ifadesini kullandı. Borussia Dortmund Başkanı Watzke ise Nuri'den çok şey beklediklerini söyledi. Watzke, "Nuri olağanüstü bir yetenek. Altın değerinde" dedi. 



</TEXT>
</DOC>
