<DOC>
<DOCNO> 379720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo19.html </URL>
<DATE> 2005/09/19/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
MHK Başkanı İnönü'de dün gecenin en iyisi hakemdi 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, Beşiktaş-Fenerbahçe derbi maçını yöneten Fırat Aydınus'un maçta bazı hatalar yapmış olabileceğini, ama art niyetli olmadığını söyledi. 
     Özerten, Lütfi Kırdar Uluslararası Kongre ve Sergi Sarayı'nda düzenlediği basın toplantısında, Aydınus'un 7.2 not aldığını belirterek, ''Bu not sizler için enteresan olabilir. İçinizdeki Beşiktaşlılar bu notun iyi olduğunu, Fenerbahçeliler ise daha yüksek olması gerektiğini düşünüyordur. Gözlemcilerin değerlendirmesine saygı duymak zorundayız. Çünkü çok iyi işbirliği yaptığımız gözlemciler kurulumuz var'' dedi. 
     En büyük sıkıntılarının hakem kararlarındaki standardı yakalama problemi olduğunu vurgulayan Ufuk Özerten, şöyle devam etti 
     ''Ama bu iş bugünden yarına hemen kolayca düzelmez. Bu ancak arkadaşlarımızın daha rahat maça çıkmaları, kendi yorumlarını daha rahat sahaya yansıtmalarıyla olur. Dün akşam Fırat Aydınus'un bazı konularda hataları olmuştur. Ama teknik heyet, futbolcular, taraftarlar ve hakemler olarak 4 gruba ayırdığımızda en yüksek notu herhalde Fırat almıştır, diye düşünüyorum. Fırat istikbal vadeden, genç hakemlerinden biri. Yardımcıları da öyle. Bir iki sefer yardımcı hakem ile uyuşmazlığı olmuştur. Bu giderilecektir.'' Özerten, dün akşam izlediği spor programlarında yorumcuların da derbi maçtaki çoğu pozisyonlarda kararlar konusunda aynı fikirde olamadığını ifade ederek, ''Televizyonda rahat bir koltukta oturup, pozisyonlar tekrar tekrar izlenip tespit edilemeyen bazı pozisyonlar için hakemler saniyenin 10'da birinde karar veriyor. Bazı hataları olabilir. Art niyet olmadığı için bu hakem kardeşlerimize toleranslı yaklaşabilmek, yapıcı eleştirilerde bulunabilmek önemlidir'' diye konuştu. 
     Bir gazetecinin İbrahim Toraman ile Nobre arasındaki pozisyonda Fırat Aydınus'un yanlış karar verdiğini belirtmesi üzerine Ufuk Özerten, ''Bu pozisyonda hakem hata yapmış olabilir. Orada bariz gol şansı görmemiş veya ilk gördüğü pozisyonu değerlendirmiş olabilir. Hakem kararına saygı duymak gerekir'' dedi. 
     Özerten, Fırat Aydınus'un oyuncularla çok fazla konuştuğu şeklindeki eleştirilere de katılmadığını belirterek, ''Otorite gösterisi yapmadan otoriter olmayı da Fırat iyi gösterdi. Üstüne gelen 3-5 futbolcuya karşı tavrını iyi aldı'' şeklinde konuştu. 
     
     ''SERDAR TATLI'NIN KARARINI İPTAL ETMESİ OLUMLU'' 
     Ufuk Özerten, Sivasspor-Malatyaspor maçında ev sahibi ekibin attığı golü önce vermeyen, ancak yardımcı hakemin uyarısıyla golü geçerli sayan hakem Serdar Tatlı'nın doğru bir karar verdiğini söyledi. 
     Tatlı'nın verdiği ilk kararı iptal etmesini çok olumlu değerlendirdiğini kaydeden Özerten, ''Bu olay, orta hakem ve yardımcı hakem işbirliğinin en güzel göstergesidir. Yardımcı hakem Alpaslan Dedeş kardeşimiz hiç üzerine vazife olmayacak şekilde kabul edebileceği pozisyonda, kendi kariyerini tehlikeye atarcasına pozisyonun içine girerek hakemi yanına çağırıp net bir gol olduğunu bildirmesi, yardımcı ve orta hakemlerimize ders olabilecek bir davranıştır. Tatlı ve Dedeş'e teşekkür ediyorum'' şeklinde konuştu. 
     Ufuk Özerten, Malatyaspor Sportif Direktörü Selami Özdemir'in kendisini aradığını ve hakemler hakkında maçtan sonra sinir ve stresle ağır sözler söylediğini anlattığını belirterek, ''Benden ve hakem camiamızdan özür diledi. Böyle durumların tekrar edilmemesini temenni ediyorum. Maçtan sonra yenilen takımların sorumluları beyanatlarını verirken seçici olmalı, bir müddet sonra beyanat vermeli'' dedi. 
     Özerten, bu hafta hakemlerin cezaya kalacak bir not almadığını ufak tefek hataların olduğunu sözlerine ekledi. 
     
</TEXT>
</DOC>
