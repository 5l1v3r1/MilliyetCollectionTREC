<DOC>
<DOCNO> 361332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun44.html </URL>
<DATE> 2005/07/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hollanda'da F-16'lar yolcu uçakları için bu yıl 5 kez havalandı... 
</HEADLINE>
<TEXT>

     Hollanda hava sahasını kullandığı sırada, uçuş rotası dışına çıkan yolcu uçakları için, bu yılın ilk aylarında Hollanda Hava Kuvvetleri'ne ait F-16 savaş uçaklarının, 5 kez havalanmak zorunda kaldığı bildirildi. 
     Savunma Bakanlığı'ndan verilen bilgiye göre, hava kontrol merkezinin bilgisi dışında bir rotada seyreden uçakların kimliğinin belirlenmesi için, savaş uçakları harekete geçti. Savaş uçaklarını harekete geçiren yolcu uçaklarından hiçbirinin terör açısından tehlike oluşturmadığı belirlendi. 
     Savaş uçaklarının, rota dışına çıkan yolcu uçakları için harekete geçmesinin, NATO bünyesinde daha önce benimsenen 'Quick Reaction Alert' olarak bilinen standart bir uygulama olduğu belirtildi. Uçakların her seferinde ikişerli olarak havalandıkları ve bir defasında, bir yolcu uçağına 30 metreye kadar yaklaşmak zorunda kaldıkları kaydedildi. 
     Savunma Bakanlığı'nın verdiği bilgiye göre, daha çok terör kaygısıyla işleme konulan bu uçuşlar çerçevesinde, geçen yılsa F-16'lar toplam 10 kez havalandı. 
     
</TEXT>
</DOC>
