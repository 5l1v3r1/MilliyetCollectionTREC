<DOC>
<DOCNO> 395890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonyas03.html </URL>
<DATE> 2005/11/17/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Saç biçimini değiştirecek hap geliyor 
</HEADLINE>
<TEXT>

     Bilim adamları, düz ve kıvırcık saç arasındaki farkı tanımladıklarını açıkladılar. Araştırmacılara göre bu bulguyla düz saçı kıvırcık hale getirecek veya tam tersi haplar üretilebilir. 
     Daily Telegraph gazetesinin haberine göre, L'Oreal'in Paris'in Clichy bölgesindeki laboratuvarlarında yürütülen çalışmalarda, kıvırcık veya düz saça uygun saç kökü laboratuvar ortamında elde edildi. 
     Saç kökünün, kafa derisinin 4 milimetre altında olduğunu tespit eden bilim adamları, saç kökünün kıvırcık saçlılarda çengel biçiminde, Avrupalı ve Asyalıların saçlarında ise düz olduğunu belirlediler. 
     
     'Önemli bir buluş' 
     Çengel biçimindeki saç kökünün kıvırcık saç yaptığını belirten L'Oreal laboratuvarı saç biyolojisi bölümü başkanı Bruno Bernard, önemli bir buluşa imza attıklarını, uzun süredir insanların nasıl kıvırcık saçlı olduğunu anlamadıklarını söyledi. 
     
     Saçı 'kökten' değiştirecek hap 
     Fransız bilim adamlarının bu buluşunun, kıvırcık ya da düz saç isteyenlerin saçını bu hale getirebilecek haplar üretilmesini sağlayacağına inanılıyor. 
     Araştırmacılar, buluşlarıyla saç boyasının da ortadan kalkmasını ve istenen saç rengini sağlayacak ilaçların üretilmesini umuyorlar. 
     
</TEXT>
</DOC>
