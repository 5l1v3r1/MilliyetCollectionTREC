<DOC>
<DOCNO> 386744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur09.html </URL>
<DATE> 2005/10/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yangında evde mahsur kalan engelli kız yanarak öldü 
</HEADLINE>
<TEXT>

     DÜZCE, DHA 

DÜZCE'de, tek katlı ahşap evde çıkan yangında evde mahsur kalan 26 yaşındaki spastik engelli Aysun Ataseven yanarak hayatını kaybetti. 
     Yangın, saat 20.20 sıralarında Körpeşler Mahallesi Birinci Cadde 12 nolu Murat Ataseven'e ait evde meydana geldi. Baba Murat Ataseven teravih namazı için camiye gitti. Bu sırada anne Nezaket, kızı Aysun, oğulları Taner ve Yakup Ataseven oturma odasında otururken, bir anda oda alevler içerisinde kaldı. Nezaket ve oğulları Taner ve Yakup Ataseven evden dışarı çıkarak canlarını kurtarırken, spastik engelli olan Aysun evde mahsur kaldı. Çevredeki vatandaşların evden yükselen dumanları görerek ihbarda bulunması üzerine olay yerine gelen Düzce Belediyesi İtfaiye Müdürlüğü ekipleri, yangına müdahalede bulundu. İtfaiyenin uğraşları sonucu yangın söndürülürken, evde mahsur kalan Aysun Ataseven yanarak hayatını kaybetti. 
     Söndürme çalışmalarını gözyaşları içerisinde izleyen anne Nezaket Ataseven kızının kurtarılamadığını öğrenince sinir krizleri geçirdi. Komşuları acılı anneyi teskin etmeye çalıştı. İtfaiye ekipleri yangının ardından engelli genç kızın cesedini evden çıkardı. İtfaiye ekiplerinin yaptığı incelemeye göre yangının elektrik kontağı sonucu çıktığı belirlendi. 
     
</TEXT>
</DOC>
