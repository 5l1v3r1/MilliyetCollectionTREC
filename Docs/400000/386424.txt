<DOC>
<DOCNO> 386424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonspo16.html </URL>
<DATE> 2005/10/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Galatasaray'da Erciyesspor maçı hazırlıkları sürüyor... 
</HEADLINE>
<TEXT>

     Galatasaray, Turkcell Süper Ligi'nde Kayseri Erciyesspor ile deplasmanda yapacağı maçın hazırlıklarını sürdürdü. 
     Florya Metin Oktay Tesisleri'nde, teknik direktör Eric Gerets yönetiminde gerçekleştirilen yaklaşık 1.5 saatlik antrenmanda futbolcular, koşunun ardından kondisyon çalıştı. Antrenman, çift kale maçla sona erdi. 
     Antrenmana, A ve ümit milli takımlardan dönen futbolcular da katılırken, ülke milli takımlarından bu akşam İstanbul'a dönecek olan Heinz ve Iliç, yarın döneceği bildirilen Mondragon ile sakatlıkları bulunan Hasan Şaş, Ayhan ve Sabri çalışmada yer almadı. 
     Bu arada İstanbul'a dönen Tomas antrenmana geç katılırken, yalnızca koşu yapmakla yetindi. 
     Galatasaray, yarın basına kapalı yapacağı son antrenmanın ardından akşam üzeri Kayseri'ye gidecek. 
     
</TEXT>
</DOC>
