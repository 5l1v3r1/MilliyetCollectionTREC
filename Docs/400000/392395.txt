<DOC>
<DOCNO> 392395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sonsiy06.html </URL>
<DATE> 2005/11/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Ayasofya Cami olarak anılsın" diyen müdüre inceleme 
</HEADLINE>
<TEXT>

     Vakıflar Genel Müdürlüğü, "Ayasofya Camisi Müze " ifadesine itiraz eden İstanbul Bölge Müdürü hakkında inceleme başlattı. 
     Vakıflar İstanbul Bölge Müdürlüğü, İstanbul Büyükşehir Belediyesi’ne başvurarak, imar planlarında yer alan "Ayasofya Camisi Müze " ifadesine itiraz ederek müze fonksiyonunun kaldırılmasını istemişti. İstanbul Büyükşehir Belediyesi Planlama Müdürlüğü bu istemi değerlendirilmek üzere Belediye Meclisi’ne göndermişti. 
     Vakıflar Genel Müdürlüğü bu gelişmeler üzerine Vakıflar İstanbul Bölge Müdürü Adnan Ertem hakkında soruşturma başlattı. 
     Vakıflar’ın 15 Haziran 2005 tarihli dilekçesiyle ilgili Büyükşehir Belediyesi Planlama Müdürlüğü’nün yazısında şu ifadeler yer almıştı 
     "Mülkiyeti idarelerine ait Ayasofya Camii’nin 1 5000 ölçekli Koruma Amaçlı Nazım İmar Planı’nda ve 1 1000 ölçekli Koruma Amaçlı Uygulama İmar Planı’nda ’Ayasofya Camisi Müze ’ şeklinde yazıldığı, müze fonksiyonunun kaldırılarak tapu kaydındaki gibi ’Ayasofya Camisi’ şeklinde yazılması talep edilmektedir." Belediye Meclisi, Planlama Müdürlüğü’nden, itirazların plan yönetmeliklerine aykırı husus içermediğine dair değerlendirmesiyle birlikte gelen öneriyi İmar ve Bayındırlık Komisyonu’na havale etmişti. Komisyon hazırladığı raporda, itirazların, hazırlanacak "kentsel tasarım projeleri"nde değerlendirilmek üzere Planlama Müdürlüğü’ne iadesini önermişti. Komisyon raporunu değerlendiren Belediye Meclisi, dosyayı Planlama Müdürlüğü’ne iade etmişti. 
     
</TEXT>
</DOC>
