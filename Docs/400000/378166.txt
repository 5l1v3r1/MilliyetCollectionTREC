<DOC>
<DOCNO> 378166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sontur19.html </URL>
<DATE> 2005/09/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Sevgilisinin evinde kalbinden tek kurşunla vurulmuş bulundu 
</HEADLINE>
<TEXT>

     İsmail AKDUMAN SAMSUN, DHA 

SAMSUN’da 21 yaşındaki Hacer Seleş, evli sevgilisinin evinde kalbinden tabancayla tek el ateş edilerek öldürülmüş halde bulundu. Olayı polise bildiren 37 yaşındaki Alaattin Sarıoğlu, Hacer Seleş'e kendisinden ayrılmak istediğini söylediği, bu ayrılığa dayanamayınca, kendisi markete gittiği sırada sevgilisinin intihar ettiğini iddia etti. 
     Pazar Mahallesi’nde oturan ayakkabı satış mağazası sahibi Alaattin Sarıoğlu, 3 yıldır birlikte yaşadığı sevgilisi Hacer Seleş’i konuşmak için dün akşam evine çağırdı. Eşi ve bir çocuğu Çarşamba İlçesi'nde bulunduğu sırada gerçekleşen buluşmada Alaattin Sarıoğlu, iddiaya göre sevgilisine ayrılmak istediğini söyledi. 
     Bunun üzerine iki sevgili arasında tartışma çıktı. Kısa bir süre sonra Sarıoğlu, markete sigara almaya gitti. Bu sırada Hacer Seleş, sevgilisine ait ruhsatsız tabancayla kalbine tek el ateş edip intihar etti. Sarıoğlu eve döndüğünde sevgilisi Seleş'in kanlar içindeki cesediyle karşılaştı. 
     Durumu telefonla polise bildiren Sarıoğlu, olay yerine gelen cinayet bürosu ekipleri tarafından gözaltına alındı. İlk ifadesinde, sevgilisinin intihar ettiğini öne süren Sarıoğlu, Kendisinden ayrılmak için evime çağırdım. Sonra onunla konuşup ayrılmak istediğimi söyledim. O bunu kabul etmedi ve tartıştık. Sonra ben sigara almak için evden ayrıldım. Döndüğümde Hacer’i kanlar içinde buldum. Silah bana ait ve çekmecede bulunuyordu. Daha önce eve geldiği için silahın nerede olduğunu biliyordu. Ben kendisini vurmadım'' dedi. 
     
</TEXT>
</DOC>
