<DOC>
<DOCNO> 398387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun25.html </URL>
<DATE> 2005/11/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Almanya İçişleri Bakanı İşkence yasağı geçerli olmalı... 
</HEADLINE>
<TEXT>

     Almanya Federal İçişleri Bakanı Wolfgang Schaeuble, işkence yasağının her şart altında ve her zaman geçerli olması gerektiğini söyledi. 
     Schaeuble, Der Spiegel dergisine verdiği demeçte, terörizme karşı mücadelede ne kadar ileriye gidebileceği şeklindeki bir soruya karşılık, ''İşkence yasağı geçerli olmalı. Bu konuda, belki, biraz diyerek kıvırmak olmaz. Her halükarda biz Almanya'da bu belirli sınırı aşmayacağız. Eğer böyle bir şey yaparsak, tüm değerlerimizden vazgeçmiş oluruz. Bu da çok kötü olur'' dedi. 
     Bu konuda Amerikalıların sağduyusuna inandığını da ifade eden Schaeuble, ''ABD, çoğu zaman hataları görüp düzelttiğini ispatlamıştır'' diye konuştu. 
     Schaeuble, kendisi için Almanya'da yaşayan Müslüman toplumla diyalogun ne kadar önemli olduğu sorusuna, ''Bu tüm hükümetin görevi. Eğer biz inandırıcı olursak, örneğin burada yetişen Müslüman kızların anayasamızın prensiplerine göre yaşamaları gerektiği konusunda ısrarcı olabiliriz. Sadece bu sayede kısıtlı kaynaklarımızla, örneğin zoraki evliliklere karşı mücadele edebiliriz'' karşılığını verdi. 
     Fransa'da olduğu gibi okullarda başörtüsü yasağı getirilmesinden yana olup olmadığının sorulması üzerine de Schaeuble, ''Kız öğrenciler, eğer istiyorlarsa neden başörtüsü takmasınlar Eğer bunun ardında baskı yoluyla belirli bir kadın imajı yaratılmak isteniyorsa, o zaman bu kötü'' ifadesini kullandı. 
     Schaeuble, yeni hazırlanan koalisyon protokolünde terörizme karşı mücadele konusunda çok daha önemli kararlar aldıklarını belirterek, gelecekte Federal Suç Dairesi'ne Bundeskriminalamt daha fazla yetki vereceklerini kaydetti. 
     
</TEXT>
</DOC>
