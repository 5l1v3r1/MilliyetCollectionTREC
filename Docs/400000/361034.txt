<DOC>
<DOCNO> 361034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko42.html </URL>
<DATE> 2005/07/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bulgaristanlı Mobiltel, Avusturya Telekom'a satıldı... 
</HEADLINE>
<TEXT>

     Bulgaristan'ın en büyük cep telefonu operatörü Mobiltel'in, Avusturya Telekom şirketine satışı tamamlandı. 
     3 milyon 230 bin abonesi bulunan Mobiltel, borcu dahil Avusturya Telekom'a 1.6 milyar avroya mal oldu. 
     Mobiltel, 2004 mali yılını 486 milyon avro ciro ve 203 milyon avro net karla kapatmıştı. 
     Avusturya Telekom Üst Yöneticisi CEO Heinz Sundt, Mobiltel'in bünyelerine katılmasıyla ilgili yaptığı açıklamada, birleşme nedeniyle kar payı dağıtma planlarında bir değişikliğin gündemde olmadığını söyledi. 
     İlk olarak Mobiltel'in 500 milyon avro olan borcunu yeniden yapılandıracaklarını anlatan Sundt, birkaç gün içinde tamamlanacak operasyonla faiz giderlerinde önemli oranda tasarruf sağlanacağını kaydetti. 
     Hırvatistan ve Slovenya'da faaliyet gösteren Avusturya Telekom'un, Sırbıstan'ın ikinci büyük cep telefonu operatörü olan Mobtel'in satılması planlanan yüzde 49 hissesiyle ilgilendiği de ifade ediliyor. 
     
</TEXT>
</DOC>
