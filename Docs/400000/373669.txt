<DOC>
<DOCNO> 373669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/siyaset/siy08.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Stoiber de Merkel gibi konuştu 
</HEADLINE>
<TEXT>


Hıristiyan Sosyal Birlik'in Genel Başkanı Stoiber, "Türkiye'ye ayrıcalıklı ortaklık önerilmeli" dedi 

DIŞ HABERLER SERVİSİ 


Almanya'da muhalefetteki diğer parti Hıristiyan Sosyal Birlik'in CSU Genel Başkanı Edmund Stoiber de, CDU lideri Merkel gibi Türkiye'ye AB tarafından ayrıcalıklı ortaklık önerilmesi gerektiğini söyledi. Almanya'da yayımlanan Bild Am Sonntag gazetesine konuşan Stoiber, "Türkiye'nin de üye olması halinde AB'nin kapasitesinin bunu kaldıramayacağını" iddia etti. AB'nin gelişmesinin çok hızlı ilerlediğini belirten Stoiber, Merkel'in başbakan olması halinde, müzakereleri AB zemininde etkilemek için imkanlarının olacağını da belirtti. 

'İkna ederiz' 
Stoiber, "Biz, Türkiye ile müzakerelerin çerçevesinin 'ayrıcalıklı ortaklık' da dahil edilecek şekilde genişletilmesini önereceğiz. AB'de bunu başaracak çoğunluğu ikna edeceğimizden eminim. Bizim sunduğumuz model diğer ülkelerde de kabul görmeye başladı" diye konuştu. 





</TEXT>
</DOC>
