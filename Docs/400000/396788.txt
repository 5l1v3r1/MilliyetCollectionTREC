<DOC>
<DOCNO> 396788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo29.html </URL>
<DATE> 2005/11/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İspanyol basını Nihat ilk 11'de çıkmıyor 
</HEADLINE>
<TEXT>

     İspanyol basını, Nihat'ın neden ilk 11'de sahaya çıkmadığını soruyor. 
     İspanya Birinci Futbol Ligi'nde La Liga Real Sociedad'ın formasını giyen Nihat Kahveci'nin Malaga karşısında ilk 11'de sahaya çıkmaması İspanyol basınında şaşkınlık yarattı. 
     La Liga'nın 12. haftasında geçtiğimiz pazar günü deplasmanda Malaga'ya 3-1 yenilen Real Sociedad'da Nihat'ın ilk 11'de yer almayıp 68. dakikada Garitano'nun yerine oyuna girmesine İspanyollar bir anlam veremeyip, teknik direktör Amorrortu'yu eleştirdi. 
     Ameliyat olan Kovaçeviç'in yokluğunda Real'in en önemli silahı olarak görünen Nihat, bugün düzenlediği basın toplantısında, kendisine yöneltilen sorulara karşılık, ''Yedekte kalmam beni şaşırtmadı. Bu teknik direktörün kararı ve bana da yedekte kalan tüm oyuncular gibi saygı göstermek düşer. Eğer beni koyarsa oynarım, koymazsa oynamam'' dedi. 
     Real'in kadrosunda çok değerli oyuncular olduğunu savunan Türk futbolcu, ''Tek bir maçta olanlara bakmamak gerekir. Takım dün bensiz ve Kovaçeviçsiz kaybetti, ama biz varken de deplasmanda çok maç kaybettik. Real'de çok değerli futbolcular var. Yabancılar ile yerel futbolcular arasında ayrımcılık yapılamaz. Gol atan daha değerli oluyor, ama o golün arkasında bize pası veren diğer arkadaşlarımız var'' değerlendirmesinde bulundu. 
     Nihat, ''Ben her zaman oynamak istiyorum, en azından bunu umuyorum. Ama her maç için teknik direktör en iyi futbolcuları seçiyor. Ben sadece takımla beraber çalışıp, her zaman formayı kapmak istediğimi söyleyebilirim'' şeklinde konuştu. 
     Bu arada, gelecek pazar günü Anoeta Stadı'nda Real Madrid'i ağırlayacak olmaları nedeniyle yıldız futbolcu, ''Real Madrid her zaman kazanmak için oynuyor. Barcelona'ya karşı kaybetmelerinden dolayı kötü bir zamandalar ve daha fazla kazanma hırsıyla gelecekler. Biz kendi oyunumuza konsantre olmalıyız. Çok koşmalıyız. Kazanırsak, ligde daha rahat bir pozisyonda olacağız. Anoeta'ya büyük bir takım gelecek'' yorumunu yaptı. 
     Nihat, son 3 haftadır kaybeden ve 12. hafta sonunda 16 puanla 10. sırada bulunan Real Sociedad'ın ligde kalması için 42 puanı garantilemesi gerektiğini söyledi. 
     
</TEXT>
</DOC>
