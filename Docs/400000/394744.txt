<DOC>
<DOCNO> 394744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun51.html </URL>
<DATE> 2005/11/14/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Rice, Kral Abdullah ile görüştü 
</HEADLINE>
<TEXT>

     ABD Dışişleri Bakanı Condoleezza Rice, Ürdün'ün başkenti Amman'da Kral Abdullah ile görüştü ve geçen hafta bombalanan üç otelden birini ziyaret etti. 
     Rice, Radisson SAS otelini ziyareti sırasında gazetecilere yaptığı açıklamada, ''Masum insanların kasten öldürülmesi, haklı gösterilemez. Ürdün halkı ve dünyada benzer trajedilerden çekmiş insanlarla dayanışma içinde olmalıyız. Sağlam duracağız'' dedi. 
     ''Hepimiz Ürdün halkının inancı ve kararlılığından ilham aldık. Ürdün'e, başkan ve Amerikan halkı adına, Ürdün halkına zor günlerde onlarla birlikte olduğumuzu söylemeye geldik'' diyen Rice, otele, düzenlenen intihar saldırısında ölenlerin anısına beyaz güllerle bezenmiş çelenk bıraktı. 
     Ürdün Resmi Haber Ajansı Petra'nın haberine göre Rice, Kral Abdullah ile yaptığı görüşmede de, saldırılarda ölenlerin ailelerine başsağlığı dileyerek, Ürdün güvenlik güçlerinin saldırıları hazırlayanları ortaya çıkarmasından duyduğu memnuniyeti dile getirdi. 
     Kral Abdullah da, bombalı saldırıların, Ürdün'ü bölgede güvenliğin sağlanması ve barışa destek vermesindeki aktif rolünden vazgeçiremeyeceğini söyledi. Kral Abdullah, ''Terörizm, sadece Ürdün'ü değil, bütün uluslararası toplumu hedef alıyor ve terörizmle mücadelede bütün ülkelerin çaba göstermesi gerekiyor. Bu teröristler insanlar, dinler, ırklar ve kimlikler arasında ayrım yapmıyor'' dedi. 
     Rice ve Kral Abdullah'ın, Ortadoğu barışı konusunda görüş alışverişinde bulunduğu görüşmede Rice'ın, Filistinli ve İsrailli liderlerle yaptığı görüşmeler hakkında bilgi verdiği bildirildi. 
     Rice, Ürdün ziyaretinden sonra Gazze Şeridi-Mısır sınır kapısı açılması konusunda İsrail ve Filistin arasında anlaşma sağlanmasına yardımcı olmak amacıyla tekrar İsrail'e geçecek. 
     
</TEXT>
</DOC>
