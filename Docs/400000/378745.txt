<DOC>
<DOCNO> 378745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur23.html </URL>
<DATE> 2005/09/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TAYAD'lıların davasını destekleyen grup Trabzon adliyesi'nin önüne geldi 
</HEADLINE>
<TEXT>

     Trabzon’da 6 ve 10 Nisan 2005’de çıkan olaylarla ilgili 5’i TAYAD üyesi, 20 kişinin yargılanmasına başlandı. 
     Trabzon 1. Asliye Ceza Mahkemesi’nde, haklarında "memura mukavemet, müessir fiil ve izinsiz gösteri yürüyüşü yapmak" suçlarından dava açılan TAYAD üyesi 5 kişi ile 6 ve 10 Nisan’da çıkan olaylara karıştıkları gerekçesiyle haklarında "basit müessir fiilde bulunma, güvenlik güçlerine zor ve şiddet kullanarak direnme" suçundan dava açılan 15 kişinin yargılanmasına başlandı. 
     Trabzon Adliye Sarayı önünde geniş güvenlik önlemleri alınırken, İstanbul’dan TAYAD’lılara destek vermek için gelen yaklaşık 30 kişilik grup, adliye önüne geldi. 
     Trabzon’un Kemerkaya Mahallesi Kunduracılar ve Kahramanmaraş caddelerinde, 6 Nisan’da, F tipi cezaevlerinde yaşanan olaylarla ilgili kamuoyu oluşturmak amacıyla bildiri dağıtmaya çalışan Zeynep Erduğrul, Nurgül Acar, Emre Bakır, Çetin Güven ve İhsan Özdil darp edilmişti. 
     Trabzon Cumhuriyet Başsavcılığı, söz konusu 5 kişi hakkında "memura mukavemet, müessir fiil ve izinsiz gösteri yürüyüşü yapmak" iddiasıyla 1. Asliye Ceza Mahkemesi’nde, 15 kişi hakkında ise 6 ve 10 Nisan’da meydana gelen olaylara karıştıkları gerekçesiyle "basit müessir fiilde bulunmak, güvenlik güçlerine karşı zor ve şiddet kullanarak direnmek" iddiasıyla 2. Asliye Ceza Mahkemesi’nde dava açmıştı. Davalar, taraflarının aynı olması ve aralarında irtibat bulunmasından dolayı birleştirilmişti. 
     
</TEXT>
</DOC>
