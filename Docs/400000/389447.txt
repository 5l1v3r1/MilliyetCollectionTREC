<DOC>
<DOCNO> 389447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sondun22.html </URL>
<DATE> 2005/10/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Irak'ta anayasa onaylandı 
</HEADLINE>
<TEXT>

     Irak anayasasının 15 Ekim'de yapılan referandumda onaylandığı açıklandı. 
     Merkezi Seçim Komisyonu yetkilileri, 18 eyaletten alınan sonuçlara göre anayasanın onaylandığını belirtirken, Ninova eyaletinde "hayır" oylarının yüzde 55'te kaldığını kaydetti. 
     Anayasanın, kabul edilmemesi için en az 3 eyalette üçte iki oy çokluğuyla reddedilmesi gerekiyordu. Daha önce Selahaddin ve El Anbar'da üçte ikiden yüksek oranlarla "hayır" oyu verilmişti. 
     Referandumda toplam olarak ise, anayasaya yüzde 21 "hayır", yüzde 78 "evet" oyu çıktı. 
     
     YANKILAR 

     Irak anayasasının 15 ekimde yapılan referandumda onaylandığı açıklanırken, Seçim Komisyonu "sonuçların, ne olursa olsun, demokrasi yolunda uygar bir adım olduğunu" bildirdi. 
     Bağımsız Seçim Komisyonu yetkilisi Farid Ayar, düzenlediği basın toplantısında, nihai sonuçları açıklamadan önce, "referandumun sonuçları ne olursa olsun, bu Irak’ı gerçek demokrasi yoluna sokmayı amaçlayan uygar bir adımdır" dedi. 
     Ayar, seçim komisyonu yetkilileri ve seçimlerin denetlenmesi sürecine katılan BM yetkililerinin, oylamanın sonuçlarını etkileyecek bir yolsuzluk bulamadıklarını" söyledi. 
     Kalıtımın yüzde 63 olarak açıklandığı referandumda Anayasa’nın reddedilmesi için en az 3 eyalette üçte ikiden fazla "hayır" oyu çıkması gerekiyordu. Irak’ın 18 eyaletinden, Sünnilerin çoğunlukta olduğu 4 eyaletten en az 3’ünde hayır oylarının fazla çıkması bekleniyordu. 
     Devrik Irak Devlet Başkanı Saddam Hüseyin’in eyaleti Selahaddin’de yüzde 81, El Anbar’daysa 96,9 "hayır" oyu çıkmıştı. 
     Diğer bir Sünni eyaleti Ninova’daysa "hayır" oylarının yüzde 55’de kaldığı açıklandı. 
     Böylece Anayasa kabul edilmiş oldu. Sünnilerin çoğunlukta olduğu 4 eyaletin sonuncusu olan Diyala’da dahil, geri kalan 15 eyaletteyse Anayasa’ya verilen "evet" oyları, "hayır" oylarından fazla idi. 
     Referandumda, ülke çapındaysa anayasaya yüzde 21,41 "hayır", yüzde 78,59 "evet" oyu çıktı. 
     Anayasa’nın referandumla onaylandığı için, 15 aralıkta yapılması planlanan seçimlerle 4 yıllığına tam Anayasal yetkilere sahip yeni bir Meclis seçilecek. 
     
</TEXT>
</DOC>
