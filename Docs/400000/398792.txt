<DOC>
<DOCNO> 398792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas16.html </URL>
<DATE> 2005/11/28/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
''Rolling Stone'' dergisi 1000. sayısında... 
</HEADLINE>
<TEXT>

     Dünyaca ünlü müzik dergisi ''Rolling Stone'' 1000. sayısında okurlarının karşısına üç boyutlu kapağıyla çıkmaya hazırlanıyor. 
     Dergiyi yayımlayan Wenner Media şirketi, dergicilikte bir ilki teşkil edecek üç boyutlu kapağı, derginin 1000. sayısının çıkacağı Mayıs 2006'da gerçekleştirecek. 
     Bu arada, derginin idari editörü Will Dana'nın üç boyutlu kapakta, ''Rolling Stone''un ilk yayımlandığı 9 Kasım 1967'den bugüne, ABD'de müzik, siyaset ve popüler kültür alanlarının merkezinde olan yaklaşık 100 kişinin kolajının kullanılacağını açıkladı. 
     Dana, bu yöntemle ''derginin tarihinin kutlanacağını'' ifade ederken, derginin söz konusu sayısında editörlerce seçilen ''en iyi 100 kapak'' gibi, derginin kendi başarılarına atıfta bulunan konuların yer alacağını belirtti. 
     Üç boyutlu kapak fikrinin, derginin kurucusu ve editörü Jann S. Wenner'den geldiği belirtilirken, derginin yayıncısı Steve DeLuca, ''Editörlerimiz 1000. sayının kapağının okuyucu ve reklam verenlerin dikkatini çekecek ve bir dönüm noktası olarak kabul edilecek bir kapak olmasını istediler'' dedi. 
     Üç boyutlu kapağın muhtemelen dergicilik tarihindeki en pahalı kapak olacağını söyleyen DeLuca, maliyet konusunda bilgi vermezken, bu farkın normalde 3.95 dolara satılan derginin fiyatında bir kereye mahsus olarak yapılacak artışla okurlara da yansıyacağını belirtti. 
     ''Rolling Stone'' dergisinin, 10 ülkede daha basılmasına rağmen, üç boyutlu kapağın sadece derginin ABD versiyonunda yer alacağı ve derginin 1.4 ila 1.5 milyon arasında satılacağının tahmin edildiği de verilen bilgiler arasında bulunuyor. 
     
</TEXT>
</DOC>
