<DOC>
<DOCNO> 386725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo23.html </URL>
<DATE> 2005/10/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bakan Şahin Dopingle mücadelede mutlaka başarılı olacağız... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, dopingle mücadelede mutlaka başarılı olacaklarını belirterek, ''Ödül Yönetmeliği'nde, ödül miktarının artırılmasının, bazı sporcuları hazır olmadıkları halde girdikleri uluslararası turnuvalarda dopinge sevk edici etkisi olduğu tespit edilmiştir'' dedi. 
     Bandırma Ticaret Odası'nda amatör spor kulübü yöneticileriyle biraraya gelen Mehmet Ali Şahin, burada yaptığı konuşmada, Türkiye'deki sporcuların, Ödül Yönetmeliği sayesinde Dünya ve Olimpiyat Şampiyonu olmaları durumunda iyi maddi olanaklara kavuştuklarını söyledi. 
     Şahin, sporda son dönemlerde meydana gelen doping olaylarıyla ilgili oluşturulan TBMM Araştırma Komisyonu'nun bir rapor hazırladığını belirterek, şunları söyledi 
     ''Hazırlanan rapor, salı günü meclis gündeminde görüşülecek. Komisyon raporunda ilginç tespitler var. Ödül Yönetmeliği'nde ödül miktarının artırılmasının, bazı sporcuları hazır olmadıkları halde girdikleri uluslararası turnuvalarda dopinge sevkedici etkisi olduğu tespit edilmiştir. Ödülleri artırmak güzel, ancak bunun bazen yan etkileri de oluyor. Dopingle mücadelede mutlaka başarılı olacağız. Türkiye, dünya ölçeğinde ciddi doping sorunu yaşayan bir ülke değildir. Bizden daha fazla bu sorunu yaşayan ülkeler var.'' 
     
     AMATÖR SPOR KULÜPLERİ 
     Amatör spor kulüplerinin, bugün başarıyla övünülen sporcu ve takımların yetişmesinde önemli etkiye sahip olduğuna dikkati çeken Şahin, amatör spora verilecek her türlü desteğin, Türkiye'nin tanıtımında rol oynayan spora verilecek destekle eşdeğerde olduğunu söyledi. 
     Şahin, Bandırma'ya helikopterle gelirken, yalnızca bir mahallede 2 kale ve bir toprak zeminden oluşan saha gördüğüne işaret ederek, Bandırma'da amatör sporun güçlenmesi için acilen tesise ihtiyaç bulunduğunu vurguladı. 
     Geçmiş yıllarda kendisinin de İstanbul'da amatör spor kulüplerinde başkanlık yaptığını hatırlatan Şahin, amatör spor yöneticiliğinin zor ve özveri isteyen bir görev olduğunu, amatör spor kulübü başkanlarının elinin cebinden hiç çıkmadığını dile getirdi. 
     Şahin, Spor Toto Teşkilat Müdürlüğü ile reklam karşılığı, yarım kalan tesislerin tamamlanması için bir çalışma başlatılacağını belirterek, şöyle konuştu 
     ''İhtiyaç duyulan tesislerin Ankara'nın kendi öz kaynaklarıyla bitirilebilmesi çok zor. Bu bakımdan bakanlık olarak süreç başlattık. il özel idareleri imkanlarıyla Gençlik ve Spor Genel Müdürlüğü imkanlarını bir havuzda toplayacağız. Aynı zamanda yerel yönetim imkanları da bu havuza dahil edilecek. İl özel idareleri bütçelerine, bakanlık olarak parasal kaynağı aktararak ihalelerin yerel düzeyde yapılmasını sağlayacağız. Uygulamaya bazı illerde başladık ve başarılı olduk. Balıkesir ve Bandırma'da yarım kalan spor tesislerinin tamamlanması için aynı yöntem uygulanacak. Hedefimiz amatör spor kulüplerinin maç ve antrenmanlarını yapabilecekleri, en azından toprak yüzeyli drenajlı toprak saha yapabilmektir. Yerel yönetimin yer göstermesi durumunda, bakanlık olarak bütün imkanlarımızı seferber eder, bu sorunu çözeriz.'' İl genelinde 1 milyondan fazla nüfusu olan Balıkesir'de, lisanslı sporcu sayısının 24 bin olduğunu hatırlatan Şahin, bu sayının artırılması için spor tesislerinin sayısının da çoğaltılması gerektiğini sözlerine ekledi. 
     
</TEXT>
</DOC>
