<DOC>
<DOCNO> 372590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur40.html </URL>
<DATE> 2005/08/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mogan Gölü'nde balıklar neden öldü 
</HEADLINE>
<TEXT>

     Özel Çevre Koruma Kurumu ÖÇK Başkanı Önder Kıraç, Gölbaşı'ndaki Mogan Gölü'nün dibindeki çamurun temizlenmesi için Ekim veya Kasım ayında pilot uygulama başlatacaklarını bildirdi. 
     Kıraç, Mogan Gölü'ndeki toplu balık ölümlerinin, göldeki su seviyesinin düşüklüğüyle ilgisinin olmadığını söyledi. 
     Mogan Gölü'nün ideal su seviyesinin 972.5 metre deniz seviyesinden yüksekliği olduğunu ifade eden Kıraç, 2000 yılından itibaren her yılın ağustos aylarında su seviyesinin ölçüldüğünü bildirdi. Su seviyesinin 973 metreden yüksek olması durumunda Eymir Gölü'ne akış başlayacağını belirten Kıraç, şöyle konuştu 
     ''2002 ve 2005 yıllarında bizim belirlediğimiz 972.5 seviyesinin altına düşüyor. Şu anda 972.3 seviyesinde. Yani alt sınırdan 20 santim daha düşük. Deniliyor ki su seviyesi düşerse oksijen seviyesi de düşer bu nedenle balık ölümleri artar . Geçmiş yıllarda da bu seviyenin altına düşmüş. 2003 yılında da balık ölümleri görülmüş o dönem su seviyesi 972.8 seviyesinde. Yani olması gerekenden 30 santim daha fazla. Yine 2002'de 972.2'nin altına düştüğü halde balık ölümleri yaşanmamış. Demek ki sadece su seviyesine bağlı değil.'' Toplu balık ölümlerinin gerçekleşmesi için göldeki oksijen miktarının 3 milimetre litreye düşmesi gerektiğine dikkati çeken Kıraç, halbuki son ölçümlerde bu oranın yaklaşık 14 milimetre litre olduğunun belirlendiğini söyledi. 
     Balık ölümleriyle ilgili çok farklı görüşlerin ortaya atıldığını ifade eden Kıraç, Henüz bu görüşleri doğrulayacak ellerinde bir veri olmadığını, gölden alınan numunelerin analizlerinin ardından sonuçların ortaya çıkacağını bildirdi. 
     
     NELER YAPILABİLİR 
     Gölün dibindeki çamurun temizlenmesi için uzun süredir çalışma yaptıklarını, bu doğrultuda projeler ürettiklerini ifade eden Kıraç, ''Hacettepe Üniversitesi ile hazırladığımız proje kapsamında ekim veya kasım aylarında pilot uygulama yaparak gölün dibindeki çamurun bir kısmını temizleyeceğiz. Böylelikle gölün tepkisini de izleyebileceğiz'' diye konuştu. 
     Kıraç, pilot uygulamanın başarılı sonuç vermesi durumunda Büyükşehir Belediyesi'nin bu projeyi gölün tamamının temizlenmesi için yaygınlaştıracağını bildirdi. 
     TÜBİTAK'la birlikte yürüttükleri ikinci proje kapsamında da gölün güney tarafında, gölü besleyen önemli su havzalarını bir gölet şeklinde toplayacaklarını ve zaman içinde Mogan'a akıtacaklarını anlatan Kıraç, bu şekilde hem su seviyesinin kontrol altına alınacağını hem de gölü kirleten kirli suların arıtılacağını kaydetti. 
     
</TEXT>
</DOC>
