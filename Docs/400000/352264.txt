<DOC>
<DOCNO> 352264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonsiy38.html </URL>
<DATE> 2005/06/15/ </DATE>
<TIME> 22.55 </TIME>
<AUTHOR>  </AUTHOR>
<HEADLINE>
Bakan Coşkun mezuniyet töreninde... 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye’nin kalkınmasının temelinde sağlıklı eğitim unsurunun olduğunu söyledi. 
     Özel Maltepe Coşkun Lisesi’nin mezuniyet törenine katılan Bakan Coşkun, Türkiye’de uzun yıllardır en çok ihmal edilen konunun eğitim olduğunu kaydetti. 
     Coşkun, Hükümet olarak ekonomik depremleri geride bırakıp darboğazları aşınca bugün gelinen noktada eğitime, sağlığa fevkalade önem verdiklerini bildirdi. 
     Ali Coşkun, "Türkiye’nin kalkınmasının temelinde sağlıklı eğitim unsuru vardır" dedi. 
     Her şeyi devletten bekleme döneminin kapandığına dikkati çeken Coşkun, hayırseverlerin açtığı vakıf okulları ve özel okulların bu bakımdan fevkalade önem arz ettiğini ve bu okulların, devlet okullarına nazaran çok sağlıklı eğitim vermekte olduklarını kaydetti. 
     26 yaşındaki kızını bir trafik kazasında kaybettiğini ve o acılı, 
     hüzünlü günlerinde bu okulu arkadaşlarıyla beraber yaptırdığını anlatan Coşkun, Coşkun Eğitim Kurumları’nın bu seviyeye gelmesinin, içindeki acıları sildiği gibi kendisine mutluluk yaşattığını ifade etti. Ali Coşkun, Coşkun Okulları’nın sadece Türkiye’de değil, başka ülkelerde de bir marka haline geldiğini belirterek, gittiği ülkelerde, bu okulların örnek okul olarak gösterildiğini söyledi. Konuşmasında mezun öğrencilere de seslenen Coşkun, "Size Doğu Anadolu’nun Munzur Dağı eteklerinde bir köyde doğan ağabeyiniz olarak gelebildiğim şu noktada hayat felsefemden çok kısa bir örnek vermek istiyorum. Başarı aslında öyle düşünüldüğü gibi zor değil. Bana göre, 3 şarta bağlı. Güven, artı sevgi, artı çalışma yan yana gelirse, bu başarı olarak sonuçlanır. Zaten şair öyle diyor Mutlu hayat yoktur, mutlu an vardır. Bu mutlu anı ne kadar çoğaltırsanız hayatınız mutlu olur." Coşkun, konuşmasının ardından okuldan birincilikle mezun olan Reyhan İnci’ye diplomasını ve teşekkür plaketini verdi. Bakan Coşkun diplomayı verirken, "Allah bir kızımı aldı, ama şimdi yüzlerce kızım oldu" dedi. Törende daha sonra, liseden mezun olan 88 öğrenciye diplomaları verildi. 
     
</TEXT>
</DOC>
