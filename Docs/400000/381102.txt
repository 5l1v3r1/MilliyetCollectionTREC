<DOC>
<DOCNO> 381102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/yazar/sazak.html </URL>
<DATE> 2005/09/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
3 Ekim kavgası 
</HEADLINE>
<TEXT>


Ankara kendi ayağına kurşun sıkıyor 
Orhan Pamuk davasının ardından Boğaziçi Üniversitesi'nde yapılacak 'Ermeni Konferansı'nın İstanbul 4. İdare Mahkemesi kararıyla durdurulması üzerine Türkiye, 3 Ekim'de başlayacak müzakereler öncesinde AB'yi şaşırtmaya devam ediyor. Demokratikleşme rüzg rı adeta yön değiştirdi. 
Bilimsel bir toplantıya 'yargı müdahalesi', güçler çatışmasını sergilemeye yetiyor. 
"İmparatorluğun Çöküş Döneminde Osmanlı Ermenileri' başlıklı konferans daha önce Adalet Bakanı Cemil Çiçek'in 'arkadan hançerleme' suçlaması üzerine YÖK'ün de devreye girmesiyle ertelenmişti. 
Boğaziçi, Sabancı ve Bilgi üniversitelerinden öğretim üyeleri Ankara'dan gelen tepkilere karşın bu girişimin arkasında durdular. Ağustosta Başbakan Erdoğan ve Dışişleri Bakanı Abdullah Gül'ün rektörler düzeyinde devreye girerek 'Konferansın yapılmasını istedikleri' bilgisi kulislere yayıldı. Yeni takvim, 23-25 Eylül olarak ilan edildi. Son gün 'katılımcıların hangi kriterlerle belirlendiği'ne bile itiraz eden mahkeme kararıyla Boğaziçi'ndeki konferans durduruldu. 
Başbakan Erdoğan, kararı 'demokratik bir ülkede düşünce özgürlüğüne müdahale' olarak yorumladı. Dışişleri Bakanı Gül'ün tepkisi ise, "3 Ekim'e giderken içeriden ve dışarıdan bu işi engellemek için çalışanlar son gayretlerini gösteriyorlar' oldu. 
Brüksel'deki AB sözcüleri, Orhan Pamuk davası gibi bu olayı da 'provokasyon' olarak nitelendirdiler. 3 Ekim'e doğru, Türkiye'yi AB rotasından çıkartmaya dönük baskıların arttığı çok açık. Sadece hükümet dışı güçler değil, AKP iktidarı içinde de farklı politikalar güdülüyor. 
Dışişleri Bakanı Gül, konferans iptalini 3 Ekim öncesi 'son çırpınışlar' olarak yorumlarken eleştiri okları Adalet Bakanlığı'na kadar uzanıyor. Cemil Çiçek de daha gazeteciler bu konuyu sormadan, 'Beni tuzağa düşüremezsiniz, hükümet içinde çatlak yok' demek zorunluğunu duyuyor. Ve bu kez Meclis'teki üslubunu hayli yumuşatarak, 'idari yargının tam da alanına girmeyen' konferansın Boğaziçi yerine başka bir üniversitede yapılabileceğini belirtiyor. 
Prof. Halil Berktay, düzenleme komitesi adına konferansın Bilgi Üniversitesi'nde yapılması için başvuruda bulunduklarını açıkladı. 
Türkiye, resmi tez olarak, 1915 Ermeni olaylarının tartışılmasının 'tarihçilere bırakılmasını' savunurken, tarihçiler, akademisyenler İstanbul'da toplantı yapmak üzere üniversite üniversite dolaşıyor. İfade özgürlüğü açıkça çiğneniyor. 
Kendi ayağına kurşun sıkmak başka nasıl olur 



</TEXT>
</DOC>
