<DOC>
<DOCNO> 368468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonyas07.html </URL>
<DATE> 2005/08/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
'Kadınlar oteli' açılıyor 
</HEADLINE>
<TEXT>

     BBC TÜRKÇE 

      Londra'nın merkezinde bir otel sadece kadınların kalabileceği bir şube açmaya hazırlanıyor. 
     Beş yıldızlı Grange City Otel'in yeni şubesinde yer alacak olan 68 odada erkeklerin kalmasına izin verilmeyecek. 
     Bu odalara servis yapacak çalışanların da kadın olacağı belirtildi. 
     Yedi katlı yeni otel binasının Ağustos ayının sonunda açılması bekleniyor. 
     Grange Otel Grubu, sadece kadınların kalmasına izin verilecek bir otel açma yönündeki kararı, yaptıkları bir araştırma sonucunda müşterilerinin yarıdan fazlasının kadın olduğunun ortaya çıkması üzerine aldıklarını açıkladı. 
     Araştırmada ayrıca, bu kadınların çoğunun yalnız seyahat ettikleri için tedirgin oldukları da belirtilmişti. 
     Otelin odalarında, kadınlar için daha kullanışlı hale getirilmesi amacıyla uzun kablolu saç kurutma makineleri, büyük gardroblar ve arkadan ışıklandırılan sahne aynaları bulunuyor. 
     Güvenlik için de her odaya zincirli kilitler yerleştirilmiş. 
     Grange Otel Grubu'ndan Barry Wishart, "Kadın müşterilerimizin genellikle aynı taleplerde bulunduğunu farkettik. Geleneksel olarak oteller, özellikle de iş çevrelerine hitap eden oteller erkeklere odaklanıyor" şeklinde konuştu. 
     Wishart, otellerinde kalan müşterilerinden birinin odasına bir erkeği misafir etmek istemesi durumunda ise, erkekler üzerindeki yasaklarının delineceğini de itiraf etti. 
     
</TEXT>
</DOC>
