<DOC>
<DOCNO> 383766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/yasam/axyas02.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yok yere töre kurbanı 
</HEADLINE>
<TEXT>


Diyarbakır'da N.A.'ya tecavüz edip hamile bıraktığı iddia edilen Dinar öldürüldü. DNA testi sonucunda Dinar'ın ölü doğan bebeğin babası olmadığı ortaya çıktı 

ÖZGÜR CEBE Diyarbakır DHA 

Diyarbakır'ın Kulp ilçesinde 13 yaşındaki N.A.'ya tecavüz edip hamile bıraktığı iddiasıyla 2 yıl önce aile mecilisi kararıyla öldürülen Murat Dinar'ın DNA raporunda kan örnekleriyle ölü doğan bebeğin kan örneklerinin birbirini tutmadığı ortaya çıktı. Dinar'ı öldürdüğü için daha önce 15 yıl hapis cezasına çarptırılan Engin Akdeniz'in cezası da bu nedenle artırılarak 28 yıla çıkarıldı. 
Babasının ölümünün ardından Kulp'taki akrabalarının yanına yerleşen zihinsel engelli N.A., 6 yıl önce uğradığı tecavüz sonucu 7 aylık ölü bebek dünyaya getirince aile meclisi ölüm kararı aldı. N.A, amca oğulları Şeyhmus ve Saim Akdeniz tarafından başına 2 kurşun sıkılarak öldürüldü. 

Cenaze sahipsiz kaldı 
Cenazesine de sahip çıkılmayan genç kız kimsesizler mezarlığında toprağa verilirken, ömür boyu hapis istemiyle yargılanan iki amca oğlu 2. Ağır Ceza Mahkemesi'nde 15'er yıl hapis cezasına çarptırıldı. Aile bu kez tecavüzle suçladıkları Murat Dinar 43 hakkında ölüm kararı aldı ve ağabey Engin Akdeniz, 2 yıl önce Dinar'ı, başına 2 kurşun sıkarak öldürdü. 
Akdeniz, aynı mahkemede ömür boyu hapis istemiyle yargılandığı davada cinayeti basit tahrik altında işlediği gerekçesiyle geçen yıl 15 yıl hapis cezasına çarptırıldı. Akdeniz'i azmettirdikleri iddiasıyla yargılanan amcaları Mizbah, Nizamettin ve Mehmet Emin Akdeniz ise delil yetersizliğinden beraat etti. 
Yargıtay, DNA testi yapılmadan karar verildiği gerekçesiyle davayı 5 ay önce esastan bozarak Dinar'ın mezarının açılmasını istedi. İstanbul Adli Tıp Kurumu da mahkemeye N.A.'nın doğurduğu ölü bebekten alınan kan örneğiyle Dinar'dan alınan doku örneklerinin birbiriyle uyuşmadığı ve çocuğun babası olmadığı yönünde rapor gönderdi. Rapor üzerine perşembe günü görülen duruşmada Engin Akdeniz, cinayeti işlemediğini, tanıkların Dinar'ın yakınları olduğunu savunarak, "Suçsuzum, tahliyemi istiyorum" dedi. 
Akdeniz'in daha önce cinayeti "basit tahrik" altında işlediğine karar veren mahkeme heyeti, Adli Tıp raporunun ardından cezada artırım yaparak sanığın cezasını "kasten adam öldürmek" suçundan 28 yıla çıkardı. Mahkeme, sanığın duruşmalardaki iyi halini dikkate alarak cezayı 23 yıl 4 aya indirdi. 




</TEXT>
</DOC>
