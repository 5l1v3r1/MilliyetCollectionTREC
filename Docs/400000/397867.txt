<DOC>
<DOCNO> 397867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yazar/uras.html </URL>
<DATE> 2005/11/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kaçak petrol kamyondan çok gemiyle geliyor 
</HEADLINE>
<TEXT>


Başbakanımız AKP grup toplantısında Güneydoğu izlenimlerini anlatırken, "Uçaktan yere baktım. Sınır boyu kamyon trafiğini gördüm. Yükleri yoktu. Sanırım bunlar akaryakıt kaçakçılığı yapıyordu" demiş ve de kaçakçılığın önlenmesi için tedbir alınmasını istemiş. 
Önce şu gerçeği bilelim. Vergiler yüksek olduğu için Türkiye'ye kaçak akaryakıt girişi var. Akaryakıt kaçakçılığının boyutu giderek artıyor. Sonra şunu da bilelim. Kamyon ve otobüslerin depolarını büyüterek Doğu ve Güneydoğu sınır kapılarından yurda soktukları ki bu tür trafiğe sınır ticareti çerçevesinde izin veriliyor akaryakıt miktarı, gemiyle kaçak olarak yurda sokulan akaryakıt yanında "pire" kalır. Akaryakıt kaçakçılığı günümüzde "gemi" ile yapılıyor. 
PETDER'in kaçak akaryakıt raporundan sayın okuyucularıma gemiyle yurda nasıl kaçak akaryakıt sokulduğunu özetleyeyim 
1 Çift liman yöntemi Aliağa'daki Tüpraş rafinerisinden gemiye faturalı akaryakıt yükleniyor. Gemi akaryakıtı Antalya'ya boşaltıyor. Sonra denize açılarak bir başka gemiden kaçak akaryakıt alıyor. Bu kaçak akaryakıtı da Aliağa'dan getirilen Tüpraş petrolü imişçesine Mersin'e boşaltıyor. 

Kaçakçılık gemiyle yapılıyor 
2 Eksik beyan yöntemi Yurtdışından gemiyle getirilen akaryakıtın gümrükte dörtte biri beyan ediliyor. Dörtte üçü kaçak olarak yurda sokuluyor. 
3 Denizden giriş yöntemi Rusya, Bulgaristan ve Romanya'dan gemilere yüklenen akaryakıt ya küçük deniz vasıtalarına aktarılarak ya da doğrudan kıyılara indiriliyor. 
Şimdilerde yeni yeni gelişen bir kaçakçılık yolu da ihraç amaçlı vergisiz akaryakıtın, iç piyasaya verilmesi. Bunun da nasıl yapıldığını özetleyeyim. 
1 Yurtdışına sefer yapan yabancı gemilere vergisiz akaryakıt veriliyor. Bunun yıllık hacmi 800 bin ton. Yurtdışına giden yabancı gemilere satılmış gibi gösterilen akaryakıt iç piyasaya veriliyor. 
2 Irak'ta rafineriler çalışmadığından Irak'a Türkiye üzerinden akaryakıt gönderiliyor. Irak'ın akaryakıtı bizim limanlara gemiyle getiriliyor. Bizim yollardan tankerlerle Irak'a taşınıyor. Taşıma yapan kamyonlar Irak'a götürecekleri malı içerideki depolara, benzin istasyonlarına boşaltıyor. Anlatıma inanmak gerekir ise Depolarını suyla doldurarak sınırı geçiyor. Suyu karşı tarafta boşaltıp bu defa yurda Irak'tan kaçak akaryakıt sokuyor. 

Araç artıyor, tüketimi değil 
Akaryakıt kaçakçılığında bir üçüncü yol ise vergi farklılıklarından yararlanmak için yapılan kaçakçılık. 
1 Vergi yükü az olan "solvent" benzeri ürünler kanuni yoldan ithal ediliyor. Vergisi yüksek akaryakıta eklenerek satılıyor. 
2 Oto LPG otogaz ile tüplü LPG tüpgaz arasında ton başına 190 dolar ÖTV farkı var. Büyük miktarda LPG, tüplü satılmış gibi gösterilerek otogaz olarak piyasaya sürülüyor. 
1996 yılı ile 2004 yılı arasında otomobil sayısı yüzde 64 artarken benzin ve benzin eşdeğeri otogaz toplam tüketimi yüzde hiç mi hiç artmadı. Hatta birazcık azaldı. 
Ticari araç ve traktör sayısı yüzde 100 artarken, motorin mazot tüketimi sadece yüzde 25 oranında arttı. Bu rakamlar kaçak akaryakıtın boyutunu ortaya koyuyor. 



</TEXT>
</DOC>
