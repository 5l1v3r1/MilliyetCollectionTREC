<DOC>
<DOCNO> 359546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/spor/axspo03.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
10 numara ILIÇ 
</HEADLINE>
<TEXT>


Galatasaray, Partizan'ın kaptanı ile dün üç yıllık sözleşme yaptı. Yıllık 1.5 milyon Euro alacak olan Iliç bugün Hollanda kampına katılacak 


Galatasaray'da geçen sezondan bu yana devam eden 10 numara arayışları dün sona erdi. Sarı - Kırmızılılar, Sırbistan - Karadağ takımlarından Partizan'ın kaptanı Sasa Ilic'i transfer etti. 
Transfer görüşmeleri için Belgrad'ta bulunan bulunan Sportif Direktör Bülent Tulun, Partizan ve Sasa Iliç ile her konuda anlaşmaya vardıklarını, ardından da üç yıllık sözleşme imzaladıklarını açıkladı. 
Iliç'in, Teknik Direktör Eric Gerets'in istediği isimlerden biri olduğunu ve bu transferi bitirdiklerini belirten Tulun, Sırp oyuncunun bugün Hollanda'da süren kamp çalışmalarına katılacağını ifade etti. 
Kaptanı olduğu Partizan ve Sırbistan - Karadağ Milli Takımı'nda orta sahada görev yapan Sasa Iliç, 28 yaşında ve 1.78 metre boyunda. Futbol hayatına Partizan'da başlayan Iliç, 7 sezon formasını giydiği takımından 2003-2004 sezonunun ortasında İspanya'nın Celta Vigo takımına transfer olmasına karşın, forma giydiği 13 maçta beklenen performansı veremeyince geçtiğimiz sezonun başında yeniden kulübüne döndü. Iliç, geçtiğimiz sezon forma giydiği 22 maçta 16 gole imza atmayı başardı. 

Mutluluk zinciri 

Galatasaraylı Necati Ateş Hakan Şükür ve Ümit Karan ile birbirlerini tamamladıklarını iddia etti, "Türkiye'nin en iyi forvetleri bizde" dedi 

ERHAN TELLİ 


Sarı - Kırmızılı takımın geçtiğimiz yıl gol yollarındaki yükünü omuzlayan isimler arasında yer alan Necati Ateş, Hollanda kampında Süper Taktik'in sorularını yanıtladı. Golcü futbolcu, transferler, yeni teknik kadro ve gelecekle ilgili hedeflerini anlatırken, ilginç ifadeler kullandı. İşte Necati Ateş'in gözüyle Galatasaray'daki son durum 
Türkiye'nin en iyi forveti bizde. Tek tek bakıldığı zaman herkesin farklı özelliklerinin olduğunu görürsünüz. Bundan da önemlisi Hakan Şükür ve Ümit Karan ile birlikte birbirimizi tamamlıyor olmamız. Hasan Kabze'nin katkısı da önemli. Diğer takımları kıskandıracak kadar güçlü bir forvetimiz var. Bu konuda hocamız Gerets'e katılıyorum. Aramızdaki rekabet bizim daha da başarılı olmamızı sağlıyor. Sonuçta herşey Galatasaray'ın başarısı için.Yeni teknik direktörümüz Eric Gerets, işini en iyi şekilde yapan, disiplinli bir teknik adam. Kimseye pabuç bırakacak gibi gözükmüyor. Bir kere söylüyor, söylediğini yapıyor... En önemlisi çok hırslı birisi. Yeni sezonda başarılı olacağımıza inanıyorum. 

Hasan'a övgü 
Takıma takviye yapılması gerektiğini herkes söylüyor. Yapılmadığı takdirde nereye kadar gidebileceğimizi bilemiyoruz. Ancak şunu söylemekte fayda var yeni sezonda Galatasaray'ın en büyük transferi Hasas Şaş olacak. Ayhan'ın da iyileşmesiyle birlikte orta sahamız düzelecek. Form grafiğimizi sürekli en üst seviyede tutabilirsek, yeni sezonda daha başarılı oluruz.10 numara arayışlarında benim gönlüm her zaman Felipe'den yana. Onunla birlikte oynamayı çok isterdim. Rui Costa da olabilir. Ancak ben Figo ismine karşıyım. Onun takıma beklenen katkıyı sağlayacağına inanmıyorum.Bir 10 numara meselesidir sürüp gidiyor. Hocamız Gerets, hazırlık maçında beni o bölgede oynattı. Benim için farketmez, yıllarca orada oynadım. Benim için ne 10 numaranın, ne de 25 numaranın hiçbir önemi yok. Sahada numaralar değil, oyuncu oynar. Ben oynarım. Hagi, 10 numarayı giyiyordu. Hagi mi oynuyordu, yoksa 10 numara mı Eğer hocamız bana bu bölgede görev vermeye devam ederse elimden gelenin en iyisini yapmaya çalışırım. 

Teklifleri reddettim 
2007 yılına kadar Galatasaray ile mukavelem var. Geçtiğimiz sezon sonunda Olympiakos, Wolfsburg ve Bayer Leverkusen'den teklifler aldım, kabul etmedim. Burada mutluyum. Şampiyonluk yaşamak istiyorum. Geçen sene olmadı, Fenerbahçe'yi yenerek Türkiye Kupası'nı kaldırmak mükemmeldi. Tadı damağımda kaldı. Hani güzel bir yemeğin tadı damağınızda kalır ya, işte aynen öyle oldu. Bu yıl şampiyonlukla o lezzeti bir daha tatmak istiyorum. 

Dikkat puma çıkabilir 

Galatasaray'ın kamp yaptığı bölgeye yakın bir hayvanat bahçesinden kaçtığı öğrenilen puma dün sabah yapılan çalışmanın da gündem konusuydu. Sarı - Kırmızılılar ormanda yapılan ve yaklaşık 45 dakika süren kros çalışması sırasında, "Aman pumaya yem olmayalım. Ekip halinde koşalım" şeklinde espriler yaptılar. Teknik Direktör Eric Gerets, yüksek tempoda yapılan koşu çalışmasının ardından futbolcularına bir süre dinlenme izni verdi. 
Sarı - Kırmızılılar, akşam çalışmasında ise taktiksel hazırlıklara ağırlık verdi. Gerets, ilk iki hazırlık maçında yapılan hataları oyuncularına tek tek anlattı. Belçikalı teknik adam, "Pas yüzdenizin yüksek olmasını istiyorum. Bu yüzden dikkatli ve yardımlaşarak oynayın" uyarısında bulundu. 

Uyanık Keser 

Gerets'in yardımcılarından Erdal Keser dün sabah yapılan kros çalışmasında futbolcuları bisikletle izleyerek ilginç görüntülere imza attı. Stumpf'un daha önce yaptırdığı nefes açıcı çalışmaların oldukça yüksek tempoda geçmesi nedeniyle futbolculardan daha fazla zorlanan Keser bu kez önlemini aldı. 

Tercümana tatil 

Hollanda kampının sekizinci günü geride kalırken, kafile ile birlikte Hoendarloo'ya giden tercüman Yako, henüz işbaşı yapamadı. Yabancı oyunculardan Mondragon ile Conceiçao'nun kampa katılmamasının yanısıra Ribery'nin de Marsilya'ya gitmesi nedeniyle Yako tercümanlık görevini yerine getiremedi. Kampta sadece Tomas'ın yer aldığı ve tercümanın Hırvatça bilmediği için bu oyuncuya da yardımcı olamadığı belirtildi. 

Conceiçao'da karar günü 

Hollanda kampına dün gece gelen Brezilyalı futbolcunun takımda kalıp kalmayacağı bugün netlik kazanacak 

Erhan TELLİ 

Yunanistan'ın Panathinaikos takımıyla anlaşan, ancak teknik direktör Gerets'in kalmasını istediği Flavio Conceiçao, durumunu görüşmek için dün gece geç saatlerde Sarı - Kırmızılılar'ın Hollanda kampına geldi. 
Menajeriyle birlikte uçakla Almanya'nın Düsseldorf kentine gelen Brezilyalı futbolcu buradan da karayoluyla Hollanda'ya geçti. Sambacı ile menajeri geç saatlerde geldikleri Honderlou kampında, Galatasaray Sportif Direktörü Bülent Tulun ve Teknik Direktör Gerets'le bir görüşme yaptı. Görüşmeyi Conçeiçao'nun transferini yakından izleyen çok sayıda Yunanlı gazeteci de takip etti. Deneyimli oyuncunun Sarı - Kırmızılı takımda kalıp kalmayacağının bugün yapılacak görüşmelerden sonra netlik kazanacağı öğrenildi. 

'Oynamazsam giderim' 

Mondragon'un geri dönmeme riski nedeniyle yeni sezonda kaleyi koruması gündemde olan genç eldiven Aykut, kendisine gereken şansın verilmesi gerektiğini söyledi. 
Gurbetçi kaleci, "Bu takımda her mevkide rahatlıkla oynayacak genç futbolcular var. Hepsi 20 Yaş Altı Milli Takımları'nı oluşturuyor. Son yıllarda takım başarısız oldu. Alttan gelen süper yetenekli oyunculara da şans verilmeli" dedi. 
Sarı - Kırmızılı takımın kalesini birgün alacağını açıklayan Aykut sözlerini şöyle sürdürdü "Bu takımda oynayamayacağımı düşünmesem, bavullarımı toplayıp çoktan giderdim. Ben kendime güvenmezsem, kimse bana güvenmez. Artık zamanımın geldiğini düşünüyorum. Kadroda hiç bir eksiklik görmüyorum. Çok kaliteli oyuncular var. Açıkcası kimin gittiği, kimin geldiği, beni etkilemiyor. Şampiyonluk haricinde, diğer sonuçların başarısız sayılmasını da normal karşılıyorum." 

Rakip B.Dortmund 

Yeni sezon hazırlıklarını yoğun bir tempoda sürdüren Galatasaray, ilk ciddi sınavını bugün Almanya'da B.Dortmund önünde verecek. TSİ 18.00'de başlayacak olan karşılaşma LİG TV tarafından naklen ekranlara getirilecek. Sarı - Kırmızılılar hatırlanacağı gibi ilk hazırlık maçında amatör FC UDI'yi 3 - 1, ikinci maçında da yine amatör lig takımlarından Panningen'i 12 - 1 yenmişti. 

Okan Koç yeniden 

Galatasaray, bonservisi Beşiktaş'ta olan Okan Koç'un transferi için yeniden düğmeye bastı. Sarı - Kırmızılılar yaklaşık bir aydır peşinden koştuğu yıldız futbolcuyu renklerine katabilmek için kolları sıvadı. Okan Koç'un, Galatasaray forması giymek istediği ve Sarı - Kırmızılı yönetime "Beni alın" mesajı gönderdiği öğrenildi. Galatasaray Yönetimi, Okan'ın bonservisi için ezeli rakibi Beşiktaş'a 200 bin dolar ödemeye hazırlanıyor. 


</TEXT>
</DOC>
