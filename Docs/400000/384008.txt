<DOC>
<DOCNO> 384008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonyas06.html </URL>
<DATE> 2005/10/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
10 kilometre daha fazla hız öldürebilir 
</HEADLINE>
<TEXT>

     Aceleciliğin ve buna bağlı dikkat kaybının arttığı Ramazan ayında sürücüler, iftar saatine yetişmek için hız yapmamaları konusunda uyarılıyor. 
     AA muhabirinin Konya Emniyet Müdürlüğü’nden edindiği bilgiye göre, ramazan ayı içinde özellikle iftar öncesinde şehiriçi trafikte önemli oranda yoğunluk yaşanıyor. 
     Bu yoğunlukta işyerinden çeşitli nedenlerle geç çıkan bazı sürücüler iftara yetişmek için hız yaparken, aceleciliğin ve dikkat kaybının arttığı bu dönemde kaza yapma riski daha fazla oluyor. 
     Birçok sürücünün iftar saatinde evinde olmak için girdiği stres nedeniyle trafikte daha asabi hareket ettiğini belirten yetkililer, iftara birkaç dakika geç kalmanın kimseye birşey kaybettirmeyeceğini söyledi. 
     Trafikte 10 kilometre daha fazla hızın tahmin edilemeyecek sonuçlar doğurabileceğini bildiren Konya Emniyet Müdürlüğü yetkilileri, şu bilgileri verdi 
     "50 kilometre hızla seyreden bir otomobil, 27 metre ilerde aniden önüne çıkan bir yayaya çarpmadan durabilir. Ancak 60 kilometre hızla giden bir araç ise aynı mesafedeki yayaya 44 kilometre hızla çarpabilir. 50 kilometre hızla giderken kazaya neden olma riski yüzde 8 iken, 60 kilometre hızla gidildiğinde bu risk yüzde 35’e yükselir. 
     60 kilometre hızla giden aracın çarptığı yayanın hayatta kalma şansı 
     sadece yüzde 15 iken, 50 kilometre hızla giden aracın çarptığı yayanın yaşama şansı ise yüzde 50’nin üzerindedir." Bu yüzden sürücülerin özellikle araç ve yaya trafiğinin yoğun yaşandığı iftar öncesinde hız yapmamak için kendini frenlemesi gerektiğini ifade eden yetkililer, "Kent içinde 50 ile 60 kilometre hız arasındaki sonuçlar ortada. Bu yüzden işyerinden erken çıkılması, trafikte aceleci olunmaması gerekiyor. Sürücüler geç çıkma sonucu kaybettikleri zamanı yolda kazanmaya çalışmamalıdır" dedi. Yetkililer, sürücülerin kendilerine sunulan alternatif yolları kullanmaları gerektiğini belirterek, yoğunluğun azaltılması ve herkesin zamanında iftarda evinde olması için, zorunlu olmadıkça özel otomobillerle trafiğe çıkılmaması, bunun yerine toplu taşıma araçlarının tercih edilmesini önerdi. 
     
</TEXT>
</DOC>
