<DOC>
<DOCNO> 371041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko05.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İthalat hedefi aşabilir ama cari açık sorun olmaz' 
</HEADLINE>
<TEXT>


EKONOMİ SERVİSİ 

Dış Ticaret Müsteşarı Tuncer Kayalar, cari açığın özellikle turizm, müteahhitlik ve doğrudan yabancı sermaye girişleriyle bir sorun olmadan finanse edilebileceğini söyledi. 
Müstakil Sanayici ve İşadamları Derneği'nin MÜSİAD toplantısında konuşan Kayalar, dış ticaret hacminin yıl sonu itibariyle 185 milyar doları aşmasının beklendiğini kaydetti. Kayalar, bu yılın ilk yarısında ithalatın geçen yılın aynı dönemine göre yüzde 21 oranında artarak yaklaşık 55 milyar dolar olduğunu söyledi. İhracatın da 1 Ocak - 15 Ağustos döneminde yüzde 17.4 artışla 43.6 milyar dolara ulaştığını kaydeden Kayalar, 12 aylık ihracatın ise 70 milyar doları aştığını belirtti. 
DTM İthalat Genel Müdürü Ahmet Yakıcı da "YTL'nin değerli olmaya devam etmesi durumunda 2005 yılında ithalatın program hedefi olan 104 milyar doları aşarak 115 milyar dolar olacağı tahmin ediliyor" dedi. 


</TEXT>
</DOC>
