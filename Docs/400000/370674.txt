<DOC>
<DOCNO> 370674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sontur07.html </URL>
<DATE> 2005/08/17/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
4 çocuğunu terkedip sevgilisiyle kaçtı 
</HEADLINE>
<TEXT>

     Mehmet AL ALANYA Antalya , DHA 

      ANTALYA'nın Alanya İlçesi'nde eşi 6 ay önce ölen 37 yaşındaki Aygül Çelikoğlu, 4 çocuğunu evde tek başına bırakıp bir erkekle kaçtı. Komşuların ihbarı üzerine eve gelen polis, 4 küçüğü polis merkezine götürdü. 
     Sivas'ta muhasebecilik yapan Nazım Çelikoğlu 45 , 1 yıl önce eşi ve 4 çocuğu ile Alanya'ya gelerek, Saray Mahallesi'nde bir eve yerleşti. İş bulamayan Çelikoğlu, bu arada kansere yakalandı ve 6 ay önce öldü. Ev kadını olan Aygül Çelikoğlu, çevresindekilere geçim sıkıntısı içinde olduklarını, evin yükünü kaldıramadığını söylemeye başladı. 
     Komşuların ifadesine göre, son zamanlarda eve bir erkek girip çıkmaya başladı. Aygül Çelikoğlu, bugün öğle saatlerinde 4 çocuğunu terk edip, adının Coşkun olduğu öğrenilen şahısla kaçtı. Yalnız kalınca ne yapacaklarını bilemeyen Gonca 13 , Seren 10 , Sevda 8 ve Hakan 4 ağlamaya başladı. Evden gelen ağlama sesleri 3 saat boyunca kesilmeyince komşuları polis çağırdı. Eve gelen polisler, 4 küçüğü alarak Terminal Polis Merkezi'ne götürdü. 
     Çocukların en büyüğü olan Gonca, annelerinin Coşkun isimli bir adamla kaçtığını, dayısının Ankara'dan gelerek kendilerini alacağını söyledi. Gözyaşları dinmeyen çocukları, kadın polisler teselli etti. Kısa bir sürede ortama alışan çocuklar, polis memurlarının peşinden ayrılmaz oldu. Emniyet yetkilileri, çocuklara sahip çıkan olmazsa Çocuk Esirgeme Kurumu'na gönderileceğini bildirdi. 
     
</TEXT>
</DOC>
