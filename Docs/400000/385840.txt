<DOC>
<DOCNO> 385840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonspo12.html </URL>
<DATE> 2005/10/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Otto Rehhagel bırakıyor mu 
</HEADLINE>
<TEXT>

     Son Avrupa Şampiyonu Yunanistan'ın deplasmanda Danimarka'ya tek golle teslim olarak 2006 Almanya şansını zora sokması üzerine komşuda teknik direktör Otto Rehhagel'in milli takımda kalıp kalmayacağı sorusu gündeme geldi. Hem Federasyon Başkanı Vasilis Gagatsis, hem de futbolcular Rehhagel'in takımda kalmasını istediklerini açıklarken, Almanya'da yayımlanan Bild gazetesine konuşan teçrübeli teknik direktör, "Gürcistan karşılaşmasından sonra teknik direktör olmaya devam edeceğim kesin. Ancak hangi takımda olacağım kesin değil" diye konuşurken görevi bırakabileceğinin sinyallerini verdi. Futbol Federasyonu Başkanı Gagatsis "Konfederasyon Kupası sonrasında da söyledim ve sözlerimi geri almam. Sayın Rehhagel'e milli takımın dümeninde iki yıl kalmasını teklif etmiştim. Benim onu ikna etmeme gerek yok. Kendisi karar verecek" dedi. Takım adına konuşan Stelyos Giannakopulos ise, "Biz kalmasını istiyoruz, çünkü bizi buraya kendisi getirdi. Biz onu seviyouz ve o da bizi" dedi. 
     
</TEXT>
</DOC>
