<DOC>
<DOCNO> 367995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun28.html </URL>
<DATE> 2005/08/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İsrail'den terör alarmı Türkiye'ye gitmeyin 
</HEADLINE>
<TEXT>

     REUTERS 

İsrail, geçtiğimiz hafta verdiği uyarıyı bugün de tekrarladı ve vatandaşlarından kendilerine yönelik "somut ve ciddi terör tehditleri" nedeniyle Türkiye'nin güney sahillerine gitmemelerini istedi. 
     Hükümet nezdindeki Terörizm Mücadele Merkezi'nden yapılan bu açıklama, yerel yetkililere göre bir güvenlik önlemi olarak nitelendiriliyor. Geçtiğimiz Cuma günü İsrail, Alanya limanına gidecek olan üç yolcu gemisinin rotasını değiştirmesini isterken benzer bir talimat bugün bir başka gemi için de verildi. 
     Hükümet yaptığı yazılı açıklamada, "ortaya çıkan somut ve ciddi terör tehditleri ışığında... terörizmle mücadele merkezleri, İsrailli vatandaşlarından Türkiye'nin güney sahillerine, doğuda Alanya ve batıda Kemer arasında herhangi bir yere gitmemelerini ya da buralarda konaklamamalarını tavsiye ediyor" dedi. 
     Yolcu gemisi, Alanya seferini iptal etti 
     Sefa KARACAN DHA 

Bu arada, BAHAMA bandıralı lüks yolcu gemisi Mirage 1'in planlanan Alanya seferi, İsrail'in uyarısı üzerine geminin sahibi olan İsrailli armatör tarafından iptal edildi. 
     Geminin Türkiye'deki acentesi olan Karavan Tur'un Genel Müdürü Sami Simi, Alanya seferinin iptal edildiğini armatör ile geçen perşembe günü yaptıkları görüşme ardından öğrendiklerini belirterek, İptal nedenini sorduğumuzda, İsrail Hükümeti'nin uyarısını gerekçe gösterdiler'' dedi. 
     Görüşmede İsrailli armatörün kendisine Alanya'ya uğramak istediğini ilettiğini belirten Simi, Ancak, bu uyarı üzerine riski göze alamayacağı için Alanya'ya gelemeyeceğini bildirdi'' diye konuştu. Ortalama her 10 günde bir Mirage 1’ gemisinin Alanya Limanı'na geldiğini kaydeden Simi, Biz havayoluyla da yolcu getiriyoruz. İsrail'den de uçakla yolcu taşıyoruz. Şu ana kadar böyle bir sorun yaşamamıştık'' dedi. 
     Sami Simi, gemi müşterilerinin zengin yolculardan oluştuğunu belirterek, Gemi bir gece Alanya’da demir attığında, liman haricinde ilçeye ortalama 100 bin dolar bırakıyordu'' diye konuştu. 900 yolcu kapasiteli ve 300 mürettebatı bulunan gemi, 2001 yılından bu yana hizmet veriyor. 
     
</TEXT>
</DOC>
