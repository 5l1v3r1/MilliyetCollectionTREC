<DOC>
<DOCNO> 380818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun35.html </URL>
<DATE> 2005/09/23/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Rusya'da 330 binden fazla AIDS'li var 
</HEADLINE>
<TEXT>

     Rusya'da 330 binden fazla kişide AIDS hastalığına yol açan HIV virüsü bulunduğunun tespit edildiği bildirildi. 
     Rusya HİV AIDS Önleme ve Tedavi Federal Merkezi Başkanı Vadim Pokrovsky, Avrupa Konseyi Parlamenterler Meclisi'nden gelen bir uzman heyetine yaptığı açıklamada, ''Şu ana kadar 330 binden fazla kişinin HIV virüsü taşıdığını kaydettik. Biz HIV virüsü taşıyan insanların gerçek sayısının 600 bin ve bir milyon arasında olduğunu tahmin ediyoruz'' dedi. 
     HIV virüsü taşıyan insanların yarısından fazlasının hastalığının farkında bile olmadığını söyleyen Pokrovsky, Rusya'da şu ana kadar 7 bin 500 kişinin AIDS yüzünden hayatını kaybettiğini söyledi. 
     Rusya'daki heteroseksüel nüfus içindeki AIDS oranının da giderek artmaya başladığını, bu konuda ülkeleri için geleceğin iyi görünmediğini kaydeden Pokrovsky, 2020 yılına kadar Rusya'da 100 bin kişinin AIDS yüzünden hayatını kaybedebileceğine dikkati çekti. 
     Hükümetin AIDS hastalarının tedavisine ayırdığı fonun yetersiz olduğunu belirten Pokrovsky, ''Bütçeden ayrılan fonla bu yıl sadece 500 hastanın tedavisi yapılabildi'' diye konuştu. 
     AKPM heyetindeki uzmanlardan Christine McCafferty de yaptığı açıklamada, Rusya'da HIV virüsü kapan çocuk ve kadın sayısındaki artışın küresel eğilimi yansıttığını belirterek, Rusya'nın AIDS ile mücadelede ulusal bir strateji belirlemesini önerdi. 
     AKPM üyesi Rus milletvekili Vera Oskina da yaptığı açıklamada, AIDS ile mücadele programına gelecek yıl 6.86 milyon dolarlık bir bütçenin ayrılacağını belirterek, sağlık alanının tümündeki bütçe artışının gelecek yıl yüzde 77 oranında olacağını kaydetti. 
     
</TEXT>
</DOC>
