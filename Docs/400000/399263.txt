<DOC>
<DOCNO> 399263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko11.html </URL>
<DATE> 2005/11/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Koç - Shell Ortak Girişimi'nin ortaklık yapısı belli oldu 
</HEADLINE>
<TEXT>

     Türkiye Petrol Rafinerileri A.Ş'nin TÜPRAŞ yüzde 51'lik hissesinin blok satışına ilişkin ihaleyi kazanan Koç-Shell Ortak Girişim Grubu'nun ortaklık yapısı belli oldu. 
     Koç Holding A.Ş'den İMKB'ye gönderilen açıklamada, Tüpraş'ın yüzde 51'lik hissesinin blok satışına ilişkin özelleştirme ihalesini kazanmış olan Koç Shell Ortak Girişim Grubu'nun İhale Şartnamesi'nin 21. Maddesi uyarınca kuracağı anonim şirkette tarafların hisse oranlarının, Koç Holding A.Ş. yüzde 75, Aygaz A.Ş. yüzde 20, OPET Petrolcülük A.Ş. yüzde 3, Shell Overseas Investment B.V. yüzde 1,9 ve The Shell Company of Turkey Ltd. yüzde 0,1 şeklinde olmasının kararlaştırıldığı, bu konuda Özelleştirme İdaresi Başkanlığı'na gerekli başvurunun yapıldığı bildirildi. 
     Koç-Shell Ortak Girişim Grubu'nun daha önce açıklanmış sermaye yapısı, The Shell Company of Turkey Ltd. yüzde 0.10, Shell Overseas Inv. B.V. yüzde 9.90, Opet Petrolcülük A.Ş. yüzde 3.00, Aygaz A.Ş. yüzde 7.00, Koç Holding A.Ş. yüzde 80 şeklindeydi. Buna göre Koç Holding'in payı yüzde 80'den yüzde 75'e, Shell'in payı yüzde 10'dan yüzde 2'ye gerilerken, Aygaz'ın payı yüzde 7'den yüzde 20'ye çıktı. Opet'in yüzde 3 olan payı ise değişmedi. 
     Aynı açıklama Aygaz tarafından da İMKB'ye gönderildi. 
     
</TEXT>
</DOC>
