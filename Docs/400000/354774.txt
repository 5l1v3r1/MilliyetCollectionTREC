<DOC>
<DOCNO> 354774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy04.html </URL>
<DATE> 2005/06/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sır küpü kamu görevlileri geliyor 
</HEADLINE>
<TEXT>

     Adalet Bakanlığı, hükümlülerin yeniden suç işlemelerini önlemek, izlemek ve yeniden topluma kazandırmak amacıyla sık saklama yükümlülükleri olan kişilerin devreye gireceği "sosyal gönüllülük" sistemini getiriyor. 
     Yeni ceza yasalarında, bazı suçlarda hapis cezası yerine, denetimli serbestlik, ev hapsi, bazı hak ve yetkilerin kullanılmasının yasaklanması, meslek veya sanatın icrasından men, belirli yerlere gitmekten ve belirli etkinliklere katılmaktan yasaklama, kamuya yararlı bazı işlerde çalışma gibi yeni yaptırımlar getirildi. Bu yasalarla suçluların topluma kazandırılması için eğitim programları düzenlenmesi, korumaya alınması da öngörülüyor. 
     Adalet Bakanlığı’nın söz konusu hizmetleri yerine getirmek amacıyla hazırladığı "Denetimli Serbestlik ve Yardım Merkezleri ile Koruma Kurulları Yasa Tasarısında", gönüllü çalışanlara da yer veriyor. Önümüzdeki hafta Genel Kurul’da da görüşülecek olan tasarıya göre, gönüllü kişiler denetimli serbestlik, yardım ve koruma hizmetlerinde çalışacaklar. Bu kişiler, hükümlülerin izlenmesi, iş bulmaları, korunmaları, barındırılmaları ve eğitimi gibi hizmetlerde çalışacaklar. 
     Gönüllü kişiler, faaliyetlerinde görev, yetki ve sorumluluk yönünden kamu görevlilerine ilişkin hükümlere tabi olacaklar. Sosyal gönüllüler işledikleri suçlarda veya kendilerine karşı işlenen suçlarda kamu görevlisi sayılacaklar. Gönüllü çalışan kişilerin sır saklama yükümlülüğü olacak. 
     
</TEXT>
</DOC>
