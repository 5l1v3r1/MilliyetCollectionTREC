<DOC>
<DOCNO> 359505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/ekonomi/eko05.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Global, PTT ile her eve ulaşmayı hedefliyor 
</HEADLINE>
<TEXT>



Global Yatırım Holding'in iştiraki olan Global Hayat, PTT ile yaptığı anlaşma ile Anadolu'da sağlık ve hayat sigortası satışına başladı. Bini aşkın PTT şubelerinde Global Hayat'ın ferdi kaza, hayat ve sağlık sigortası ürünleri satılıyor. 
Global Hayat Yönetim Kurulu Başkanı ve Genel Müdür Vekili Ayşegül Bensel, uygun fiyatlarla herkesin sağlık ve hayat sigortası satın almasını sağlamak istediklerini söyledi. 
Sigorta sektörünün acente, bireysel satış danışmanları ve bankalar aracılığıyla satış yaptığına değinen Bensel, PTT ile Türkiye'nin her noktasına ulaşmak için anlaşma yaptıklarını belirtti. Global Hayat, ürün satışları için bini aşkın PTT merkezinin 250'sine eğitim verdi. Şirket, eğitim çalışmalarını sürdürüyor. 

'Satışı kolaylaştırdık' 
Anadolu'daki il ve ilçelerde halkı sigorta konusunda bilinçlendirmeyi istediklerini kaydeden Bensel, sigorta ürünlerinin PTT'ler aracılığıyla satışının İngiltere, Uzak Doğu gibi gelişmiş ve Hindistan gibi gelişmekte olan ülkelerde de olduğunu söyledi. 
Sigorta satışını kolaylaştırdıklarını anlatan Bensel, PTT merkezlerinde bulunan broşürü doldurarak, ödeme yapan herkesin sigortalı olduğunu belirtti. PTT şubelerindeki satışın özellikle 2006'dan sonra Global Hayat'ın satışları içinde önemli bir paya sahip olması bekleniyor. 
Poliçelerin alt limitleri konusunda da Ayşegül Bensel şu bilgileri verdi "Poliçeleri ucuz tuttuk. Birikimli hayat poliçelerinde alt limit 30 milyon TL. Ferdi kaza sigortasında ise alt limit 20 milyon. Sağlık sigortasının yıllık primi ise 950 milyon TL. Sağlık teminatı hem yatarak, hem de ayakta tedaviyi kapsıyor." 
Şirket, önümüzdeki dönemde özellikle Global Menkul Değerler'in bulunduğu yerlerde acenteler açacak. 


</TEXT>
</DOC>
