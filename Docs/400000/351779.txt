<DOC>
<DOCNO> 351779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun41.html </URL>
<DATE> 2005/06/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
'Yaptığımız hatalardan dolayı seçmenlerimizden özür diliyoruz' 
</HEADLINE>
<TEXT>

     Bulgaristan'da 25 Haziranda yapılacak parlamento seçimleri için kampanya sürdüren Hak ve Özgürlükler Hareketi'nin HÖH-DPS lideri Ahmet Doğan, parlamentoya 25-30 milletvekili gönderebileceklerini belirterek, ''Amacımız, yeniden bir koalisyon hükümetinin ortağı olmaktır'' dedi. 
     Üyelerinin çoğunluğunu Türklerin oluşturduğu HÖH-DPS'nin lideri Doğan, gazetecilere açıklamasında, Hak ve Özgürlükler Hareketi'ni ''herkesin istediği güzel bir gelin adayı'' olarak niteleyerek, şunları söyledi 
     ''Biz, parlamentoda kilit parti konumumuzu koruyacağız. Kamuoyu araştırmaları, hiçbir siyasi partinin tek başına iktidara gelecek çoğunluğu elde edemeyeceğini ortaya koyuyor. Bu durumda, bizsiz bir hükümet kurulması mümkün değil. Bizim amacımız da yeniden bir koalisyon hükümetinin ortağı olmaktır.'' 
     
     BSP İLE KOALİSYON 
     Kamuoyu araştırmalarında, Bulgaristan Sosyalist Partisi'nin BSP en fazla oyu alacak parti göründüğünü belirten Doğan, BSP ile koalisyon yapılması konusunda hiçbir pazarlık içinde olmadıklarını söyledi. Doğan, şöyle dedi 
     ''Acele etmemize gerek yok. Ben sadece bir koalisyon hükümetinin otağı olabileceğimizi söyledim. Ama kiminle koalisyon yapacağımızı açıklamadım. Bunu zaman gösterecek.'' Kiminle koalisyona gideceğini açıklamayan Doğan, BSP lideri Sergey Stanişev'le iyi bir diyalog içinde olduğunu da itiraf ederek, ''Sayın Stanişev, anlayışlı ve uyumlu bir kişiliğe sahip. Gelişmelere yapıcı bir anlayışla yaklaşıyor'' diye konuştu. 
     Siyasi gözlemciler, Doğan'ın bu açıklamalarının HÖH'ün muhtemel koalisyon adayları arasında BSP'nin ilk sırada yer aldığını ortaya koyduğu görüşünde birleşiyor. 
     
     HATALARDAN DOLAYI ÖZÜR DİLEDİ 
     Ahmet Doğan, Hak ve Özgürlükler Hareketi'nin 15 yıldır parlamentoda ve yerel yönetimlerde temsil edildiğini hatırlatarak, bu süre içerisinde seçmenlerin bazı isteklerini yerine getirememiş ve hatalar yapmış olabileceklerini söyledi. 
     Hataları kabul ettiğini belirten Doğan, ''Bugüne kadar yaptığımız hatalardan dolayı seçmenlerimizden özür diliyorum'' dedi. 
     Doğan, Hak ve Özgürlükler Hareketi'nin her şeye rağmen Bulgaristan'ın huzur ve mutluluğu için en fazla çalışan siyasi parti olduğunu bildirdi. 
     
     TÜRKİYE'DEN 60 BİN OY 
     Türkiye'de yaşayan Bulgaristan vatandaşlarının oylarının 25 Haziran seçimlerinde büyük önem taşıdığını vurgulayan Ahmet Doğan, herkesi sandık başına giderek oy kullanmaya çağırdı. 
     Doğan, ''Türkiye'den bu seçimlerde en az 60 bin oy bekliyoruz. Oradaki seçmenlerimize sonuna kadar güveniyoruz'' dedi. 
     Türkiye'deki Bulgaristan vatandaşı seçmenlerin her zaman HÖH'ü desteklediklerini kaydeden Ahmet Doğan, bu desteğin daha da artacağına inandığını söyledi. 
     
</TEXT>
</DOC>
