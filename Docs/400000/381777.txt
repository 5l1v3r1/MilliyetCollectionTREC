<DOC>
<DOCNO> 381777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/spor/spo03.html </URL>
<DATE> 2005/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'i kızdırdılar 
</HEADLINE>
<TEXT>


Galatasaray Teknik Direktörü, Samsun maçında tartışan Hasan Şaş ile Necati'yi sert dille uyardı. Sarı - Kırmızı yöneticiler, ceza konusunda Belçikalı hocanın raporunu bekleme kararı aldı. Olayı tatlıya bağlayan iki yıldız, "Biz kardeşiz. Aramızda hiçbir sorun yok" açıklamasını yaptı 

HALİL ÖZER 


Galatasaray'ın önceki gün Samsunspor'la oynadığı maçın devre arasında yaşanan Hasan Şaş - Necati Ateş gerilimi, Teknik Direktör Eric Gerets'i fena kızdırdı. İstanbul'a dönüş yolunda galibiyete rağmen son derece sinirli olduğu gözlenen Belçikalı teknik adam, kameraların önünde tartışan ikiliye sert tepki gösterdi. 
Futbolcuların havaalanında hiç kimseyle konuşmamasını isteyen Gerets, yasağa karşın Necati'nin bir televizyon kanalına açıklama yapması üzerine daha da sinirlendi. Bunun üzerine iki futbolcu ile kısa bir görüşme yapan tecrübeli hoca, "Bir daha böyle bir tatsızlık görmek istemiyorum. Size yakışmadı" diyerek tepkisini dile getirdi. 

Yönetim beklemede 
Sarı - Kırmızılı yöneticiler ise olayla ilgili olarak Eric Gerets'in raporunu bekleme kararı aldı. Hasan ve Necati ile bir kez daha konuşacak olan Belçikalı teknik adam, bu toplantı sonrası konuyla ilgili olarak yönetim kuruluna görüş bildirecek. İdareciler de, Gerets'in vereceği rapora göre ikiliye para cezası verilmesi konusunda bir karar alacak. 
Saha içinde sert şekilde tartışarak herkesi şaşkına çeviren Hasan ile Necati dün buzları eritti. Hasan Şaş'ın yeni doğan çocuğunu görmek için International Hospital'a ziyarete gelen Necati, burada takım arkadaşı ile sarmaş dolaş oldu. 

'Özür diliyoruz' 
Olayın fazla büyütülmemesini isteyen Hasan, "Saha içinde bu tür şeyler normal. Maçın gerilimi yüzünden bir tartışma yaşadık. Necati ile aramızda hiçbir sorun yok" ifadesini kullandı. Necati ise hoş olmayan bir görüntü çizdiklerini belirterek, "Herkesten özür diliyoruz. Biz iyi arkadaşız, bu nedenle de nazımız birbirimize geçiyor. Bir daha böyle bir şey tekrarlanmayacak. Hasan benim en sevdiğim arkadaşım, onunla bir problemim olmaz" dedi. 

MHK Başkanı Özerten, Hasan-Necati kavgasından keyif aldığını açıkladı 
Futbol Federasyonu Merkez Hakem Kurulu MHK Başkanı Ufuk Özerten, Galatasaraylı Hasan Şaş ile Necati Ateş arasındaki tartışma ile ilgili şaşkınlık yaratan açıklamalar yaptı. Lütfi Kırdar Uluslararası Kongre ve Sergi Sarayı'nda basın toplantı düzenleyen Özerten, Sarı - Kırmızılı yıldızlar arasındaki gerilimin futbolun güzelliğinden, adrenalininden kaynaklandığını iddia ederek, "Galip gelmek, daha iyi yapabilmek için çıkmış bir kavgaydı. Sonuçta Necati ikinci golü atınca Hasan gidip tebrik etti" dedi. 
Futbolun doğasında bu tür tartışmaların yer aldığını da vurgulayan MHK Başkanı, "Bu olay olmamalıydı tabi, futbolcular örnek insanlar, biraz daha dikkatli olmalılar. Ama futbolla ilgisi olanlar, bu sporun bazı istemsiz hareketlere sebep olduğunu bilirler. Ama ilgisi olmayanlar için o olay çok kötü bir olay" diye konuştu. 

Sevinç ve üzüntü 

Hakan Şükür ve Ergün dün takımla birlikte çalışmalara başlarken, Cihan'ın yeniden sakatlık geçirmesi tüm keyifleri kaçırdı 

ERHAN TELLİ 

Galatasaray, UEFA Kupası'nda Tromso ile perşembe günü oynayacağı rövanş maçının hazırlıklarına başladı. Sakatlıkları düzelen Hakan Şükür, Ergün ve Cihan'ın takımla çalışması teknik heyetin yüzünü güldürdü. Ancak Cihan'ın, sol ayak arka adalesinden yeniden sakatlanması Teknik Direktör Gerets'in sevincini kursağında bıraktı. 
Kulüp doktorları, tedavisine başlanan Cihan'ı, Tromso maçına yetiştirmek için çaba harcadıklarını açıkladı. Hakan Şükür'ün çatlak olan serçe parmağındaki ağrısının da arttığı bildirildi. Antrenmana sakatlığı süren Altan ve Aykut'un yanı sıra izinli olan Hasan katılmazken, Hasan Kabze ise koşu yapmakla yetindi. 

Formsuz İliç zaman istedi 

Sasa İliç'in performansı hayal kırıklığı yaratmaya devam ediyor. Sırp futbolcu, yöneticilerle yaptığı görüşmede biraz daha zamana ihtiyacı olduğunu söyledi. Teknik Direktör Gerets ise İliç'e güvendiğini belirterek, "Yapısı yüzünden uyum sağlamakta biraz gecikti" diye konuştu. 

Hasan, erkek babası oldu 

Hasan Şaş, dün baba olma mutluluğunu yaşadı. Başarılı futbolcunun eşi Sibel Şaş, International Hospital'da, Yusuf Deniz adı verilen sağlıklı bir erkek bebek dünyaya getirdi. İlk kez baba olan Hasan, "Babalar bilir, ama olmayanlar için çocuk sahibi olmayı öneriyorum, çok güzel bir duygu" dedi. 


</TEXT>
</DOC>
