<DOC>
<DOCNO> 386408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy26.html </URL>
<DATE> 2005/10/13/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Topbaş "En iyi başkan olarak anılmak istiyorum" 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, ''İstanbul'un geleceğini en iyi dizayn eden başkan'' olarak anılmak istediğini söyledi. 
     Grand Cevahir Otel'de muhtarlara iftar yemeği veren Topbaş, İstanbul'un en önemli iki sorununun ulaşım ve deprem olduğunu belirterek, bunların yeni değil, geçmişten gelen sorunlar olduğunu söyledi. 
     Her yıl İstanbul trafiğine 200 bin yeni aracın katıldığını ifade eden Topbaş, bu yıl trafikteki araç sayısının geçen yıla göre 200-300 bin artarak 1 milyon 700-900 bine çıktığını kaydetti. 
     Topbaş, ''Biz göreve gelirken bütün araçlar bizimle birlikte sokağa çıkmadı. Bunun faturasının o zamanki yönetimlere çıkarılması lazım. Biz trafik sorununu çözmek için göreve gelmemize rağmen bu fatura bize çıkarılmaya çalışılıyor'' dedi. 
     Kadir Topbaş, trafik sorununu çözmek için Seyrantepe'den Çağlayan'a kadar viyadük yapmak istediklerini, ancak bunun sadece istimlak bedelinin 100 trilyon lira olduğunu belirterek, ''Ben bu kentin geleceğini en iyi dizayn eden başkan olarak anılmak istiyorum. İstanbul'un geleceğini kurtarmak istiyorum'' diye konuştu. 
     Kurmayı planladıkları Gayrimenkul Yatırım Ortaklığı'na ilişkin eleştirilere de işaret eden Topbaş, şunları söyledi 
     ''Paranın milliyeti yok. Güvenli bulduğu yere gider. O nedenle büyük kentler yatırım çekmek için mücadele ediyor. Kentler yatırımlarla ayağa kalkıyor. Gayrimenkul Yatırım Ortaklığı'na yönelik yanlış algılamalardan duyduğum üzüntüyü burada ifade etmek istiyorum. Oysa ben tebrik edilmemiz gerektiğini düşünüyorum. İstanbul'un kaynakları farklı kullanılmaz. Bizi farklı yönetimlerle karıştırıyorlar. Kişi kendisi neyse, başkasını da öyle sanıyor. Kendisi yamuksa, karşısındakini de öyle düşünüyor.'' Marmara ve Trakya Muhtarları Derneği Başkanı Ahmet Ceylan da İstanbul'da gıda yardımlarının partiler değil, yerel yönetimler tarafından dağıtılmasını istediklerini söyledi. 
     Ceylan, muhtarların farklı dernekler altında toplandığını belirterek, ''Muhtarlar Birliği mutlaka kurulacak'' dedi. 
     İstanbul Muhtarlar Derneği Başkanı Akif Ak ise Devlet Bakanı ve Başbakan Yardımcısı Mehmet Ali Şahin'in muhtarlarla ilgili yeni bir yasa çalışması başlattığını ve bu yasaya ilişkin kendilerinin de görüşlerini sunacaklarını söyledi. 
     
</TEXT>
</DOC>
