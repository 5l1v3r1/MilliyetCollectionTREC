<DOC>
<DOCNO> 390544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sontur33.html </URL>
<DATE> 2005/10/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ceyhan Mumcu Uğur'un ismi Ali Kemal'in bulunduğu listeden çıksın 
</HEADLINE>
<TEXT>

     Suikast sonucu öldürülen Gazeteci-Yazar Uğur Mumcu’nun ağabeyi ve İşçi Partisi İP Merkez Komite Üyesi Ceyhan Mumcu, kardeşinin isminin, Türkiye Gazeteciler Cemiyeti’nin TGC , Ali Kemal’in de adının yer aldığı "Öldürülen Gazeteciler" listesinden çıkarılmasını istedi. Mumcu, cemiyetin tavrının, Uğur Mumcu’ya yeni bir suikast yapılmış kadar acı verdiğini söyledi. 
     Mumcu, İP Genel Merkezi’nde düzenlediği basın toplantısında, TGC’nin internet sitesindeki "Basın Şehitleri Listesi"nde Uğur Mumcu ve Ali Kemal’in isimlerine birlikte yer verildiğini anımsattı. 
     İP’in bu konudaki tepkisi üzerine listenin isminin "Öldürülen Gazeteciler" olarak değiştirildiğini ileri süren Mumcu, Ali Kemal ismini listeden çıkarmaya yanaşmayan cemiyetin, Uğur Mumcu ve diğer gazetecilerin "şehitlik" sıfatını kaldırma yoluna gittiğini, bu tavrın, "şehitlik sıfatının dini bir içerik taşıması" gerekçesiyle açıklandığını savundu. 
     Uğur Mumcu’nun şehit olarak nitelendirilip nitelendirilmemesinin yakınları ve sevenlerini ilgilendirmediğini söyleyen Mumcu, Uğur Mumcu’nun öldürüldüğü 24 Ocak 1993 tarihinden beri "şehit gazeteci" olarak anıldığına işaret etti. 
     Ceyhan Mumcu, "Ali Kemal’in arkadaşlarını ihbar eden bir jurnalci, Kuvayı Milliyeci pek çok insanın ölümlünden sorumlu bir katil" olduğunu öne sürerken, tam bağımsızlıkçı, Cumhuriyet ilkelerini savunan Uğur Mumcu’nun, Ali Kemal’in yaptıklarının tam tersini yaptığını dile getirdi. Mumcu, "Uğur Mumcu ve Ali Kemal isimlerinin aynı listede yer alması çok büyük saygısızlıktır" dedi. 
     TGC’nin, ismini listeden çıkarmadığı Ali Kemal’i, gelecek kuşaklara rehber olarak sunmaktan ısrar ettiğini söyleyen Mumcu, şöyle konuştu 
     "Ağabeyi olarak, Uğur Mumcu’nun isminin, Ali Kemal’in adının bulunduğu listeden çıkarılmasını istiyorum. Bu tutum bizim acımızı daha da artırmaktadır. Uğur Mumcu bir kere öldü, ama bu davranışla bir kere daha öldürüldü. Cemiyetin tavrı, bize Uğur Mumcu’ya yeni bir suikast yapılmış kadar acı verdi." 
     
</TEXT>
</DOC>
