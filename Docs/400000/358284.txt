<DOC>
<DOCNO> 358284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun22.html </URL>
<DATE> 2005/07/05/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Öğretmenler silah taşıyacak 
</HEADLINE>
<TEXT>

     Tayland'ın güneyinde, Müslüman militanların geçen yılın başlarında bir askeri üsse saldırmasıyla başlayan şiddet olayları nedeniyle, 2 binden fazla öğretmenin silah taşımalarına izin verileceği ve binlercesinin daha güvenli bölgelere tayin edileceği bildirildi. 
     Tayland Eğitim Bakan Yardımcısı Rung Kaewdaeng, güneydeki Yala, Pattani ve Narathiwat bölgelerinde görev yapan 2 binden fazla öğretmenin ateşli silah taşımak istediğini, öğretmenlerin silah taşımasına izin verilmesi yönünde karar verildiğini açıkladı. 
     Eğitim ve İçişleri bakanlıklarının Öğretmenler Derneği ile ucuz silah sağlama konusunda işbirliği yapacağını belirten Kaewdaeng, ''Ateşli silahlara ihtiyaçları var. Bu, bir gereklilik. Birçok kişi saldırganlara ateş ederek hayatta kalmayı başardı'' dedi. 
     Daha güvenli bölgelerde çalışmak isteyen yaklaşık 3 bin öğretmenin de bu isteklerinin yerine getirileceğini belirten Kaewdaeng, şiddet eylemlerinin olduğu bölgelerdeki öğretmenlerin yerine gönüllü olarak öğretmenlik yapacak yerlilerin atanacağını ifade etti. 
     Müslümanların çoğunlukta olduğu güneydeki Yala, Pattani ve Narathiwat bölgelerinde okullar ve öğretmenler sık sık saldırıların hedefi oluyor. Bazı öğretmenler, okullara askeri konvoy eşliğinde gitse de, konvoylara da saldırılar düzenlenebiliyor. 
     Güneydeki 3 bölgede çıkan olaylarda bugüne kadar ölenlerin sayısının 790 dolayında olduğu bildiriliyor. Öldürülen kişilerin arasında 24 öğretmen bulunuyor. 
     
</TEXT>
</DOC>
