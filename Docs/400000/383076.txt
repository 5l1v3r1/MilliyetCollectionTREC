<DOC>
<DOCNO> 383076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sondun12.html </URL>
<DATE> 2005/10/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Pakistan'da radikal dincilere yönelik operasyonda 11 asker öldü 
</HEADLINE>
<TEXT>

     Pakistan'da El Kaide ile bağlantılı olduğu sanılan radikal dinci militanlara yönelik operasyonda 11 asker öldü. 
     Adını açıklamayan bir güvenlik yetkilisi, askerlerin, Afganistan sınırı yakınında başkent İslamabad'ın 400 kilometre güneybatısındaki Kuzey Veziristan bölgesinde bulunan Miran Şah kasabasına bağlı Hattay köyünde yapılan operasyonda öldüğünü söyledi. 
     İçişleri Bakanı Aftab Han da özel bir televizyon kanalına yaptığı açıklamada, operasyonda dün ve önceki gün ölen asker sayısını 11 olarak açıkladı. 
     Tuğgeneral Şevkat Sultan ise perşembe günü başlayan ve bugün de devam eden operasyonda ölen asker sayısını 5 olarak verirken, militanların ağır kayıp verdiğini, ancak çatışma bölgesine girmedikleri için militanların kayıpları hakkında bilgi veremeyeceğini söyledi. 
     Yerel güvenlik yetkilileri, militanların kaybının 20 ila 30 kadar olduğunu söyledi. 
     Yüzlerce askerin katıldığı operasyona helikopterlerin destek verdiği belirtildi. 
     Pakistan yönetiminin, Afganistan sınırındaki aşiret bölgelerini militanlardan temizlemek için geçen yıl başından bu yana yürüttüğü operasyonlarda yüzlerce militan ve Pakistanlı asker öldü. 
     Pakistan, Afganistan'da Taliban rejiminin yıkılmasından sonra Pakistan'a sızdığına inanılan Taliban ve El Kaide üyelerini yakalamak için Afganistan sınırı yakınına 80 bin kadar asker yığdı. 
     
</TEXT>
</DOC>
