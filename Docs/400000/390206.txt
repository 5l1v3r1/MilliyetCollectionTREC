<DOC>
<DOCNO> 390206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonspo13.html </URL>
<DATE> 2005/10/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Cavcav "Fenerbahçe yargıyı hiçe sayıyor" 
</HEADLINE>
<TEXT>

     Cnntürk.com 

Gençlerbirliği ve Kulüpler Birliği Başkanı İlhan Cavcav, Fenerbahçe'nin yargıyı hiçe sayarak futbolun geleceğine dinamit koymak istediğini söyledi. 
     Cavcav, ayrıca sarı-lacivertli kulübün başkanı Aziz Yıldırım'ın, ortalığı karıştırdığı ve insanları zan altında bıraktığı için ceza kuruluna sevk edilmesini istediğini söyledi. 
     Tahkim Kurulu'nudaki istifaların Deniz Barış olayı ile ilgili olmadığını ifade eden Cavcav, "Kulüpler Birliği başkanı olarak, Tahkim Kurulu istifa ettikten sonra üyelerden Samim Ünan'ı aradım. Üniversitede dersi olduğu için görüşmeye gelemedi... 
     "Daha sonra Erkan Vardar'ı aradım. Onunla görüştüğümde böyle bir istifanın Türk futbolunu kaosa götüreceğini ve milli takımı İsviçre maçı öncesi olumsuz etkileyeceğini ifade ettim ve istifa etmemelerini istedim... 
     "Ancak Erkan bey, istifadan geri dönmelerinin söz konusu olmayacağını söyledi. Tahkim Kurulu olarak aldıkları kararların bazı kurumları pek tenkit etmediğini söyledi. Kurulun çalışma ortamının rahat olmadığını belirtti... 
     "Federasyona giderek olayın boyutunu öğrenmeye çalıştım. Federasyona gitti ve başkan Bıçakcı'ya bu olayın çözümlenmesini, aksi takdirde ülke futbolunun büyük zarar göreceğini ilettim. O da kısa bir sürede işi çözeceklerini söyledi" dedi. 
     Kurul üyelerinden Birol Kaymak'ın tehditler nedeniyle istifa ettiğini belirten Cavcav, "devamlı tehditler aldığını söyledi. Hatta bir mektupta 268 imza varmış. Ölüm tehditleri alıyormuş. Bir de Şekip Mosturoğlu, alınan her karardan sonra kurula ağıza alınmayacak ağır itamlarda bulunuyormuş. 
     "Fenerbahçe gibi büyük takımın başkanı çıkıp, 'ben Tahkim'i tanımam' diyor. 'Federasyon seçimi olsa yanlarındayım' diyor. Bu ortalığı geren açıklamaları Aziz Yıldırım'a hiç yakıştıramadım. Bu federasyon bütün takımların federasyonu... 
     "Aziz Yıldırım'ın diğer takımların hakkını hiçe sayması kabullenilecek bir şey değil. Federasyonun aldığı karar bizim kararımızdır, saygı duyarız. Ama Fenerbahçe Başkanı Yıldırım'ın, ortalığı karıştırdığı ve insanları zan altında bıraktığı için Ceza Kurulu'na sevk edilmesini istiyorum... 
     "Kulüpler Birliği olarak iki günde bir seçim yapılmasına karşıyım. Ama federasyon genel kurula gitmek isterse, yapacak bir şey yok. Bu federasyonun, mali kurula kadar en iyi şekilde yönetimine devam edeceğine inanıyorum. 
     Deniz Barış'ın Gençlerbirliği'nden Fenerbahçe'ye transferine de değinen İlhan Cavcav şunları söyledi "Yıldırım'a Deniz'in sözleşmesinde 1 milyon dolar tazminat bulunduğunu ilettim ve '750 bin Euro verin, anlaşalım' dedim. Başkan bana, 'sokağa atacak paramız yok' dedi... 
     "Olayı bu duruma getiren Fenerbahçe yönetimidir. Şimdi Fenerbahçe yönetimi çıkıp, 'Gençlerbirliği'ne 800 bin Euro önerdik' diyor. Bunlar yargıyı da hiçe sayarak, futbolumuzun geleceğine dinamit koymak istiyorlar. Buna kamuoyunun seyirci kalmayacağını düşünüyorum." 
     
</TEXT>
</DOC>
