<DOC>
<DOCNO> 388633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur19.html </URL>
<DATE> 2005/10/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Jandarmayı yasa boğan kaza 
</HEADLINE>
<TEXT>

     
     Yurdaer ÖZTÜRK MENGEN Bolu , DHA 
     
BOLU'nun Mengen İlçesi'nde hatalı sollama yapan minibüsün ile otomobilin çarpıştığı kazada Uzman Çavuş Serkan Güneş 24 hayatını kaybederken, 1'i astsubay 3 kişi ise ağır yaralandı. Arkadaşlarının ölüm haberi ile yıkılan jandarmalar gözyaşlarına boğuldu. 
     Kaza saat 18.00 sıralarında, Mengen İlçesi Babahızır Köyü Mevkii’nde meydana geldi. Mengen Jandarma İlçe Komutanlığı’nda görevli Uzman Çavuş Serkan Güneş ve Astsubay Hacı Uyanık, mesailerinin bitmesinin ardından iftarlarını açmak üzere yola çıktı. Bolu istikametine doğru gitmekte olan Serkan Güneş yönetimindeki 06 KZA 50 plakalı otomobil, İsmail Çakır yönetimindeki 67 AN 342 plakalı minibüsün hatalı sollama yapması sonucu kafa kafaya çarpıştı. Kazada şarampole yuvarlanan otomobilde bulunan Uzman Çavuş Serkan Güneş olay yerinde hayatını kaybederken yanında bulunan Astsubay Hacı Uyanık, minibüs sürücüsü İsmail Çakır ve yanında bulunan Akın Öztürk ağır yaralandı. 
     Otomobilin içerisinde sıkışan Serkan Güneş'in cesedi itfaiye ekiplerinin çalışması sonucu çıkarılarak Mengen Devlet Hastanesi Morgu'na kaldırıldı. Yaralılar ise Bolu İzzet Baysal Devlet Hastanesi'nde yapılan ilk müdahalenin ardından Köroğlu Devlet Hastanesi'ne sevk edildi. Yaralıların hayati tehlikelerinin bulunduğu bildirildi. 
     Mesai arkadaşlarının ölüm haberini duyarak hastaneye koşan jandarmalar, gözyaşlarına boğuldu. Hastanede bir astsubay fenalık geçirerek bayıldı. Ölen Serkan Güneş'in evli ve bir çocuk babası olduğu bildirildi. 
     
</TEXT>
</DOC>
