<DOC>
<DOCNO> 376367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun47.html </URL>
<DATE> 2005/09/07/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
ABD'de Ermeni tasarısı yine gündemde... 
</HEADLINE>
<TEXT>

     ABD Temsilciler Meclisi Uluslararası İlişkiler Komitesi’nin, sözde Ermeni soykırımının tanınmasına yönelik bir tasarıyı gelecek hafta görüşüp oylamaya sunmayı planladığı öğrenildi. 
     A.A.’nın edindiği bilgiye göre Cumhuriyetçi Parti Illinois Milletvekili ve komitenin başkanı Henry Hyde’ın tasarıyı komiteye getirip oylamaya sunması durumunda, kabul edilme ihtimali yüksek görülüyor. 
     Washington’daki kongre kaynaklarına göre, tasarı gelecek hafta salı veya çarşamba günü komite gündemine girecek. Tasarı komitede kabul edilirse, görüşülmek üzere Temsilciler Meclisi Genel Kurulu’na sevkedilecek. Ancak tasarının Genel Kurul gündemine alınıp alınmama tasarrufu Temsilciler Meclisi Başkanı Dennis Hastert’ın elinde bulunuyor. 
     ABD Temsilciler Meclisi’nin üyeleri Cumhuriyetçi Parti California Milletvekili George Radanovich, Demokrat Parti California Milletvekili Adam Schiff, Demokrat Parti New Jersey Milletvekili Frank Pallone ve Cumhuriyetçi Parti Michigan Milletvekili Joe Knollenberg, tasarının komitede kabul edilmesi için yoğun bir lobi faaliyeti içinde bulunuyor. 
     Tasarı, ABD Başkanı George W. Bush’u, ABD dış politikasının "Ermeni soykırımını" uygun şekilde tanıdığını yansıtacak şekilde düzenlemeye çağırıyor. 
     Tasarı ilk önce bu yıl 14 Haziran tarihinde Adam Schiff tarafından Temsilciler Meclisi’ne ABD Dışişleri Bakanlığı’nın bütçe yetki tasarısı görüşülürken, bu tasarının altına eklenerek bütçeyle birlikte kabul edilmesi amacıyla sunulmuştu. 
     Schiff, en kalabalık Ermeni nüfusunu temsil eden Pasadena’yı temsil ediyor. Bu bölgede 300 bin Ermeni yaşıyor. ABD’nin 435 sandalyeli Temsilciler Meclisi’nde tasarının şu anda 112 kadar destekçisi bulunuyor. 
     Tasarı, 2000 yılında ABD Temsilciler Meclisi Genel Kurulu’na getirilen tasarının neredeyse aynısı olarak görülüyor. O dönemde tasarı, dönemin ABD Başkanı Bill Clinton’ın "ABD’nin ulusal çıkarlarını" gerekçe göstererek müdahale etmesiyle, Temsilciler Meclisi Başkanı Dennis Hastert tarafından son anda Temsilciler Meclisi Genel Kurul gündemine getirilmemişti. 
     
</TEXT>
</DOC>
