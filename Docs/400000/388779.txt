<DOC>
<DOCNO> 388779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun17.html </URL>
<DATE> 2005/10/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Merkel Almanya'daki Türk kadınların sözlerini ciddiye alıyorum 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ''Almanya'daki Türk kadınların sözlerini çok ciddiye alıyorum'' dedi. 
     İspanyol El Mundo gazetesinin eki olan ''Yo donna'' adlı kadın dergisinde yayımlanan demecinde Merkel, Almanya'nın dış politikasında artık insan hakları teması tartışılırken, kadın hakları konusunun da beraber ele alınacağını söyledi. 
     Dünyada kadın haklarının daha da güçlendirilmesiyle ilgili olarak Türkiye'den örnek veren 51 yaşındaki Merkel, ''Türkiye'ye ziyaretimde Nisan 2004 bu konuyu bizzat Başbakan ile konuştum. Almanya'daki Türk kadınların seslerini çok ciddiye alıyorum, özellikle zorla yapılan evlilikleri üzerine yazma cesareti gösterenleri. Bu bir insanlığa saygı meselesi'' ifadesini kullandı. 
     ''Benim görüşüme göre, dış politikada insan hakları konusuna çok az önem veriliyor'' diyen CDU lideri, küreselleşmeden dolayı insan hakları ve ekonomiyle ilgili daha büyük fırsatlar doğduğunu ve tecrübelerinin artığını ifade etti. 
     Merkel, başbakan olduğunda özellikle kadınlar için de çalışacağını belirterek, ''Benim hakkımda, 'Kariyer yaptı, ama diğerleri için parmağını bile kıpırdatmadı' demelerini istemiyorum. Aile ile iş arasındaki uzlaşmayı her zaman destekleyeceğim'' dedi. 
     
</TEXT>
</DOC>
