<DOC>
<DOCNO> 362972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/spor/ymese.html </URL>
<DATE> 2005/07/21/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Savaşçı Beşiktaş 
</HEADLINE>
<TEXT>



Ailton'nun gelişi Beşiktaş'ta hareketlilik yarattı... Brezilyalı futbolcunun transferi, değişik yorumları da birlikte getirdi. Kimine göre, "yaşlı", kimine göre "yükü" taşır. Ailton bilinen bir isim. Tek tartışılacak yanı yaşıdır bizce. Son iki yılını Kartal'da tamamlar, jübile yapar. Ailton golcü olduğu kadar da "hırçın", yani iyi kontrol edilmesi gereken bir futbolcu. Nouma'nın bir versiyonu. Ne var ki dünkü son prova bize gösterdi ki Ailton gibi bir golcü kaçınılmazdı. Youla'nın yeteneğine lafımız yok, ancak dün ilk yarıda iki pozisyonu harcadı ki, saç - boş yoldurdu. Ne var ki aynı Youla ikinci yarıda müthiş bir gol attı, ilk yarıdaki kızgınlığımızı biraz olsun hafifletti. Ailton - Youla ikilisi Kartal'da büyük işler yapar, tribünü de ayağa kaldırır. 
Son provada ortaya konulan futboldan övgüyle söz etmek çok zor... Hele hele ilk yarıdaki futbolda canımızı sıktı. Kartal'ın en büyük eksikliği bizce dar alanda başarılı olamayışı, rakip yarı alanda yeterli çoğunluğu yakalamayışıdır. Şimdi kalkıp Kartal'ı bu kötü futbolu nedeniyle yerden yere vurmak, sürprizler oyunu olan futbolda yanılgıları da birlikte getirir. Ben kişisel olarak dört maçta çıplak gözle izlediğim Beşiktaş'ın en büyük özelliği savaşçılığıdır. Düşünün 22 gündür Almanya'dasınız, hem ev özlemi, hem de yoğun çalışma trafiği insanda bırakın fiziksel, zihinsel yorgunluğu da birlikte getirir. Bu tür maçlara konsantre olmanın zorluğunu da gözönüne bulundurursak kötü futbol da kaçınılmazdır. 
Çalımbay ilk yarıya üçlü savunmayla başladı... Tecrübeli hoca ikinci yarıda dörtlüye dönmesi ve buradaki taşları yerine oturtması Kartal'ı rakibi karşısında etkili kıldı. İbrahim Toraman ve Koray Avcı savunmanın vazgeçilmezleridir. Bu ikiliye Çağdaş, Gökhan'ı da ekleyebiliriz. 
Forvette Ailton'un gelişi sıkıntıyı biraz olsun hafifletti. Şimdi sorun orta sahanın göbeğine taşındı. Bu alana yabancı yeni bir isim gündemde. İranlı Jevad ve Giunti tartışılan isimler. Ne var ki İstanbulspor'dan alınan Güven, yeni sezonda bu alanı zorlayacak isimlerin başındadır. Güven şu aşamada sadece ve sadece "güven" sorunu yaşıyor. Eee kolay değil, burası Beşiktaş, bu da onun farkında. Orta sahanın göbeğinde bu tartışmaya da son verebilir Güven. Hatta ve hatta büyük patlama da yapabilir, Atom Karınca'nın "gözdeleri" arasına girebilir. 


</TEXT>
</DOC>
