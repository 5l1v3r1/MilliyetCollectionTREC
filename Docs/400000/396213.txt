<DOC>
<DOCNO> 396213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/guncel/gun08.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğum günü'ne konserli kutlama 
</HEADLINE>
<TEXT>


İstanbul Devlet Opera ve Balesi İDOB 45. yaşını konserle kutladı. Geceye kutlama telgrafı gönderen Kültür ve Turizm Bakanı Atilla Koç'un mesajı alkışlanmadı 

SEMA ASLAN TAHSİN AKSU 

İstanbul Devlet Opera ve Balesi İDOB , önceki akşam Atatürk Kültür Merkezi'nde AKM düzenlenen bir gala konseri ile 45. yaşını kutladı. Törene çok sayıda opera ve bale sanatçısı katıldı. 
Aydın Gün tarafından İstanbul Belediyesi Şehir Operası adıyla 1959 - 60 sezonunda perdelerini açan kurum, 1970'te Kültür Bakanlığı'na bağlanarak İDOB adını aldı. İDOB, 45. yıl kutlama etkinliği kapsamında, sanatseverlere, repertuvarındaki seçkin örneklerden oluşan özel bir konser sundu. Eşinin rahatsızlığı nedeniyle yurtdışında bulunan Gün, kutlamaya katılamadı. Gün'ün İDOB'un kuruluşunda yaşadıklarını anlatan barkovizyon gösterisi gerçekleştirildi. Bale sanatçılarının "Kuğu Gölü" ve "Giselle" balelerinden örnekler sunduğu gecede aryalar da seslendirildi. 

Koç'a alkış yok 
İDOB'un solisti Meral Manizade, İDOB Müdürü ve Genel Sanat Yönetmeni Kerim Soysal ile Devlet Opera ve Balesi Genel Müdürü Meriç Sümen'in 45. yıl konuşmalarını yaptığı törene Kültür ve Turizm Bakanı Atilla Koç bir telgraf gönderdi. 
Koç, Soysal'ın okuduğu telgrafta, önceden belirlenmiş programı nedeniyle 45. yıl konserine katılamadığını belirtti. Koç'un telgrafı, Soysal'ın metni okumasından sonra verdiği es'e rağmen salondan tepki almadı. 
Törende, İDOB'da uzun yıllar çalışmış sanatçılara da başarı belgeleri verildi. Aralarında bariton Mesut İktu, soprano Melek Çeliktaş, bariton Altan Günbay'ın da bulunduğu 150 sanatçı belgelerini Soysal'ın elinden aldı. 
Çeliktaş, çalışmaları sonucunda operanın yaygınlaştığını, genç sanatçılara çok iş düştüğünü belirterek, "Operaya ilgi artıyor. Bunda konservatuvarlarımızın rolü büyük. Her yıl 200 - 300 kişi şan bölümüne müracaat ediyor ve sadece 15'i kabul ediliyor. Oldukça özenliler yani. Temsillerimiz çoğu zaman yurtdışındaki temsillerden daha yüksek seviyede. Çünkü başta Gün olmak üzere çok iyi hocalardan eğitim aldık" dedi. 



</TEXT>
</DOC>
