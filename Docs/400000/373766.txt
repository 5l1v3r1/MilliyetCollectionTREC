<DOC>
<DOCNO> 373766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko03.html </URL>
<DATE> 2005/08/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Okul masrafları el yakıyor 
</HEADLINE>
<TEXT>

     Okulların açılmasına yaklaşık iki hafta gibi kısa bir süre kala aileler kara kara düşünmeye başladı. 
     Okula gidecek bir öğrencinin zorunlu gereksinimlerini karşılamak için en az 601 milyon lira harcama yapması gerekiyor. Okul çağında birden fazla çocuğu olan ve lise son sınıftaki öğrenciler için yapılması gereken harcama tutarı ise daha yüksek seviyede bulunuyor. Üniversiteye veya Anadolu Liselerine hazırlanan öğrencilerin hazırlık kursları için de aylık en az 350 milyon lira olmak üzere 3.5 milyar lira harcama yapılması gerekiyor. 
     ANKA’nın Devlet İstatistik Enstitüsü’nün tüketici fiyatları endeksi kapsamında derlediği okulla ilgili mal ve hizmet fiyatlarından yaptığı hesaplama, ailelerin çocuk okutmak için yapacakları harcamanın boyutunu ortaya koydu. 
     Buna göre, ilkokula giden bir öğrencinin okul giysileri, çanta, servis ücreti ve kitap ve kalem gibi kırtasiye malzemelerinden oluşan zorunlu ihtiyaçlarını karşılamak için en az 601.4 milyon lirayla 612.8 milyon lira arasında harcama yapılması gerekiyor. Erkek öğrenciler için yapılması gereken harcama tutarı 601.4, kız öğrenciler için yapılması gereken harcama tutarı ise 612.8 milyon lira olarak hesaplandı. 
     Erkek öğrenciler için yapılması gereken harcamanın 365.9 milyon lirasını okul giysileri, kaban, ceket, pantolon, gömlek, eşofman, çorap, kravat ile ayakkabı ve spor ayakkabı olmak üzere giyim harcamaları oluşturdu. Erkek çocuklar için yeterli sayıda okul çantası, çocuk kitapları, okul kitapları ve dergileri, okul defteri, kalem, resim boyaları, yazım ve çizim kağıtlarıyla diğer kırtasiye malzemelerinin bulunduğu harcama tutarı ise 145.2 milyon lira düzeyinde hesaplandı. Bu harcamalara aylık 85 milyon liralık servis ücreti ve berber harcaması da eklendiğinde erkek öğrenciler için yapılması gereken harcama tutarı 601.4 milyon liraya çıkıyor. Kız öğrenciler için okul giysileri, kaban, ceket, etek, kazak, gömlek, eşofman, çorap, ile ayakkabı ve spor ayakkabı gibi giyim harcamaları için yapılması gereken harcama tutarı 365.8 milyon lira olarak hesaplandı. Okul çantası ve diğer kırtasiye malzemeleri için yapılan 145.2 milyon liralık harcamayla aylık 85 milyon liralık servis ücreti ve kız çocukları için kuaför harcaması da dikkate alındığında yapılması gereken harcama tutarı 612.8 milyon liraya ulaşıyor. Bir öğrenci için yapılan ve en alt düzeyde hesaplanan harcama tutarı öğrenci sayısına ve alınan malın sayısı ve kalitesine bağlı olarak daha da artacağı öngörülüyor. Öte yandan, üniversiteye ve Anadolu Liselerine hazırlanan öğrencilerin hazırlık kurs masrafları da ailelerin belini büküyor. Üniversiteye hazırlık kursları için ailelerin aylık olarak en az 350 milyon lira ayırması gerekiyor. Üniversiteye hazırlık kurs ücretleri yıllık 4 milyar 200 milyon lira ile 3.5 milyar lira arasında değişiyor. 
     
</TEXT>
</DOC>
