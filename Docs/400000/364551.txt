<DOC>
<DOCNO> 364551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/guncel/gun05.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadınlara kota şart' 
</HEADLINE>
<TEXT>


Türk kökenli Avrupalı kadın siyasiler, kadın lehine pozitif ayrımcılığın ve kotanın gerekliliğini vurguladı 

YILDIZ YAZICIOĞLU Ankara 

Türk kökenli Avrupalı kadın parlamenterler, kendilerini Türkiye'ye davet eden AKP'nin aksine, yasal düzenlemelerde kadınlar lehine pozitif ayrımcılık yapılması ve siyasette mutlaka kota sistemi uygulanmasını istedi. 
Belçika Senatosu'nun Flaman Sosyalist Parti'li üyesi Fatma Pehlivan, "Belçika'da yüzde 40'lara yaklaşan temsil oranı kota ile gerçekleşti. Türkiye de mutlaka kota sistemine geçmeli" dedi. 

Kotasız ilerleme zor 
Sosyal Demokrat Parti'den Almanya Federal Meclis üyesi Lale Akgün, "Türkiye kotasız en az 30 yıl sonra siyasette kadın temsilini sağlayabilir. Kadınlara pozitif ayrımcılık tanınmadan, Türkiye gibi ataerkil toplumlarda siyasette kadın ilerleyişini sağlamak güç" diye konuştu. 
Sol Parti'den İsveç Parlamentosu üyesi Sermin Özürküt, "Belediye, il genel meclisi, millet meclisi düzeyinde, bir kadın - bir erkek şeklinde aday listesi düzenliyoruz. Türkiye'de kota olumlu sonuçlar verecektir. Belki ilk kez gerçekleştirildiğinde yeterli kadın aday bulunamadığı için eş, anne, kız kardeş konumları nedeniyle isimler listelere konabilir. Ama sonra sistem oturacaktır" dedi. 
Demokrat Parti'den Hollanda Temsilciler Meclisi üyesi Fatma Koşer Kaya ise şunları kaydetti "Kadınları siyasete itecek bu bağımsızlık koşullarında Türkiye'de eksiklikler var. En zoru da toplumsal bakış açısı değişmeli. Kota sisteminden önce ekonomik ve entelektüel bağımsızlık gerçekleştirilmeli." 


</TEXT>
</DOC>
