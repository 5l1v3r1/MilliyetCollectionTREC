<DOC>
<DOCNO> 373512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/spor/spo30.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Dünya rekoru 

Brüksel'deki Golden League'in 5. ayağında 10 bin metrede 26.17.53 ile kendisine ait dünya rekorunu 2.78 saniye geliştiren Etiyopyalı Kenenisa Bekele, başarıda tavşan atlet kardeşi Tariku'nun da payı olduğunu söyledi. 23 yaşındaki Bekele, "Henüz gencim ve rekor kırmaya devam edeceğim" dedi. 

Final günü 

TED kortlarındaki Türkiye Tenis Şampiyonası'nda bayanlarda Perma Özgen ile Çağla Büyükakçay, erkeklerde de Barış Ergüden ile Ergün Zorlu finale yükseldi. Final maçları bugün oynanacak. 

Emre sahada 

Bulgaristan maçında sakatlandığı için West Ham ve Bolton karşısında formasından uzak kalan Emre Belözoğlu'nun zorlu M.United sınavı öncesi iyileşmesi Newcastle'da büyük sevinç yaşattı. Emre ile birlikte yeni transfer Luque'nin de 11'de forma şansı bulması bekleniyor. 18.00'de başlayacak maçı TV8 yayınlayacak. 

Bayanlara baklava 

Basketbol Federasyonu yöneticileri, İzmir'de 2 Eylül'de başlayacak 30. Avrupa Basketbol Şampiyonası'nda mücadele edecek Bayan Basketbol Milli Takımı'nı ziyaret etti. Yöneticiler bayanlara baklava ikram etti. 

ENKA önde 

Türkiye Kulüplerarası 1. Atletizm Ligi final yarışmalarının ilk gününü erkeklerde ve bayanlarda ENKA lider kapadı. 2. Lig'de ise bayanlarda Mersin Büyükşehir Belediyesi 59 puanla günü birinci olarak tamamladı. 

Yeşilyurt atakta 

Yeşilyurt Bayan Voleybol Takımı, kadrosunu iki Makedon ile güçlendirdi. Bu sezon ligde üst sıraları hedefleyen Yeşilyurt, 1.86'lık smaçör Carka Dimoska Badem ve 1.76'lık pasör Sanja Aleksovska ile kesin anlaşmaya vardı. 

Loeb farkı 

Dünya Ralli Şampiyonası'nın 11. yarışı Almanya Rallisi'ne Fransız Sebastien Loeb ağırlığını koydu. Citroen'in yıldız pilotu, dün kazandığı özel etaplarla Peugeot'dan takipçisi Marcus Gronholm ile farkını 90 saniyenin üstüne çıkardı. 

Devler devam 

A Milli Basketbol Takımımız dün yeniden antrenmanlara başladı. Abdi İpekçi Salonu'ndaki çalışmaya izinli olan Hidayet, İbrahim, Mehmet, Kerem Gönlüm, Kerem Tunçeri, Ender ve Serkan katılmadılar. 


</TEXT>
</DOC>
