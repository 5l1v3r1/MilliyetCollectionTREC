<DOC>
<DOCNO> 364276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo15.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşer, şaşar mı 
</HEADLINE>
<TEXT>


Federasyon, dört büyüklere zam yaptı, ancak hesabın şaşabileceğini hiç düşünmedi. Avrupa'nın en az değişik şampiyon çıkaran ülkesinde, büyükler ilk 4'e giremezlerse , fondaki paranın yarısı kadar kaynağa ihtiyaç duyulacak 


Havuz problemini dört büyüklerin yayın gelirlerini garanti ederek çözen Futbol Federasyonu, hesap şaşarsa daha büyük bir krizin içine girecek. 
Fenerbahçe, Galatasaray ve Beşiktaş'a geçen yıl 17.4 milyon YTL veren, bu yıl ise ligdeki konumları ne olursa olsun 19 milyon YTL'yi garanti eden federasyon hesabını söz konusu takımların sezon sonunda ilk dört arasında yer almaları üzerine kurdu. 
"Garanti fonunda" 8.5 milyon YTL'lik bir para öngören federasyon, son on yılda Fenerbahçe ve Galatasaray'ın 1'er, Beşiktaş'ın 2, Trabzonspor'un ise 4 kez ilk dört takım arasında yer almadığını göz önüne aldı. Ancak bu takımlardan iki veya daha fazlasının klasman dışında kalması olasılığını hiç düşünmedi. Dört büyüklerden birkaçının böyle bir sıralamaya girmesi durumunda fondaki paranın asgari yarısı kadar daha bir kaynağa ihtiyaç duyacak olan federasyon, işini bir anlamda şansa bıraktı. 
Yayıncı kuruluşun yüzde 6'lık zammı, Türkiye kupası yayın hakkı ve Süper Lig'in isim hakkının satılması karşılığı 151 milyon YTL'lik bir yayın pastası planlayan Futbol Federasyonu'nun yıl sonunda açık vermemesi için dört büyüklerden birinin ligi beşinci, diğerinin ise en fazla altıncı bitirmesi gerekiyor. Fonda kalacak diğer küçük miktar ise yaklaşık 2 milyon YTL diğer 14 Anadolu kulübünün zararını karşılamak üzere kullanılabilecek. 

Kritik hafta 
Futbol Federasyonu ile 4 büyükler ve 14 Anadolu kulübü arasında büyük tartışmalara yol açan, ancak geçen hafta varılan uzlaşmayla suların durulduğu havuz ile ilgili son kararı Rekabet Kurulu verecek. 
Türkiye Kupası'nın yayın hakkı ve Süper Lig'in isim hakkının satışı karşılığı Futbol Federasyonu ile yapılan yayın anlaşmasının iki yıl uzatılmasını şart koşan Digitürk'ün bu isteği Rekabet Kurulu tarafından masaya yatırılacak. 
Mevcut sözleşmenin 2008 yılında sona ermesine karşın iki yıllık ek bir uzatmanın rekabet koşullarına uygun olup olmadığı yolundaki bir araştırma yapacağı bildirilen kurulun, diğer yayıncı kuruluşlardan itiraz gelmesi durumunda Futbol Federasyonunun başvurusunu geri çevirme olasılığı bulunduğu kaydedildi. 
Yeni havuz kriterlerinin kabul ettirilmesi aşamasında Digitürk'ten sağladığı ek kaynağı devreye sokmaya çalışan federasyonun bu talebinin Rekabet Kurulu'nca onay görmemesi halinde yeni bir krizin kapıyı çalacağı, kulüplere vadedilen ödemelerin gerçekleştirilebilmesi için federasyonun farklı kaynak arayışlarına yöneleceği vurgulandı. 

Bıçakcı, Ankara'da 

Futbol Federasyonu Başkanı Levent Bıçakcı'nın Rekabet Kurulu'na yapılacak başvuru ile ilgili olarak bugün Ankara'ya gideceği öğrenildi. 
Dört büyük kulüp ile 14 Anadolu temsilcisine geçen yılki gelirlerinin altında bir para almayacakları garantisi veren federasyonunun Rekabet kurulundan olumlu yanıt alması halinde Digitürk ile yapılan anlaşmayı yürürlüğe koyacağı ve kulüplere ilk taksitlerinin Ağustos ayı başında ödeneceği belirtildi. 


</TEXT>
</DOC>
