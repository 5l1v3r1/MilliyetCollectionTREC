<DOC>
<DOCNO> 370592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko39.html </URL>
<DATE> 2005/08/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Coca Cola, Formula 1 2005 Türkiye Grand Prix'inin sponsoru oldu 
</HEADLINE>
<TEXT>

     Alkolsüz içecek üretim, dağıtım ve satış şirketi Coca Cola İçecek CCİ , Formula 1 2005 Türkiye Grand Prix'inin 2008'e kadar resmi içecek sponsoru oldu. 
     CCİ'den yapılan yazılı açıklamada, şirketin Formula 1 alanında kuracağı 600 metrekarelik alanda yarış severlere farklı etkinlikler sunacağı, üç boyutlu simülatörlerde gerçek Formula 1 sürüş heyecanını yaşatacağı kaydedildi. 
     Coca Cola İçecek Pazarlama Müdürü Çiçekten Becel, Türkiye'nin ev sahipliğini yaptığı ve ülke tanıtımı açısından çok büyük öneme sahip Formula 1 Türkiye Grand Prix'in bugüne kadar yapılmış en büyük spor organizasyonlarından biri olduğunu belirterek, şirketin gerek yurtiçi gerek yurtdışında büyük ilgi ve heyecan uyandıran bu organizasyona destek olarak spor severlerin heyecanlı anlarını daha keyifli ve hatırlanır kılmayı hedeflediğini söyledi. 
     Becel, yarışları seyretmeye gelen tüm misafirlerin çeşitli etkinliklerin düzenleneceği Coca Cola Park'a davetli olduğunu ifade ederek, şirketin 19 satış noktası ve özel olarak hazırlanan araçlarla faaliyet göstereceğini bildirdi. 
     
     SİMÜLATÖR 
     Formula 1 yarışları için özel olarak hazırlanan simülatörlerin, Formula 1 sürüş keyfini ziyaretçilere yaşatacağını kaydeden Becel, tam simülasyonlu aracın titreşimli koltuk ve direksiyonunun yol tutuş heyecanını bire bir yaşattığını anlattı. Becel, simülatörde, gerçek yarış efektlerini üreten entegre ses sisteminin de bulunduğunu aktardı. 
     Simülatör yarışlarında dereceye girenlere ödüllerinin, Coca Cola Park içinde kurulan platformda gerçek bir yarış kazanmanın coşkusu yaşatılarak verileceği bildirildi. 
     
</TEXT>
</DOC>
