<DOC>
<DOCNO> 364720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sonsiy01.html </URL>
<DATE> 2005/07/27/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Türkiye rahatsızlığını İsviçreli makamlara iletecek 
</HEADLINE>
<TEXT>

     Türkiye, İşçi Partisi İP Genel Başkanı Doğu Perinçek’in İsviçre’de gözaltına alınmasından duyduğu rahatsızlığı hem Ankara hem de Bern’de İsviçreli yetkililere iletecek. 
     Diplomatik kaynaklardan edinilen bilgiye göre, İsviçre’nin Ankara Büyükelçisi Walter Gyger, Dışişleri Bakanlığı’na çağrılacak. 
     Müsteşar Yardımcısı Nabi Şensoy ile bir araya gelecek olan Büyükelçi Gyger’e, Perinçek’in gözaltına alınmasından duyulan rahatsızlık aktarılacak. 
     Türkiye’nin Bern Büyükelçisi Alev Kılıç da yarın aynı çerçevede İsviçre Dışişleri Bakanlığı’nda ilgili yetkililerle temaslarda bulunacak. 
     Dışişleri Bakanlığı Sözcüsü Namık Tan, bugün yaptığı açıklamada, Türk Tarih Kurumu Başkanı Yusuf Halaçoğlu’dan sonra böyle bir ikinci vakanın ortaya çıkmasının, İsviçre ile siyasi ilişkilerin gelişmesine katkıda bulunmayacağının ortada olduğunu söylemişti. 
     Bu konuda gerekli girişimlerin yapılmakta olduğuna işaret eden Tan, "Tutumumuz İsviçreli savcının ne yapacağına bağlı olacaktır. 
     Yani kamu davası mı açacak yoksa takipsizlik kararı mı verecektir, bunlara bakılacaktır" diye konuşmuştu. 
     Tan, gerek Ankara’da gerek Bern’de gerekli girişimleri çok yakında yapacaklarını ifade etmişti. 
     
</TEXT>
</DOC>
