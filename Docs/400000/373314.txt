<DOC>
<DOCNO> 373314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/yazar/dundar.html </URL>
<DATE> 2005/08/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Hafıza 
</HEADLINE>
<TEXT>


11 Temmuz 1978 Salı... Ankara Gaziosmanpaşa, Karagöz Sokak... 
Hacettepe Üniversitesi Sanat Tarihi kürsüsü öğretim üyesi Doç. Dr. Bedrettin Cömert, eşi Maria ile 8.45'te evden çıktı, arabasına bindi. 
Karşıdaki kırmızı Simca'da 3 kişi bekliyordu. Takibe giriştiler. 
Köşede Cömert'lerin arabasına yaklaşıp ateş ettiler. 
Eşi ağır yaralandı. 
Cömert orada öldü. 

Samsun'da yoksul bir köyde doğmuştu Bedrettin Cömert... 
İki kardeşlerdi. 
Küçüğü Faruk askerliği, o sanatı seçmişti. 
Varlık'a şiirler, TİP'in organı Genç Öncü'ye yazılar yazıyordu.. 
Hacettepe'de ülkücüler, öğretim üyelerine tabut resimli tehditler gönderince kurulan soruşturma komisyonuna atanmış, ama "can güvenliği olmadığı" gerekçesiyle kabul etmemişti. 
Cenazesinde 20 bin kişi "Ülkü ocakları kapatılsın" diye haykırdı. 
Uğur Mumcu ardından şöyle yazdı 
"İlerici, devrimci, namuslu, kendi halinde, sessiz, çalımsız, gösterişsiz bir aydındı Cömert... Böyle insana nasıl kıyılır .. Bu kan seline basa basa, bu kurbanların cesetlerini çiğneye çiğneye iktidar olmak isteyenler varsa Allah kahretsin onları .. 

30 Mart 1979'da Avrupa Ülkücü Türk Dernekleri Federasyonu'nun eski başkanı Lokman Kondakçı, İçişleri Bakanı Hasan Fehmi Güneş'e "Bedrettin Cömert olayında emri, dönemin ÜGD Başkanı Muhsin Yazıcıoğlu'nun verdiğini, onun üzerinde de Ramiz Ongun'un yer aldığını" söyledi. 
Ankara 5. Sulh Ceza Mahkemesi, cinayetin azmettiricisi sıfatıyla Abdullah Çatlı hakkında tutuklama kararı çıkardı. 
Silahların Ankara'da pek çok cinayette kullanıldığı anlaşıldı. Polis, 3 saldırganı belirledi 
Rıfat Yıldırım, Üzeyir Bayraklı ve "Ahmet" kod adlı bir ülkücü... 
İlk ikisi, zaten cinayetten aranıyordu. Almanya'ya kaçmışlardı. 
Artık bulunamazlar sanılırken 1985'te Almanya'da 1,5 kilo eroinle yakalanıp uyuşturucu kaçakçılığından tutuklandılar. Ama idamla yargılanacakları için Türkiye'ye iade edilmeyip serbest bırakıldılar. 
Rıfat Yıldırım'ın Frankfurt'ta açtığı gece kulübü Skala, Çakıcı dahil Türk mafyasının buluşma yeri haline geldi. 
Yıldırım, 2002'de Türkiye'ye iade edildi. Cömert davasında "delil yetersizliği"nden beraat etti. 
Üzeyir Bayraklı 1992'de öldürüldü. 
Cenazesinde tanıdık 2 yüz vardı 
Abdullah Çatlı ve Muhsin Yazıcıoğlu... 

Uğur Mumcu'ya göre "Rıfat Yıldırım'a da, Ağca'ya da sahte pasaport sağlayanlar aynı kişiler"di "Devlette işbirliği yapanlar var"dı. 
Ağca, Nevşehir'den sahte pasaport aldığı yıllarda İbrahim Şahin orada emniyet görevlisiydi. 
Şahin, daha sonra Özel Tim başkanlığına kadar yükselecek, Susurluk skandalından mahk m olacak ve geçirdiği kazadan sonra "Hafızamı kaybettim, hatırlamıyorum" diyecekti. 

Aradan yıllar geçti. 
Yazıcıoğlu BBP lideri oldu. Şahin polis şefi, Ongun MHP genel başkan adayı, Kondakçı DYP il başkanı... 
Bedrettin Cömert öldürüldüğünde 22 yaşında bir kurmay subay olan kardeşi Faruk ise büyüdü ve önceki gün Hava Kuvvetleri Komutanı oldu. 
Şimdi belki protokol sıralarında karşılaşırlar, Yazıcıoğlu'yla, Şahin'le, Ongun'la, Kondakçı'yla... 
Hatta yarın belki Çakıcı'yla, Rıfat Yıldırım'la... 
Birlikte hafıza tazelerler. 

Neyse boş verin bunları gündeme bakalım. 
Sizce hangisi yanlış hatırlıyor 
Deniz Baykal mı, Bülent Ersoy mu 



</TEXT>
</DOC>
