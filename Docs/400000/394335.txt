<DOC>
<DOCNO> 394335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun15.html </URL>
<DATE> 2005/11/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İzzet İbrahim'in öldüğü, Baas'ın internet sitesi tarafından doğrulandı 
</HEADLINE>
<TEXT>

     Irak Baas Partisi'nin eski üst düzey üyelerince yönetildiği sanılan bir internet sitesi, Saddam Hüseyin rejiminde Devlet Başkanı Yardımcı olan İzzet İbrahim El Duri'nin öldüğünü doğruladı. 
     Daha önce de sık sık Baas Partisi bildirilerini yayımlayan sitede bugün yayımlanan bir bildiride, İzzet İbrahim'in dün şafak vakti öldüğü belirtildi. 
     Bildirinin, Baas Partisi Siyasi Medya ve Yayım Bürosu adıyla imzalandığı belirtildi. 
     Devrik rejimin 2 numaralı adamı olan İzzet İbrahim'in öldüğü haberleri daha önce başka kaynaklarca doğrulanmamıştı. İbrahim'in ailesi ve diğer Arap ülkelerindeki Baas Partisi yetkilileri de televizyonlarda duyduklarının dışında bilgileri olmadığını belirttiler. 
     Irak ve ABD yetkilileri de kendilerinin de bu konudan haberleri olduğunu, ama İbrahim'in öldüğü haberlerini doğrulayamayacaklarını kaydettiler. 
     Irak Başbakanı İbrahim Caferi de İzzet İbrahim'in öldüğünü doğrulayamayacağını, ama haber doğruysa bunun Irak'a olumlu, terörizmin kalıntılarına olumsuz etkileri olacağını söyledi. 
     İzzet İbrahim'in öldüğünü duyuran bildirinin yer aldığı internet sitesinin, Saddam rejimi çöktüğü sırada Irak'ın Hindistan Büyükelçisi olarak görev yapan eski Irak Dış Enformasyon Bürosu başkanı Salih Muhtar tarafından yönetildiği sanılıyor. 
     İzzet İbrahim, ABD'nin en çok aranan 55 Iraklı listesinde 6. sırada bulunuyordu ve başına 10 milyon dolar ödül konmuştu. 
     
</TEXT>
</DOC>
