<DOC>
<DOCNO> 362147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur06.html </URL>
<DATE> 2005/07/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Karısıyla birlikte yatakta yakaladığı adamı bıçaklayarak öldürdü 
</HEADLINE>
<TEXT>

     Turhan ARSLANOĞLU DHA 

      KARTAL'da, yatak odasında karısıyla birlikte yakaladığı Ahmet Öztürk'ü 5 yerinden bıçaklayarak öldüren Soner Öztürk, tutuklanarak cezaevine konuldu. 
     Olay, bu sabaha karşı saat 03.00 sıralarında Gümüşpınar Mahallesi Sarmaşık Sokak Denizciler Sitesi A Blok 1 numarada meydana geldi. İddialara göre olay şöyle gelişti 37 yaşındaki Ahmet Öztürk, 22 yaşındaki Şerife Öztürk'ün Denizciler Sitesi A Blok 1 numaradaki evine gitti. Öztürk, evin kapısının önünde, Şerife Öztürk'ü telefonla arayarak kapıyı açmasını istedi. Kapıyı açan Şerife Öztürk, eve dönmesinden korktuğu eşi Soner Öztürk'ü arayarak nerede olduğunu sordu. Bir televizyon fabrikasında çalışan 25 yaşındaki Soner Öztürk ise, eşine çay molası verdiklerini söyledi, ancak eşinin durumundan şüphelendi. Hemen eve gelen Öztürk, mahalleden tanıdığı ve karısının daha önce arkadaşlık yaptıkları iddia edilen Ahmet Öztürk'ü karısıyla birlikte yatak odasında yakaladı. Kapıyı kilitleyen öfkeli adam, kadının yakınlarını çağırarak olayı anlattı. Linç edilmekten korkarak kaçmaya çalışan Ahmet Öztürk, Soner Öztürk tarafından 5 yerinden bıçaklandı. Ağır yaralanan Ahmet Öztürk, olay yerinde hayatını kaybetti. Cinayetten sonra polise teslim olan Soner Öztürk namusunu temizlediğini söyledi. İfadesi alınmak üzere Yakacık Polis Merkezi'ne götürülen Şerife Öztürk ise, önceden tanıştığı Ahmet Öztürk'ün konuşmak için eve geldiğini ileri sürdü. 
     Soner Öztürk, çıkarıldığı Kartal Adliyesi'nde tutuklanarak Kartal Cezaevi'ne gönderilirken, Şerife Öztürk ise tutuksuz yargılanmak üzere serbest bırakıldı. 
     
</TEXT>
</DOC>
