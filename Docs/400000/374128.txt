<DOC>
<DOCNO> 374128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo17.html </URL>
<DATE> 2005/08/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Formula G yarışları start aldı 
</HEADLINE>
<TEXT>

     TÜBİTAK Bilim ve Teknik Dergisi tarafından Türkiye’de ilk kez düzenlenen Formula-G Güneş Arabaları Yarışı start aldı. 
     Yarışa katılan araçların İstanbul Park Pisti’ndeki yerlerini almasından sonra bir konuşma yapan Sanayi ve Ticaret Bakanı Ali Coşkun, geçen asırda sıcak ve soğuk savaşlarla oluşan dengelerin, bu asırda yerini teknoloji öncülüğünde teknolojik ve ekonomik güç dengelerine terk ettiğini söyledi. 
     Küreselleşme sürecinin hızla devam ettiğini dile getiren Coşkun, ülkeler arasında gümrük duvarlarının ve ekonomik sınırların kalkmakta olduğunu, sadece siyasi ve coğrafi sınırların kaldığını bildirdi. 
     Coşkun, "Böyle bir gelişme ortamında hayatta kalmanın tek şartı rekabet gücü yüksek ülke olmaktır. Bunu sağlayacak olan da teknolojidir" diye konuştu. 
     18 üniversite ile teknoloji geliştirme bölgeleri kurduklarını ve 
     TÜBİTAK’ın destekleriyle proje bazında bunları desteklediklerini anlatan Coşkun, AB’nin, 2010 yılına kadar bütün üye ülkelerinde GSMH’ın yüzde 3’ünü Ar-Ge çalışmalarına ve teknolojik gelişmeye ayırma durumunda olduğunu kaydetti. 
     Türkiye’de ise 2002 yılı itibariyle bu rakamın yüzde 0.64 seviyesinde olduğunu bildiren Coşkun, TÜBİTAK’la el ele vererek bu rakamı 2007 yılı sonuna kadar yüzde 1.5-2’lere çıkarmayı hedeflediklerini ve Avrupa’nın seviyesine yetişmeye çalıştıklarını söyledi. 
     
     ALTERNATİF ENERJİNİN ÖNEMİ 
     Ali Coşkun, 2060 yıllarına doğru bilinen doğalgaz ve petrol kaynaklarının tükeneceğine dikkati çekerek, bu nedenle alternatif enerjinin fevkalade önem taşıdığını kaydetti. Coşkun, "Bu nedenle bugünkü güneş enerjisiyle çalışan otomobil yarışları, alternatif enerjinin geliştirilmesi bakımından da fevkalade önem taşıyor" dedi. 
     Coşkun, bugünkü yarışların 30 Ağustos Zafer Bayramı kutlamalarına rastlamasının da ayrı bir önemi olduğunu vurgulayarak, Atatürk’ün "Askeri zaferler iktisadi zaferlerle bütünleşmelidir" sözünü anımsattı. 
     TÜBİTAK Başkan Vekili Prof. Dr. Nükhet Yetiş de, artık geleceğin bilim ve teknoloji demek olduğuna dikkati çekti. Yetiş, genç bilim insanları tarafından yapılan güneş enerjisiyle çalışan otomobillerin yarışmasının Türkiye’de bir ilk olduğunu bildirdi. 
     
     ARAÇLAR START ALDI 
     Konuşmaların ardından, Maltepe Özel Coşkun Fen Lisesi’nin "Ayçiçeği" güneş arabası ile pistte bir gösteri yapıldı. 
     Bilim ve Teknik Dergisi Yazı İşleri Müdürü Raşit Gürdilek, bu aracın sürücüsü lise 2. sınıf öğrencisi 15 yaşındaki Merve Akdeniz’e özel şov ödülünü verdi. Ardından 1’i lise, 15’i de üniversite takımlarından oluşan 16 takım start aldı. 
     Startta sıralama turlarında birinci olan Ankara Üniversitesi "Hitit Güneşi" takımının "Günebakan" adlı aracı, ilk sırada çıkış yaptı. 
     Güneş enerjisini geniş kitlelere tanıtmak ve ülke gençliğine bilgiyi ürüne dönüştürme alışkanlığı kazandırmayı amaçlayan yarış, 8 turu kapsıyor. 
     Yarışmaya katılan okullar ve araçlarının isimleri şöyle 
     "İnönü Üniversitesi BUG , S. Demirel Üniversitesi SolarSonic , Kocaeli Üniversitesi 1 Körfez Yıldızı , Kocaeli Üniversitesi 2 
     Gayret , Sabancı Üniversitesi Energy-1 , Dokuz Eylül Üniversitesi Erke , Yeditepe Üniversitesi Turkuaz-7TP , Yıldız Teknik Üniversitesi Barracuda , Ankara Üniversitesi Günebakan , Atılım Üniversitesi Hasat , İzmir Amerikan Lisesi ACI , ODTÜ Robot Topluluğu MES-e , Orta Doğu Teknik Üniversitesi Soularcar , İstanbul Teknik Üniversitesi ARIba , Sakarya Üniversitesi Sakarya ve Gazi Üniversitesi Günsonic ." Bu arada, Sanayi ve Ticaret Bakanı Coşkun, yarışları kuledeki VIP’ten izliyor. 
     
</TEXT>
</DOC>
