<DOC>
<DOCNO> 391183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sontur24.html </URL>
<DATE> 2005/10/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
THY Ciddi fiyat rekabetine giriyoruz 
</HEADLINE>
<TEXT>

     Türk Hava Yolları’nın THY , yarından itibaren iç hat seferlerinde başlatacağı yeni bir uygulama ile yolcularına farklı fiyat alternatifleri sunacağı bildirildi. 
     THY’den yapılan yazılı açıklamada, yeni uygulamada, iç hat bilet fiyatlarının "Dinamik Gelir Yönetimi" esasına göre belirleneceği ve yolcuların farklı fiyat seçenekleriyle seyahat edebilecekleri belirtildi. 
     THY’nin "karayolu taşımacılığından vazgeçerek uçakla seyahat etmek isteyen kitlenin talebine duyarsız kalmadığı" belirtilen açıklamada, yeni modelde, biletin erken alınması, gidiş-dönüş tarihleri, kalkış saatleri ve yoğun ya da düşük sezon parametrelerin bilet fiyatlarının oluşumunda etkili olacağı kaydedildi. 
     Bazı dönemlerde promosyon fiyatlarıyla seyahat etme imkanlarının da sağlanacağı bildirilen açıklamada, THY Genel Müdürü Temel Kotil’in, yeni uygulamaya ilişkin şu görüşlerine yer verildi 
     "Türk Hava Yolları, değişim yılı olarak ilan ettiği 2006’da iç hat bilet fiyatlarında da yeni bir anlayış getiriyor. Ticari büyüme hedefine uygun olarak, serbest piyasa ekonomisinin şartları gereği ciddi fiyat rekabetine giriyoruz. Amacımız hava taşımacılığının payını ciddi oranda artırmak. 
     ’Uçmayan kimse kalmasın’ sloganıyla, büyüyen kitlenin beklentilerine cevap vermeye çalışıyoruz. Bunu yaparken de maliyetlerimizin gerektirdiği fiyatları belirledik. Fiyatlarımızdaki alt sınırı 69 YTL’de tutarak şirketleri zarara sokacak rekabetin de önüne geçmeye çalıştık. Dış hatlarda başarıyla uyguladığımız Dinamik Gelir Yönetimi, iç hatlarda da THY gelirlerinde ciddi oranda artış sağlayacaktır." 
     
</TEXT>
</DOC>
