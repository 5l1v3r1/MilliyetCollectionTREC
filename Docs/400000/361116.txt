<DOC>
<DOCNO> 361116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo40.html </URL>
<DATE> 2005/07/14/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Del Bosque Türkiye'de aldığım tecrübeyle daha iyi teknik direktörüm 
</HEADLINE>
<TEXT>

     Şenhan Bolelli AA 

Beşiktaş'ın eski teknik direktörü Vicente Del Bosque, Türkiye'de aldığı tecrübeyle daha iyi bir teknik direktör olduğunu söyledi. 
     Metro gazetesine demeç veren Del Bosque, ''Türkiye'de çalışma kararını aldığım için çok memnunum. Şu anda Türkiye'ye gitmeden önceki halimden daha iyi bir teknik direktör olduğuma inanıyorum. Türkiye beni zenginleştirdi'' dedi. 
     Türkiye'de maçların çok zorlu geçtiğini ve Beşiktaş'ta çok büyük bir baskı olduğunu savunan İspanyol teknik adam, Real Madrid'te görev yaptığı esnada yaşadığı gerilimden daha fazlasını İstanbul'da yaşadığını belirtti. 
     Beşiktaş'tan sonra Katar, Suudi Arabistan, Meksika ve Rusya'daki bazı kulüplerden teklifler aldığını, ama bunları kabul etmediğini ifade eden Del Bosque, İspanya'dan cazip bir teklif gelmediği sürece teknik direktörlük yapmayacağını kaydetti. 
     
</TEXT>
</DOC>
