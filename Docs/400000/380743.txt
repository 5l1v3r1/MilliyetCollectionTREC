<DOC>
<DOCNO> 380743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/siyaset/axsiy01.html </URL>
<DATE> 2005/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni partide AB ayarı 
</HEADLINE>
<TEXT>


Celal Doğan ile eski DEP'liler, kurmak istedikleri yeni partinin programında büyük ölçüde uzlaştı. Program ve tüzük AB ilkelerine, "bayrak ve toprak birliği"ne dayanıyor 

EZELHAN ÜSTÜNKAYA, NAMIK DURUKAN Ankara 


Eski Gaziantep Büyükşehir Belediye Başkanı Celal Doğan ile Demokratik Toplum Hareketi DTH çatısı altında siyasi çalışmalarını sürdüren eski DEP'liler, yeni parti görüşmeleri kapsamında, program üzerinde büyük ölçüde uzlaşma sağladı. 
Partinin programı, "AB'nin insan hakları, demokrasi ve hukuk devleti ilkeleri" temelinde şekillenecek ve tüzükte parti içi demokrasiyi sağlama ve lider sultasını sona erdirmeye yönelik hükümlere yer verilecek. Eski DEP Genel Başkanı ve DTH üyesi Feridun Yazar da görüşmelerde olumlu ilerlemeler sağlandığını, ancak sağlıklı bir temel oluşturulması için acele edilmediğini söyledi. Yazar, Doğan'ın yeni partinin, "hukuk, bayrak ve toprak birliğini sağlayacağı" düşüncesine katıldıklarını belirterek, "Partimizin tabanının Türkiye'yi bölme gibi bir düşüncesi söz konusu değil. Hiç kimsenin Türkiye'den ayrılma ve Türkiye topraklarını bölme diye bir siyaseti olamaz" dedi. 
Doğan, kasım sonunda kurulması öngörülen yeni partinin tüzük hükümleriyle ilgili şu bilgileri verdi 
Genel başkan, kurultayda delegelerce değil, il örgütlerinde kurulacak sandıklarda üyelerin kullandığı oylara göre seçilecek. Genel başkan, önceki seçime göre tek oy bile kaybetse derhal istifa edecek."Türkiye partisi" sloganıyla yola çıkacak yeni partide, kadın ve gençlere siyasetin yolunun açılması için yüzde 33 kota uygulanacak. Genel başkan ve parti yöneticileri, her yıl mal beyanında bulunacak.Partiye üye olmak ve üyelikten çıkarılmak zorlaştırılacak. 

Ordu siyaseti 
Görüşmelerde, "Herkes kimliğine göre yaşama hakkına sahiptir" ilkesi ve Kürt ve Alevi sorunun da "ötelenmemesi" gerektiği vurgulandı. Görüşmelerde ordu üzerinden siyaset yapılmaması gerektiği vurgusuyla okullarda türban sorunu konusunda, "İlköğretim 12 yıla çıkarılmalı, bu sürede türban yasağı korunmalı, ancak üniversite öğrencisinin başını açma - kapama hakkına dokunulmamalı" görüşü dile getirildi. 


</TEXT>
</DOC>
