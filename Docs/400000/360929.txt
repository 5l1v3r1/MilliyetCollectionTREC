<DOC>
<DOCNO> 360929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/yasam/axyas01.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
24 saat yıkım nöbeti 
</HEADLINE>
<TEXT>


Küçükçekmece'de tahliye tebligatı alan Bayramtepeliler, yollara Filistin benzeri barikatlar kurdu. Yıkım korkusuyla halk, bu yasadışı eylemde barikatları taşlı - sapanlı çocuklara emanet etti 

Şenol Demirci 

Küçükçekmece Belediyesi İmar Müdürlüğü, Bayramtepe, Tunca Caddesi'ndeki 48 gecekonduya tahliye tebligatı gönderince, bölge halkı ayaklandı. 
Vatandaşlar, her an gelmesini bekledikleri yıkım ekiplerine karşı, ilk olarak, çöp konteyneri, hurda otomobiller, taş ve tahta gibi buldukları eşyalarla yola barikat kurdular. 
Gecekonducular ayrıca, tahliyeye gelecek ekibi ve polis müdahalesini püskürtmek amacıyla, yasadışı barikatlara bol miktarda taş yığdılar. Bu barikatlara destek olma görevi de, mahallenin gençlerine düştü. Onlar da elde sapanlarla, barikatlarda gün boyu nöbet tutmaya başladılar. 

'Sokağa atmayacağız' 
"Bize sosyal konut vereceklermiş. Alibeyköy'de olduğu gibi bizi de ödeyemeyeceğimiz borçların altına sokup evsiz - yurtsuz bırakacaklar" diyerek tahliye kararına tepki gösteren gecekondu sakinleri, 1986 yılında çıkan imar affı sırasında para ödemelerine rağmen, tapu alamadıklarını da ileri sürdüler. 
Belediye'den yapılan açıklamada ise, gecekonducuların kışkırtıldığı, mahalleyle ilgili herhangi bir yıkım kararı olmadığı bildirildi. Açıklamada, özetle şöyle denildi 
"Bu bölge Küçükçekmece Kentsel Dönüşüm Projesi kapsamında. Kendilerine yasal zorunluluk olarak yalnızca tahliye kararı gönderilmiştir. Burada bir proje uygulanacak, kimse sokağa atılmayacak. Dileyene kira yardımı yaptığımız gibi, sorunu barışçı bir şekilde çözme taraftarıyız." 



</TEXT>
</DOC>
