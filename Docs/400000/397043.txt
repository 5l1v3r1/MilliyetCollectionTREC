<DOC>
<DOCNO> 397043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy12.html </URL>
<DATE> 2005/11/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Üniversite öğrenim kredileri 120 YTL'ye çıkartılacak 
</HEADLINE>
<TEXT>

     Milli Eğitim Bakanı Hüseyin Çelik, üniversite öğrencilerine verilen öğrenim kredisi miktarının, 2006'dan itibaren aylık 110 YTL'den 120 YTL'ye çıkarılmasının planlandığını bildirdi. 
     Çelik, TBMM Plan ve Bütçe Komisyonu'nda bakanlığının 2006 bütçesinin sunumunda, çalışmalarına ilişkin bilgi verdi. 
     Öğrencilere verilen burslar ve krediler hakkında bilgi veren Çelik, 2004-2005 eğitim-öğretim döneminde 98 bin 110 öğrencinin, öğrenim bursundan 7 bin 31 öğrencinin, öğrenim kredisinden 476 bin 791 öğrencinin de katkı kredisinden yararlandığını anlattı. 
     Çelik, üniversite öğrencilerine verilen öğrenim kredisi miktarlarının halen aylık 110 YTL olduğunu, bu miktarın 2006 yılından itibaren 120 YTL'ye yükseltilmesinin planlandığını bildirdi. 
     
     ''ENDİŞEYE MAHAL YOK'' 
     ''Bursların yandaşlarına dağıtılacağı'' şeklinde endişeler olduğunu belirten Çelik, burs verilecek öğrencilerin üniversiteler tarafından tespit edildiğini, ödemenin Bakanlık tarafından yapıldığını söyledi. 
     Önceki yıllarda 5 yıllık fakültelerdeki toplam 19 bin öğrenciye kredi verildiğine dikkati çeken Çelik, sadece birinci sınıftaki 25 bin öğrenciye burs vermeye başladıklarını, ''herhangi bir endişeye mahal bulunmadığını'' ifade etti. Çelik, 1 Temmuz 2006 itibariyle bursluluktan yararlanan öğrenci sayısının 150 bin olacağını bildirdi. 
     
     ''KREDİLERDEN 150 TRİLYON LİRA HEDEFLİYORUZ'' 
     Öğrencilere verilen kredilerin karşılıksız olmadığını vurgulayan Bakan Çelik, öğrencilik hayatından sonra bir işe girmesi halinde, geri alınması şartı bulunduğunu kaydetti. 
     Öğrencilerin kredi borçlarına değinen Çelik, 1962'den 2003 yılına kadar öğrencilere ödenen kredilerden sadece 27.3 trilyon liranın geri dönüşümünün sağlandığını, bu tarihten itibaren de Kasım ayına kadar 121 trilyon lira tahsil edildiğini söyledi. 
     Ödemedikleri kredi borçlarından dolayı haciz işlemi başlatılanların öğrenci olmadığını vurgulayan Çelik, şunları söyledi 
     ''Bunlar şimdi işadamı olmuş kişiler. Bunlara öğrenci muamelesi yapılmıyor. Öğrenciyken aldıkları kredilerin geri ödenmesi isteniyor. Yeni öğrencilere kredi verebilmemiz için eskiden ödenen kredilerin tahsil edilmesi gerekir. Bu parayı onun için geri alıyoruz. Bu yıl sonuna kadar 150 trilyon lira tahsil etmeyi hedefliyoruz.'' 
     
     ''İSTATİSTİKLER YANILTIYOR'' 
     Çağ nüfusuna ilişkin Devlet İstatistik Enstitüsü DİE ile Devlet Planlama Teşkilatı'nın DPT istatistiklerinde çelişki olduğunu ifade eden Çelik, il, ilçe ve beldelerdeki çağ nüfusu ile ülke genelindeki nüfusun sayılarının farklı olduğunu bildirdi. 
     Nüfus sayımlarında, büyük şehirlerde oturan birçok kişinin nüfusa kayıtlı olduğu yerleşim yerlerinde ikamet ediyormuş gibi gösterildiğine dikkati çeken Hüseyin Çelik, ''Bu durum, ülkemizin bir gerçeğidir. İstatistik veriler yanılgıya neden oluyor. Okullaşma konusunda istatistik rakamlardan yeterince faydalanılmıyor'' dedi. 
     Yüzde 11 seviyesindeki okullaşma oranının Kasım 2005 itibariyle yüzde 20'ye çıkarılarak yüzde 90 başarı sağlandığını kaydeden Çelik, ''Haydi Kızlar Okula Kampanyası'' kapsamında 160 bin kız çocuğunun okullaştırıldığını bildirdi. 
     Bakan Çelik, Özellikle kırsal kesimdeki öğrencilerin faydalanması için yatılı ve pansiyonlu okulların dışında son 3 yılda 120 yurt yaptıklarını belirterek, ortaöğretim yurtlarındaki yatak kapasitesinin 14 bin artırıldığını söyledi. 
     Birleştirilmiş sınıf nedeniyle atıl durumdaki okullardan 3 binini yeniden eğitim ve öğretime açtıklarını bildiren Çelik, öğrenci azlığı nedeniyle kapalı okullara anasınıfı ilave edilerek yeniden açılması için çalışma başlattıklarına söyledi. 
     
</TEXT>
</DOC>
