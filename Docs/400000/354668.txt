<DOC>
<DOCNO> 354668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/yazar/uras.html </URL>
<DATE> 2005/06/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hazır giyimciler yıl sonu için umutlu 
</HEADLINE>
<TEXT>


Türkiye Giyim Sanayicileri Derneği'nin TGSD hanım başkanı Aynur Bektaş, "Hocam, hep kötü haber verecek değiliz ya... İyi haber var... Avrupa Birliği AB ülkelerindeki alıcı firmalar yıl sonu için sipariş kuyruğuna girecekler. İhracata dönük üretim yapan sanayicilerimiz çok umutlu" dedi. 
"Hani Çin rekabeti nedeniyle fabrikalar kapanıyordu " diye sual eyledim... "Yok.. Yok..." dedi, "Çin rekabeti nedeniyle tekstil ve giyim sanayimiz kapanmaz. Sarsılır, ama kendini toparlar. Bu sanayi kolu daha en az 10 yıl Türk ekonomisinin dinamiği olacak." 
Sonra da iyi haberi verdi. 
Sadece Türk tekstil ve giyim sanayicileri Çin'in rekabetinden rahatsız değil. AB tekstil ve giyim sanayicileri de Çin mallarının beklenmeyen şekilde dünya pazarına akmasından şik yetçi. 
Bütün mesele, dünya üreticilerinin ve pazarlarının hazırlıksız yakalanması. Kimse Çin'in rekabeti karşısında pes etmeye niyetli değil. Pes etmeyecekler ama Çin rekabetine karşı dayanabilmek, için "zaman kazanmak" istiyorlar. 
Toparlanıncaya kadar Çin mallarının pazarı ele geçirmesini, pazardan silinmeyi önlemeye çalışıyorlar. 
İşte bu arayış nedeniyle AB yetkilileri uzun süredir formül üretme arayışında. 

Çin malına sınır geldi 
Sonunda, AB yetkilileri, Çin hükümeti temsilcileri ile 10 Haziran'da bir anlaşmaya varmış. 
Bu anlaşmaya göre, 10 ürün çeşidinde Çin'in AB'ye yaptığı ihracat 2007 yılı sonuna kadar yüzde 8.0 ile yüzde 12.5 oranlarında sınırlandırılacak. 
Basitleştirerek anlatayım. AB ülkelerine 2004 yılında Çin 100 milyon adet örme gömlek, tişört, fanila, atlet, kaşkorse ihraç etmiş. Bu ürün çeşidi için Çin'e her yıl ihracatını yüzde 8 oranında artırma sınırı verilmiş. 2005 yılında Çin tarafından AB ülkelerine bu ürünlerden en fazla 108 milyon adet gönderilebilecek. Bu uygulama her yıl belirlenen sınır belli oranda artırılarak 2007 yılına kadar devam edecek. 
Bu tür sınır getirilen 10 tekstil ve giyim ürünü, bizim Türk sanayicilerin AB ülkelerine ihraç ettiği ürünlerle aynı ürünler. 

AB alıcıları kuyrukta 
İşte bu, bizim tekstil ve giyim sanayicilerimize fırsat kapısı açıyor. 
AB ülkelerinin alıcıları bizim en büyük müşterilerimiz. Bugüne kadar bizden mal alanlar bizi bırakıp Çin ile bağlantı yapmıştı. Çin onlara istediği kadar mal satıyor, pazarı mal ile boğuyordu. 
Halbuki bundan sonra Çin'den alabilecekleri mal miktarı sınırlandırılmış durumda. 
Örneğin, AB ülkesi ithalatçıları bu yıl Çin'den 108 milyon adet gömlek, fanila alabilecek. Bugüne kadar sınırlama olmadığından Çin'den örneğin, 90 milyon adet ithalat yapmışlardı. Sınır yıl sonundan önce dolarsa, yıl sonuna kadar mal alamayacaklar... İşte bunu gören AB ülkelerindeki alıcılar tekrar bizim tekstil ve giyim sanayicilerinin kapılarını çalıp, sipariş için kuyruğa girmiş. 
Bizim tekstil ve giyim sanayicilerimiz bu durumdan pek memnun imiş. Bizde dettendir, "Memnuniyeti kimse söylemez, şik yet olunca ortalığı ayağa kaldırırlar". 
Tekstil ve giyim sanayii bizim ekonomimiz için önemli bir sektör. Bu sektörde her iyi gelişme çok kişiye iyilik getirir. Sayın okuyucularıma duyurmak isterim. 



</TEXT>
</DOC>
