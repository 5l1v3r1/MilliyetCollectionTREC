<DOC>
<DOCNO> 386373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko41.html </URL>
<DATE> 2005/10/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
FIAT Türkiye'deki payımız yüzde 0.5 oranında yükseldi 
</HEADLINE>
<TEXT>

     Lütfullah Göktaş AA 

İtalya'nın otomotiv devi FIAT, otomotiv satışlarındaki pazar payı bağlamında, Eylül 2005'te bir önceki yılın aynı dönemine oranla, Avrupa piyasasındaki düşüşün yeni ürünlerin beklenmesinden kaynaklandığını, Türkiye'deki satışlarında ise yüzde 0.5 oranında bir büyüme kaydedildiğini açıkladı. 
     Avrupa Otomobil Üreticileri Derneği'nin ACEA geçen aya ilişkin yayımlamış olduğu istatistiki veriler, bugün İtalya'daki FIAT'ın Torino'daki merkezinden yapılan yazılı bir açıklamayla yorumlandı. 
     Açıklamaya göre, FIAT'ın Avrupa piyasasındaki satış pastasında geçtiğimiz ay itibarıyla yüzde 0.9 oranında bir düşüş yaşanması, ''tüketicilerin Fransa, Almanya ve İspanya'da geçtiğimiz hafta piyasaya sürülen Alfa 159'u, ayrıca yine aynı ülkelerde bu ayın ikinci yarısında piyasaya sürülecek olan Grande Punto'yu beklemiş olmalarından kaynaklandı.'' FIAT yetkilileri, Brezilya ve Türkiye'deki pazar paylarında ise eylül ayı itibarıyla bir yükselme kaydedildiğine işaretle, ''Yüzde 28'lik bir payla FIAT'ın lider konumda olduğu Brezilya'da Eylül 2004'e oranla yüzde 0.7'lik bir artış yaşanmıştır. Türkiye'de ise yüzde 0.5'lik bir büyüme kaydedilerek, pazar payımız yüzde 14.8 olarak gerçekleşmiştir'' dediler. 
     Açıklamada, Avrupa Piyasası'nda iki yıldan beridir pazarlanmakta olan Fiat Panda'nın A segmentinde en çok satan otomobil olmaya devam ettiğine Fiat Punto, Fiat 600, Fiat Doblo, Fiat Idea ve Lancia Musa modellerinin de kendi segmentlerinde ilk on sırada yer aldıklarına da değinildi. 
     
</TEXT>
</DOC>
