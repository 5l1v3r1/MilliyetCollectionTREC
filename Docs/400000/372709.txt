<DOC>
<DOCNO> 372709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/civaoglu.html </URL>
<DATE> 2005/08/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Palet ve tuval 
</HEADLINE>
<TEXT>


Palet üzerinde bazı renkler çiğ ve iticidir. 
Ama... Tuvalde başka renklerle birlikte resim oluştuğunda, hiç de öyle değil... 
2005 yazı Türkiye'sinde bazı itici renkler, oluşabilecek AB resmi üzerinde varsayılarak yorumlanmalı. 
Başbakan Erdoğan'ın duyarlı konularda ayrı ayrı söylemleri, tıpkı palet üzerinde rahatsızlık veren renkler gibi yorumlandığında, kuşkular ve kaygılar gündeme taşınıyor. 
Ancak... 
Söylemlerin tümü bir bütün halinde yorumlanırsa, AB tuvalinde "Türkiye'nin yazgısını değiştirebilecek" desenlerin çizildiği sezilebilir. 
Elbette fırçayı tutan ellerin ustalığını ve ortaya çıkacak deseni ayrıca tartışacağız. 
.................... 
Örneğin... 
En bilineni ile başlayayım "AB ile Kıbrıs'ı da kapsayan Gümrük Birliği Protokolü'nün imzalanması..." 
İmza atılmadan, 3 Ekim'de müzakerelerin başlayabileceğini ummak "hayal" olurdu. 
Bu haliyle bile yetersiz. 
Avrupa Pazarlık Divanı'nın "limanların da Gümrük Birliği kapsamına girdiği" yolunda karar var. 
Güney Kıbrıs gemilerinin Türkiye limanlarına girmesi, bu yargı kararına rağmen nasıl Gümrük Birliği Protokolü'nün istisnası olarak kalabilir 
Başbakan Erdoğan'ın Diyarbakır gezisi, "Kürt sorunu" ve "çözümün daha çok demokrasi olduğu" yolundaki söylemleri, Türk ve Kürt aydın grupları ile diyaloğu da, 3 Ekim öncesi Türkiye'nin vitrinine koyması gereken görüntülerdi. 
Belki üslupta ince ayarlar yapılabilirdi ama Brüksel'den yansıyan yorumlar gene de iyi bir etkinin oluştuğu yolunda. 
Ayrıca... Hadise, sadece "vitrin süslemesi" ya da "3 Ekim öncesi teftiş cilası" sanılmamalı. 
Türkiye, güvenlik güçleriyle, silahlı terörün üzerine giderken demokrasi çıtasını da Avrupa standartlarına yükseltecektir. 
Öte yandan... 
Başbakan Erdoğan, daha önce Hükümet Sözcüsü Çiçek'in bile -neredeyse- "vatan hainliği" ile suçladığı Ermeni dosyası için konferans toplansın işareti verdi. Bu da gene 3 Ekim öncesinin arazi düzenlemesidir. 
AB'ye tam üyelik sürecinde Ermeni sorununun geride bırakılması -görünmez mürekkeple yazılmış olsa da- bir zorunluluk. 
O amaçla Azerbaycan ve Karadağ için "derin görüşmeler" sürerken, öte yandan da Boğaziçi Üniversitesi Konferansı gibi dikkat çekici etkinlikler önemli. 
.................... 
Bunlar ateşteki kestanelerdir. Uzanan elleri yakar ama onları ateşten almayan yönetimlerle de AB kapıları açılmaz. 
Cesaret ve risk yönetimi gerekli. 
Bunun son ve başarılı örneği, KKTC'de BM önerisi için yapılan referandumdur. 
Referandum sonuçlarıyla, Helsinki'de Denktaş'ın, inanılmaz tutuculuğu yüzünden ıskalanan tarihi şansı, -belki de- yeniden yakalayabilme olasılığına uzanmıştır. 
..................... 
Bu son adımlarla da, bir rüzg r yakalanmış olabilir. 
3 Ekim'de -herhalde- Türkiye ile tam üyelik görüşmelerinin başlaması için yeşil ışık yanacak ama Türkiye'yi, rahat yürünecek dikensiz bir gül bahçesi bekliyor sanılmasın. 
3 Ekim çerçeve belgesinde çok ağır koşulların yer alacağı söylenebilir. 
Kıbrıs, Ermeni, Kürt dosyaları için şimdi tepki gösterilen adımları ve söylemleri çok aşan istekler dayatılacaktır. 
Türkiye'nin sinir sistemi zorlu bir test geçirecektir. 
Ayrıca... Bütün bunlara karşın "görüşmelerin ucunun açık olacağı, tam üyelikle sonuçlanmayabileceği, imtiyazlı ortaklık gibi alternatif statü" kayıtlarının da çerçeve belgede yer alma olasılığı büyük. 
AB karşıtlarının tam da istedikleri satırlardır bunlar... 
Ama... Nehirler denize akar... 
Bu kural, Türkiye için de geçerlidir. Engelleyemezler. 
Öte yandan AB özgürlük ortamını, kendilerinin at oynatacakları alan sananlar da yanılıyorlar. 
3 Ekim'den sonra hiçbir şey eskisi gibi olmayacak. 
Ve en önemlisi... 
İrtica, ayrılıkçı odaklar, en fazla umut bağladıkları bu süreçten en çok zararlı çıkacak olanlardır. 
Göreceğiz... 



</TEXT>
</DOC>
