<DOC>
<DOCNO> 385366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/siyaset/asiy.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa öğrenci almak için kapımızı çalıyor' 
</HEADLINE>
<TEXT>


Avrupa'nın şimdiden master ve doktoralı öğrenci almak için kapımızı çaldığını söyleyen Prof. Soysal, "Avrupa yaşlandı. Araştırmacı işgücü açıkları gelecekte daha da artacak. Türkiye bu açığı kapatabilir" dedi 

SOHBET ODASI 
DERYA SAZAK 


DERYA SAZAK 3 Ekim'de AB ile müzakerelere başlama kararı alınırken bu tarihi dönemeçte Boğaziçi, Sabancı ve Bilgi üniversitelerince gerçekleştirilen 'Ermeni Konferansı' ile demokratikleşme adına önemli bir eşikten geçildi. Bir devlet üniversitesinin, Türkiye'nin resmi tezlerinin sorgulanacağı, 'soykırım'ın tartışılacağı bir konferansa ev sahipliği yapacak olması hayli tepki görmüştü. Bilimsellik ve özerklik adına cesur bir adım attınız. Tabuları yıktınız. 
AYŞE SOYSAL Ben öyle bakmıyorum, Boğaziçi Üniversitesi'nde geçmişte de Ermeni konusunda toplantılar olmuştur. Bilimsellik de çok yüklü bir kelime, belki çok kullanıldığı için anlamı bulanıklaştı. 
Bir üniversite ortamında akademisyenlerce bir toplantı düzenlendiği zaman, o zaten bilimsel bir toplantıdır. Bizim için bilimsellik orada başlar ve biter. Hiçbir konferansta görüşlere rektörlük bakıp, eleyip "bunlar bilimseldir" demez. Konferans, Ermenilerle ilgili olmayıp, edebi bir akım üzerine olsa oradaki katılımcıların bir kısmı çıkıp bu tartışmanın edebi yönünü sorgulayabilir. Tarihteki bir olaya ilişkin farklı görüşlerin savunulmasını da doğal karşılamak gerekiyor. 
Gösterilen tepkilere ilk anda üzülmüştüm, konferansta ne tartışılacağını herkes sanki çok iyi biliyordu, bu şekilde bakılmaması gerekiyordu. Toplantının sonu beklenmeliydi. 

Ermeni meselesi tabu değil 
Mayıstaki toplantı ertelendiğinde Meclis'te neredeyse 'ihanetle' suçlandınız. Ankara'dan baskı gördünüz mü 
Baskı değil eleştiri vardı. Bana hep şu soruldu Niye Boğaziçi Çünkü bu konferansı yapmak isteyenler Boğaziçi Üniversitesi'nden. Tarih bölümü istedi. Burası özgür bir üniversite. Dışa açık. Hocalar da kendilerini özgür hissediyorlar. Ufku açık insanlar. Kendi yaptıkları bir araştırmaya ya da bildiriye önceden bir sınırlama getirmiyorlar. Üniversite yönetimi olarak bu konferansa farklı bir muamele yapmak istemedik. O yanlış olurdu, sansürcülük anlamına gelirdi. 
Duygusal bir toplumuz. Konferans yapıldı ve kıyamet kopmadı. Böyle olacağını biliyordum. Ama gösterilen bazı tepkileri yadırgadım. Devletin bazı denetim mekanizmaları var, bütçelerimizi Maliye'ye, akademik çalışmalarımızı YÖK'e gönderiyoruz. Bu etkinlik de, aynı değerlendirmenin içinde, o nedenle bir problem görmedik. 

Başbakan sert çıktı 
Bu tür konferanslarda YÖK'ün izni, onayı gerekiyor mu 
Hayır. Hiç det değildir. Senato'ya da sorulmaz. Üniversiteler bu tür organizasyonlara kendileri karar verir. Özerkliğin gereği budur. Siyasi telkine kapalıdır üniversiteler. Kaldı ki, YÖK'ün de bize bilgi versinler gibi beklentisi yoktur. Ermeni Konferansı'yla ilgili ilk tartışmada 'toplantının bilimsel olmadığı' konusunda bir açıklaması oldu. Konferans yapılmasın, demedi. 

Siyasi iktidar da ilk ertelemede fazla sesini çıkarmadı, Eylül toplantısına yargı müdahale edince Başbakan Erdoğan'ın tepkisi oldu, burada öne çıkan üniversite özgürlüğü savunusu muydu, yaklaşan 3 Ekim takvimi mi 
Başbakan baştan beri "Niye ertelediler, yapsalardı daha iyi olurdu" şeklinde tutum aldı. Yargı kararına da çok sert çıktı. 
Çalkantıdan rahatsız olanlar da çıkmıştır ama üniversite caiması görebildiğimiz kadarıyla Ermeni Konferansı'nı 'ahvali adiye'den saydı yani normal gördü bütün bu tartışmaları. Sonuçta konferansın yapılmış olması, içinde söylenenlerden daha önemli hale geldi. 

Hiç uykum kaçmadı 
Mahkemenin yürütmeyi durdurma kararındaki katılımcıların hangi ölçülerle çağrıldığına ilişkin sorgusu uyarınca toplantı yapılmasa üniversite özgürlüğü adına durum felaket olurdu. Bazı katılımcıların yargı tarafından 'veto' edildiği bir konferans ... 
Daha mahkeme devam ediyor. Yargı kararının sonucu henüz belli değil. Anayasal özgürlüklerin kullanılmasına aykırı bulduğumuz için mahkemeye itiraz ettik. Konferansın yapılmış olmasının da zaten bir ferahlık getirdiğini düşünüyorum. Yapılmasa, 'kördüğüm' olacaktı. 

O günlerde epey uykusuzluk çekmişsinizdir. Sıkıntılı birkaç gün geçirdiniz. 
Hayır, hiç uykum kaçmadı. Yaptığımız işle ve süreçle barışıktım. İnsanın ne zaman uykusu kaçar, rahatsızlık duyar, üzülür. Yanlış bir iş yaparsa ... Biz bu süreci arkadaşlarla paylaştık ve attığımız hiçbir adımdan vicdani rahatsızlık duymadık. Tabii ki ortamın yıpratıcı olduğu günler de yaşadık. Ama sonuçta konferansın yapılmış olması demokrasi ve özgürlükler adına Türkiye'nin yararına oldu. 

Özgür ve liberal 
Bu olayda bir '68 ruhu'ndan söz edebilir miyiz Gerçi Boğaziçi'nin, daha elit ve seçkinci bir imajı söz konusudur ama Sabancı Üniversitesi Rektörü Tosun Terzioğlu da eski ODTÜ'lü... BÜ açısından 'aykırı' sayılabilecek bir girişim değil miydi, Ermeni Konferansı toplamak 
Şöyle bakabiliriz. Bunun sağ ve sol eğilimli olmakla ilgisi yok. İşin özü liberallikte, toleransta, özgürlükte. Boğaziçi ruhunu da 'özgür ve liberal' diye tanımlayabiliriz. 
Boğaziçi Üniversitesi'nin bir çağrışımı daha var Öncülük. Boğaziçi rektörü olduğunuz zaman kişisel tercih, cesaretin dışında, o makamın gerektirdiği sorumlulukla aldığınız görevi salimen yerine getirmek durumundasınız. Bana güç veren şeylerden biri beni bu göreve getiren arkadaşlarım adına en iyisini, en doğruyu yapma duygusudur. 

Eğitim sistemleri bizimkinden zayıf 

3 Ekim öncesi bu konferansın yapılması siyasi iktidarı da rahatlattı. 
Olabilir ama bizim güdümüz o değildi. Öğretim üyelerimizden böyle bir istek gelmese biz idare olarak 'Ermeni Konferansı yapın' demezdik. Kendi doğamızdan geldi. 

Konferanstan sonra Başbakan arayıp teşekkür etti mi 
Hayır. 

Konferans yapılmasa ne olurdu 
Üniversite açısından bir mutsuzluk yaratırdı. Bu tür yasaklamaların getireceği örnekler gelecekte bir kabus senaryosu olurdu. Üniversite özerkliği büyük darbe alırdı. 

Peki bir katılımcı olarak, konferansa sunulan bildirileri dinledikten sonra, sizde "1915'te olanlar" konusunda nasıl bir yargı oluştu 
Konferansı izledikten sonra benim fikirlerim değişmedi. Üniversite ortamında mesleki olarak çok fazla düşünceye ekspoze olduğum için başkalarının düşüncelerinden artık çok zor etkileniyorum. Belki de yaşlandım Ben matematikçiyim, kendi düşüncemin tarihteki bir meseleye bilimsel katkısı olacağını düşünmüyorum, o nedenle söylemiyorum. 

Bologna süreci 
3 Ekim'in ardından AB müzakerelerinde 'tarama süreci' bilim, araştırma, eğitim ve kültür alanlarında olacak. Üniversiteler bu değişime ne kadar hazır Avrupa ile 'Bologna süreci' diye bilinen program çerçevesinde bir işbirliği şimdiden sürdürülüyor. 
Bologna süreci vs, bunlar AB uyum sürecinde üniversiteler açısından yeni zorluklar doğuracak ama bu Avrupa'ya göre bizim daha iyi sistem sahibi olmamızdan kaynaklanıyor. Boğaziçi olarak biz Amerikan eğitim sistemi üzerine kuruluyuz. ODTÜ, Bilkent de öyledir. Yeni kurulan devlet ve vakıf üniversitelerin birçoğunda geçerli sistem budur. Yani öğrencinin şekillendirilmesinde sadece dar bir mesleki alana tek bir disipline hapsedilmesi söz konusu değildir, başka bölümlerden ders almak mecburiyeti vardır. Avrupa'da çok çeşitli ekoller var ama kıta Avrupası'nda mesleki eğitim ağır basıyor. Biz bu farkı korumak istiyoruz. 

Fransa bizden sorunlu 
AB uyum sürecinde eğitim felsefemizin bu öğelerinden feragat etmeyeceğiz. Sistemi değiştirmeyeceğiz. Çünkü Avrupa eğitim sistemi birçok bakımdan bizimkinden daha zayıf. Bologna sürecine uyum sağlamakta AB'nin kendi içinde de sorunları var ve euro'ya geçişten daha fazla eğitimde zorlanıyor. Türkiye'deki diploma hiyerarşisi, Fransa'ya göre AB kriterlerine daha fazla uyumlu. Yüksek öğretim yapısında, lisans ve doktora programlarında Bologna sürecine dahil ülkelerden biriyiz. Fransa bizden daha çok sorunlu. 

YÖK, AB uyum kıstası değil 

Türkiye'de üniversite mezunu ve okullaşma oranı da tıpkı ekonomik göstergeler gibi iyileştirilmesi gereken bir ölçüt... 
Üniversite sayısı da az. 18-23 yaşları arasındaki üniversiteli genç nüfusun Türkiye'deki toplam nüfusa oranı düşük. Avrupa'da bu oran yüzde 35-40. Bizde yüzde 20'lerde. Böyle bir tartışma başlar ve yeni üniversiteler açılırsa biz buna taraftarız. Ancak eğitimin kalitesini de yükseltmek koşuluyla. Çünkü öğrenci başına düşen hoca sayısı çok az. Şu anda kaliteyi sorgulayacak durumda değiliz. 

YÖK kaldırılacak mı Milli Eğitim Bakanı'nın o yönde açıklamaları var. Bu tartışma nereye gider 
Avrupa sistemi içinde YÖK benzeri merkezi kurumlar var. YÖK'ün kalkacağını sanmıyorum. YÖK'ün olmadığı Amerikan sistemi. YÖK gibi bir kuruluşun varlığı ya da yokluğu kendi başına bir demokrasi ya da AB uyum kıstası değildir. Belki YÖK'ün işlevlerine bakmak gerekir. Avrupa'daki merkeziyetçi sistemde öğretim elemanlarının alımına üniversiteler kendi karar veriyor. 

Kültür değil, bütçe devrimi 

Üniversitelerin toplumun ilerlemesindeki, Türkiye'yi dönüştürmekteki öncü rolüne bakmak gerekebilir. Chirac'ın sözü var 'Türkiye kültür devrimine hazır olsun' diyor. 
Kültür devrimi akşamdan sabaha olmaz. Türkiye'de önce 'bütçe devrimi' yapmak gerekiyor. 
Eğitim ve araştırmaya ayrılan payları artırmalıyız. Bologna süreciyle Avrupa üniversiteleri arasında değişim programları başladı. Üniversitelerden öğrenciler geliyor, bizden oraya gidiyor. Kültürel birlikteliğe doğru adımlar atılıyor. Akademik faydadan çok, kültür kaynaşması söz konusu. Boğaziçi'nde bir Avrupa Çalışmaları Merkezi var. 15 gün önce Avrupa Komisyonu tarafından bir mükemmellik merkezi seçildi ve bir Jean Monet merkezi olarak faaliyetinin 5 yıl daha devam etmesi için destek sağlandı. 
Avrupa şimdiden master ve doktoralı öğrenci almak için kapımızı çalıyor. Gelecekte bu artacak. Avrupa yaşlandı. Araştırmacı işgücü açıkları gelecekte daha da artacak. Türkiye AB'nin bu açığını kapatabilir. Üniversite mezunu gençlerimiz için Türkiye'nin Avrupa yolculuğu yeni bir şans, fırsattır. 

Sahici palamut yemeyeceksek 

Sokaktaki insanın yaşamı nasıl değişecek 
Benim bir balıkçım var, palamut almaya gittim, takoz kesip ayıklıyor, dedi ki, "Abla sen bunları şimdi afiyetle ye, AB'ye girince bunlar poşete girecek, böyle palamutu zor bulursun " Bilmiyorum pastorize edilmiş palamut neye benzeyecek ama bana hiç cazip gelmedi. Avrupa'ya girmemek konusunda en ikna edici sözü o balıkçı söyledi. Sahici palamut yiyemeyeceksem Avrupa'ya girmek istemiyorum 

Kokoreçten de vazgeçmeyiz. 
Şaka bir yana, AB'nin Türkiye'yi nasıl hazmedeceği büyük sorun. Türkiye 3 Ekim'de müzakerelere başlama eşiğini geçti. Sıra Avrupa'nın değişimine geldi. 'Öteki' ile yaşama kültürüne Avrupalı da alışmalı. 

Kültürel farkları ortadan kaldıralım derken bir kimlik kaybı olur mu 
Olmaz inşallah. Ben böyle aniden Belçikalılaşırsam kendimi çok kötü hissederim. 

O zaman da Kongo Konferansı yapmak zorunda kalabilirsiniz. 

Mali özerklik önem kazanacak 

Tarama süreci 20 Ekim'de başlıyor. Bilim ve eğitimde başlatılacak taramadan ne ölçüde bilgi sahibisiniz 
Hiç. Bilim ve kültür politikasında üniversitelerin işlevselliği hangi çerçevede gündeme gelecek bilmiyoruz. YÖK'e bilgi veriliyordur umarım. Burada üniversitelerin mali özerkliği de önem kazanacak herhalde. Kurumlar kendi iç denetim mekanizmalarını oluşturacaklar. Akademik değerlendirme, başarı ölçütleri değişecek. İşte bilimsel yayınlar, araştırmalar, eğitimin kalitesi gibi ölçütler gündeme gelebilir. Performans değerlendirmesi. Avrupa'da bu çok geçerlidir. Bize de bunu getirmek isteyebilirler. 

KİMDİR 
Ayşe Soysal, 1948'de dünyaya geldi. 1967'de Arnavutköy Amerikan Kız Koleji'ni, ardından da Robert Kolej Yüksek Okulu'nu başarıyla bitirdi. 1971'de üniversite birincisi olarak fizik-matematik çift anadal programından mezun oldu. Fulbright bursu ile ABD'ye giden Soysal, Michigan Üniversitesi Matematik Bölümü'nde lisansüstü çalışmalarına devam etti ve asistan olarak ders verdi. 1973'te başarılı Asyalı kadın doktora öğrencilerine verilen Betsy Barbour bursunu almaya hak kazanan ilk Türk öğrenci oldu. Soysal, 1976'da Boğaziçi Üniversitesi Matematik Bölümü'nde öğretim üyesi olarak işe başladı. 1981'de doçentliğe, 1991'de profesörlüğe yükseltildi. Fakülte yönetim kurulu üyeliği, dekan yardımcılığı, araştırma fonu yönetim kurulu üyeliği, matematik bölüm başkanlığı ve üniversitelerarası kurul temsilciliği gibi birçok idari görevde bulunan Soysal, 1993-2000 yılları arasında UNESCO Türkiye Milli Komisyonu yönetim kurulu üyesi olarak çalıştı. 1992'de 140 yıllık Boğaziçi Üniversetesi'nin ilk kadın dekanı sıfatıyla Fen Edebiyat Fakültesi'nde göreve başladı. Soysal, Ağustos 2004'ten beri üniversitenin tarihindeki ilk kadın rektörü olarak çalışmalarını sürdürüyor. 



</TEXT>
</DOC>
