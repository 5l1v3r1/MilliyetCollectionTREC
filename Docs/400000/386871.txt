<DOC>
<DOCNO> 386871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/yazar/dundar.html </URL>
<DATE> 2005/10/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Irak'ta karar günü 
</HEADLINE>
<TEXT>


Çok koca eskitmiş bir yorgun dilber gibi Ortadoğu... Her bir çocuğunun yüzünde, eski zalim kocalarından birinin izini görmek mümkün... 
Her birinin siyasi rejimi, üzerinden geçmiş eski bir efendisini ele veriyor. 
Kendinin birer modelini doğurttuktan sonra çekip gitmiş her biri... 
Fransızlar, ucube cumhuriyetler bırakmış geride... 
İngilizler, saraylı sırmalı mutlakiyetler, kraliyetler... 
Araplardan geriye despot diktatörlükler kalmış. 
Şimdi sıra Amerikalılarda... 
Böle parçalaya kendilerininki gibi federal rejimlerin temellerini atıyor onlar da... 

Dünyanın tüm dinlerinin doğum yeri Ortadoğu... 
"Neyin ortası, nerenin doğusu, kime göre " diye sorabilirsiniz. 
Sorular sizi, Ortadoğu'yu kendi yerine göre tarif edenlere götürür. 
Sadece coğrafyayı değil, rejimleri de tarif ve tayin etmişlerdir. 
Masa üzerinde çizilmiş haritalar, üleştirilmiş sınırlar, atanmış rejimler diyarı... 
Dünyanın deneme yanılma tahtası... 
Emperyalizmin kanlı laboratuvarı... 
Çoğu rejim, bölgenin gerçekliklerini hiçe sayıp sadece efendisinin çıkarlarını dikkate aldığından, bu vahşi atın üzerinde tutunamamış, devrilip gitmiştir. 
Demokrasi ise her zaman için uzak bir düş olagelmiştir. 

Bugün anayasa referandumu var Irak'ta... 
Daha önce Suriye'de, Lübnan'da yapılan seçimler için "İşgal altında özgür ve adil seçim yapılamaz" diyen ABD Başkanı Irak'ta işgal altında seçim yaptırıyor özgür ve adil olduğunu iddia ederek... 
Komşumuz Irak, okyanus ötesinden federal sistem ithal ediyor. 
Irak Parlamentosu, referanduma 36 saat kala alay eder gibi metne "Bu anayasa, birliğin garantisidir" hükmü koydursa da herkes biliyor ki, bu anayasa, bir parçalanma sözleşmesidir. 
Dün İngiliz Guardian gazetesinin de belirttiği gibi, "Amerikan şahinleri, Washington çizgisinde olmayan en güçlü Arap devletini zayıflatmanın en emin yolu olarak parçalanmayı görüyor." 
İşgal, bölüp yöneterek varlığını garantiye alıyor. 
İç savaş doğuran "Balkanlaştırma"nın resmi temelleri atılıyor. 

Peki işgalci rejim, bu kaygan toprakta, çamura ya da çöl kumuna gömülmeden ayakta durabilir mi 
Bölünmüş Irak'ta şeriata meyilli bir federal devlet, Saddam'ın zalim laisizminden daha iyi bir düzen kurabilir mi 
Süngülerle işgal yerleştirilir, ama üzerine oturulabilir mi 
Buna "Evet" diyen hayalperestlerin günden güne yükselen şiddete bakarak Ortadoğu tarihini bir daha okumaları tavsiye edilir. 
Bu dilber daha çok koca eskitir 
...ta ki gerçek sevdalısını kendi toprağından bulup gerçek bir demokrasiyi kurana dek... 



</TEXT>
</DOC>
