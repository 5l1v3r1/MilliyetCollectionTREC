<DOC>
<DOCNO> 394424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/dunya/adun.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmtiyazlı ilişki' protokolde 
</HEADLINE>
<TEXT>


Almanya'da CDU CSU ile SPD'nin açıkladığı koalisyon protokolünde, tam üyelik müzakerelerinin başarısızlığa uğraması halinde Türkiye'nin AB ile bağının sürmesi için önerilen formül 'imtiyazlı ilişki' olarak nitelendi 

DIŞ HABERLER SERVİSİ 


Büyük koalisyon kurmak için anlaşan Alman Hıristiyan Birlik partileri CDU CSU ile Sosyal Demokrat Parti SPD , üzerinde uzlaşma sağladıkları koalisyon sözleşmesinde, Türkiye'nin AB'ye tam üyeliğinin başarılamaması halinde, alternatif model olarak tepki toplayan "imtiyazlı ortaklık" yerine "imtiyazlı ilişki" ifadesini kullandı. 
AA'nın haberine göre, dün açıklanan "Birlikte Almanya İçin-Cesaret ve İnsanlıkla" başlıklı koalisyon sözleşmesinde, "AB'nin yeni üye alabilecek durumda olmadığı ya da Türkiye'nin üyelikle ilgili sorumluluklarını tümüyle yerine getirebilecek durumda olmadığı takdirde, Türkiye, AB ile imtiyazlı ilişkilerini geliştirecek şekilde ve mümkün olduğu kadar sıkı bir şekilde Avrupa yapılarına dahil edilmelidir" ifadesine yer verildi. 
Koalisyon ortaklarının, Almanya'nın ve AB'nin Türkiye ile yakınlaşmasından yana olduğu belirtilen sözleşmede, Türkiye ile başlatılacak müzakerelerin ucunun açık olması ve doğrudan tam üyelik garantisi vermemesi gerektiği ifade edildi. Sözleşmede Türkiye'nin, aralarında din ve düşünce özgürlüğünün bulunduğu Kopenhag Kriterleri'ni yerine getirmesi gerektiği kaydedildi. 
Türkiye'nin AB'ye tam üye olmasını destekleyen SPD, buna temelden karşı çıkan CDU CSU'nun Türkiye için önerdiği "imtiyazlı ortaklık" formülünün koalisyon protokolüne girmesini onaylamamıştı. Uzun pazarlıklardan sonra, AB'nin 17 Aralık kararındaki "müzakerelerin ucunun açık olduğu" vurgusu üzerinde uzlaşıldı. Müzakerelerin tam üyelikle sonuçlanmaması halinde ise alternatifin "imtiyazlı ortaklık" olarak değil de, "imtiyazlı ilişki" şeklinde ifade edilmesi, "imtiyazlı ortaklık"a karşı Türkiye'de oluşan hassasiyetin göz önüne alındığı" şeklinde yorumlandı. 

Merkel çizgisi 

Berlin'de koalisyon sözleşmesini basına tanıtan Hıristiyan Demokrat Birlik Partisi CDU Genel Başkanı Angela Merkel, "Türkiye ile her şart altında yakın ilişki istediklerini" söyledi. 
Türkiye ile müzakerelere başlanacağını hatırlatan Merkel, "Bu uzun bir süreç olacak. Bu yasama döneminde karar alınmayacak bir konuda şimdilik ayrıntılı bir şekilde konuşmaya gerek yok. Her halük rda Türkiye ile yakın ilişkiler istiyoruz. Şimdi görüşmeler sürdürülecek ve daha sonra da tüm dostluğumuzla sonucun ne olması gerektiğini görüşeceğiz" diye konuştu. 


</TEXT>
</DOC>
