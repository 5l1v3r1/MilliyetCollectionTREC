<DOC>
<DOCNO> 350497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonyas17.html </URL>
<DATE> 2005/06/09/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Amerikalı yıldızların askerlik dosyaları açıldı... 
</HEADLINE>
<TEXT>

     Amerikan ordusu, ünlülerin askerlik dosyalarını açtı. 
     Belgelere göre, er Steve McQueen askerden kaçtı, ceza yedi. Er Elvis Presley, hayranlarının ilgisi nedeniyle ordu için tam bir "baş ağrısı’ oldu. Teğmen Clark Gable ise kameramanıyla birlikte askerlik yaptı. 
     Ulusal Arşiv ve Kayıtlar İdaresince açıklanan belgelere göre, Memphis’te 24 Mart 1958’de askere alındığında, hayranları rock yıldızı Presley’in askere gitmesini protesto ederken, bir gazeteci, dönemin "First Lady’si" Mamie Eisenhower’a mektup yazarak, eşi Başkan Dwight Eisenhower’ı Elvis Presley’in askerden dönmesini sağlamaya ikna etmesi için yalvardı. 
     Ordu, bazı vatandaşların ise Presley’in "iyi halden" erken terhis edeceği haberlerinden şikayetçi olması üzerine, bunu yalanlayan açıklama yapmak zorunda kaldı. 
     
     GABLE, KAMERAMANIYLA ASKERLİK YAPTI... 
     "Rüzgar Gibi Geçti" filminin unutulmaz yıldızı Gable, 12 Ağustos 1942’de askere gittiğinde kameramanı da onunla birlikteydi. 
     Belgelere göre, film kameramanı Andrew McIntyre da Gable ile birlikte askere alındı, onunla birlikte eğitim gördü. 
     Steve McQueen ise Kuzey Carolina’daki Lejeune kampından kaçtığı için 30 gün hapis ve 90 dolar para cezasına çarptırıldı. 
     Belgelere göre, 17 yaşında askere giden McQueen, askerliğini tank sürücüsü olarak yaptı ve bir eğitim sırasında 5 denizciyi kurtardığı için takdir aldı. 
     
</TEXT>
</DOC>
