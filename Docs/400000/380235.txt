<DOC>
<DOCNO> 380235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/soneko05.html </URL>
<DATE> 2005/09/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye IMF'ye en borçlu ülke konumuna geldi 
</HEADLINE>
<TEXT>

     Türkiye, IMF’ye en borçlu ülke konumuna geldi. 
     IMF’yle yeniden anlaşma masasına oturmayan Brezilya yaptığı geri ödemelerle en borçlu ülke olmaktan kurtulurken, Türkiye 11 milyar 970 milyon SDR’lik borcuyla Brezilya’dan 1 milyar 
     180 milyon SDR daha borçlu konuma geldi. 
     IMF’nin her ay yayımladığı IMF Survey’in 19 Eylül 2005 tarihli sayısında, en son 30 Haziran 2005 tarihli olarak açıklanan en borçlu ülkelerin IMF’ye olan ödenmemiş borç tutarları 31 Temmuz 2005 tarihli verilerle yenilendi. Bu verilere göre, Türkiye 11 milyar 970 milyon SDR’lik ödenmemiş borç tutarıyla IMF’ye en borçlu ülke konumuna geldi. 
     Brezilya’nın 30 Haziran 2005 tarihi itibariyle 14 milyar 210 milyon SDR’lik ödenmemiş borcu bulunuyordu. Ancak bu rakam Brezilya’nın yaptığı geri ödemelerle 31 Temmuz 2005 tarihi itibariyle 10 milyar 790 milyon SDR’ye geriledi. 
     Türkiye’nin ise 30 Haziran 2005 tarihi itibariyle 12 milyar 190 milyon SDR olan borcu 31 Temmuz 2005 itibariyle 11 
     milyar 970 milyon SDR’ye düştü. Ancak Türkiye’nin borç ödemesinin Brezilya’nın borç ödemesinin gerisinde kalmış olması nedeniyle Türkiye, en borçlu ülke ünvanını Brezilya’dan kendi üstüne aldı. En borçlu ülkeler sıralamasında üçüncü olan Arjantin’in borcu da 7 milyar 690 miyon SDR’den ancak 7 milyar 590 milyon SDR’ye gerilerken, Endonezya’nın 5 milyar 850 milyon SDR ve Uruguay’ın da 1 milyar 670 milyon SDR’lik borcu aynen kaldı. IMF verilerine göre Türkiye’nin 31 Temmuz 2005’ten itibaren bu yılın kalan döneminde IMF’ye 3 milyar 45 milyon SDR ödeme yapması gerekiyor. Buna göre, IMF bu yılın kalan döneminde geri ödemeler yoluyla almayı planladığı toplam 6 milyar 267 milyon SDR’lik alacağının yüzde 48.60’ını Türkiye’den tahsil edecek. 
     
     GELECEK YIL ÖDEME 5.5 MİLYAR SDR 
     Türkiye ödeme takvimine göre, 2006 yılında 5 milyar 474 milyon SDR, 2007 yılında 3 milyar 585 milyon SDR, 2008 yılında 549.9 milyon SDR ve 2009 yılında da 141 milyon SDR olmak üzere 31 Temmuz 2005 tarihinden itibaren yaklaşık 5 yıllık dönemde toplam 12 milyar 796 milyon SDR IMF’ye ödeme yapacak. Gelecek yıl da IMF toplam tahsilatın yüzde 28.73’ünü, 2007 yılında yüzde 21.18’ini, 2008 yılında yüzde 
     11.30’unu, 2009 yılında da yüzde 4.99’unu Türkiye’den 
     gerçekleştirecek. 
     
     TÜRKİYE’DEN IMF’YE 817 MİLYON SDR FAİZ 
     Türkiye’nin 2009 yılına kadar ödeyeceği toplam 12 milyar 796 milyon SDR’lik borcun 11 milyar 978 milyon SDR’si anapara, 817 milyon 349 bin SDR’si de faiz borcundan oluşuyor. 
     
     IMF ALACAĞININ 4’TE 1’İ TÜRKİYE’DE 
     Türkiye’nin 31 Temmuz 2005-2009 dönemi boyunca yapacağı toplam 12 milyar 796 milyon SDR’lik ödeme aynı dönemde IMF’nin gerçekleştireceği toplam 49 milyar 947 milyon SDR’lik tahsilatın yüzde 25.62’sini oluşturuyor. 
     Aynı dönemde IMF Brezilya’dan ise toplam 11 milyar 702 milyon SDR tahsilat yapacak. IMF’nin 2009 yılına kadar yapacağı toplam tahsilat içinde Brezilya’nın payı ise yüzde 23.43 düzeyinde bulunuyor. Türkiye ve Brezilya’nın toplam 
     borcu IMF alacağının yüzde 49’unu oluşturuyor. En borçlu 5 ülkenin toplam payı hesaplandığında ise Türkiye, Brezilya, Arjantin, Endonezya ve Uruguay, IMF’nin 5 yıllık dönemde yapacağı tahsilatın yüzde 79.30’unu karşılayacak. 
     
</TEXT>
</DOC>
