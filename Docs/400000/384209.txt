<DOC>
<DOCNO> 384209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko49.html </URL>
<DATE> 2005/10/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
MADO'dan "üşütmeyen" kış dondurması... 
</HEADLINE>
<TEXT>

     MADO'nun kışın tüketilmek üzere ''üşütmeyen'' kış dondurması ürettiği bildirildi. 
     Yaşar Dondurma ve Gıda Sanayi Yönetim Kurulu Başkanı Mehmet Kambur, basın mensuplarına yaptığı açıklamada, bu dondurmayı üretmekteki amacının yıl boyunca rahatlıkla dondurma tüketilmesini sağlamak olduğunu söyledi. 
     İki yıldır Ar-Ge çalışması yaptıkları kış dondurmasının deneme üretiminin sonuç verdiğini ve dondurmayı bu kış piyasaya sürmeye hazırlandıklarını ifade eden Kambur, şöyle konuştu 
     ''Bu dondurmayı yiyorsunuz, soğukluğunu hissetmiyorsunuz. Çok farklı bir reçete hazırladık. İnsanların kış günlerinde ihtiyacı olan beslenme konusu da çözülmüş oldu. 
     Dondurma tüketilirken aynı zamanda önemli bir besin gıdası da alınmış olacak. Bu dondurmaların bal ve pekmezle yapılmış değişik versiyonları olacak. Bu dondurmaları yiyince üşümek yerine kendinizi daha sıcak hissedeceksiniz.'' Kambur, kış dondurmalarının içine asla şeker maddesi konulmayacağını, dondurmayı havaların biraz soğumasıyla birlikte piyasaya süreceklerini ifade etti. 
     İnsanların bu dondurmayı severek tüketeceklerine inandığını, yeni ürünlerinin yaz dondurmasından tek farkının insanları üşütmeyecek olması olduğunu ifade eden Kambur, şöyle devam etti 
     ''Yeni dondurmamızı bu kış mevsiminde Türkiye'deki bütün MADO mağazalarına ve yurt dışına göndereceğiz. Yeni ürünümüzle birlikte insanların yıl boyunca dondurma yiyebilmeleri mümkün olacak. Kış dondurmasının içerisinde mevsimin meyveleri olan nar ve ayva da olacak.'' 
     
</TEXT>
</DOC>
