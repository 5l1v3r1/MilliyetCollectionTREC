<DOC>
<DOCNO> 360242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/gun13.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşkıya yol kesip asker kaçırdı 
</HEADLINE>
<TEXT>



Tunceli - Pülümür karayolunu kesen bir grup terörist, 40 kadar aracı bir süre alıkoyarak bir askeri kaçırdı. Tunceli Valisi Mustafa Erkal, karayolunun 35. kilometresindeki Zağge mevkiinde bir grup silahlı teröristin, dün akşam araçları durdurarak bir süre eylem yaptıklarını, sürücü ve yolcuların para ve değerli eşyalarını aldıklarını söyledi. Eylemden sonra Tunceli'ye gelen araçları Mamiki mevkiinde karşılayan Vali Erkal, burada yaptığı açıklamada, 5 kişi oldukları öğrenilen teröristlerin, bir kişiyi yanlarına alarak götürdükleri yönünde ihbar aldıklarını da belirtti. Teröristlerin yakalanması için bölgede başlatılan operasyonun sürdürüldüğü bildirildi. Kaçırılan kişinin Adıyaman'da vatani görevini yapmakta olan ve izinli olarak memleketi Trabzon'a giden Coşkun Kıran adlı jandarma eri olduğu öğrenildi. 


</TEXT>
</DOC>
