<DOC>
<DOCNO> 363796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/spor/spo01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da plase Bernier 
</HEADLINE>
<TEXT>


İranlı futbolcunun transferi için Pas takımının çalıştırıcısı Mustafa Denizli'ye ümit bağlayan Beşiktaş, bu oyuncunun alınamaması durumunda, Norveç'in Viking ekibinde oynayan Patrice Bernier'e yönelecek 

BİLAL MEŞE 


Ön libero transferinde İran'ın Pas takımında oynayan Javad'a yoğunlaşan Beşiktaş'ta görüşmeleri 2. Başkan Murat Aksu yapıyor. Kartal, İranlı oyuncu konusunda olumsuz yanıt alması durumunda Norveç'in Viking takımında oynayan Kanadalı Patrice Bernier'e yönelecek. 
İran ekibinin Teknik Direktörü Mustafa Denizli'yi ikna etmek için uğraş veren Aksu, "Hoca vermem demiyor. Ne var ki onun da alınmasını istediği futbolcular var. Bunlar gerçekleştiği taktirde Javad'ı alacağız. Kaldı ki bu konuda Mustafa hocamızı üzmek bize yakışmaz. Javad'ı alırız, ama Mustafa hocayı kaybederiz" dedi. 
Tatil için Çeşme'de bulunan Mustafa Denizli de, Pas yönetimine beş kişilik liste verdiğini söyledi. Mustafa hoca şöyle devam etti "Beşiktaş'a yardımcı olmak benim asli görevlerimdendir. İstediklerimden henüz biri alındı. Bu listeden üç oyuncu alındığı taktirde Javad, Beşiktaş formasını giyer, ben de her türlü kolaylığı sağlarım." 

Çalımbay'dan savunmaya uyarı 

Rıza Çalımbay, hazırlık maçlarında hatalar yapan defans oyuncularıyla önceki gün bir toplantı yaptı. Bir saat süren görüşmede oyuncularını uyaran Rıza hocanın, "Ayağınızda fazla top tutmayın. Kontrollu olarak atağa çıkın. Maç esnasında sadece, oyuna nasıl yararlı olabileceğinizi düşünün" dediği öğrenildi. 

Hassan'dan mesaj var 

Mısır Milli Takımı'nda ön libero oynayan Beşiktaşlı futbolcu, bu mevkiiye yabancı arayan Rıza Çalımbay'a göndermede bulundu 

ORHAN YILDIRIM 

Ahmed Hassan daha çok, forvet ve forvetin arkasında oynamasıyla bilinir. Mısırlı oyuncunun gol becerisinin fazla olması nedeniyle herkesin kafasında bu imaj yerleşmiştir. Ancak Beşiktaşlı futbolcu, bugüne kadar çok değişik bölgelerde görev yaptığını söyledi. 
15 yaşında forvet oynadığını, boyunun kısa olması nedeniyle teknik heyet tarafından orta sahaya çekildiğini belirten Ahmed Hassan, "Ön libero da oynadım. Mısır Milli Takımı'nda h l bu bölgede oynuyorum" diye konuştu. 

Yeni transferler yabancısı değil 
Ön libero için yabancı arayışındaki yönetim ve teknik heyete adeta mesaj gönderen Ahmed, "Değişik bölgelerde görev yapmam, hem benim hem de hocam için iyi. Eğer uygun görürlerse, Beşiktaş'ta da ön libero oynayabilirim. Neden olmasın" dedi. 
Daha önce beraber oynadığı Ali Tandoğan ile Youla'nın transferinin Beşiktaş açısından çok iyi olduğunu vurgulayan Siyah - Beyazlı futbolcu, iki isim hakkında şu yorumu yaptı 
"Youla için biraz sabır lazım. Çok hızlı ve kuvvvetli biri. Ali Tandoğan da kaliteli isim. Geçen yıl çok transfer yapıldı ama yararlı olmadı. Bu sezon herkes birbirini tanıyor. Hoca da iyi." 

Dert dinleyecek 

Rıza Çalımbay, yeni sezon için düşünmediği Emre Aşık, Tayfun ve Berkant ile yarın bir görüşme yapacak. Fulya Tesisleri'nde çalışan üç oyuncuyla konuşacak olan Çalımbay, futbolcuların sorunlarını dinleyecek. 

'Gitmeyeceğim' 

Berkant, kadro dışı kalmasına rağmen, sözleşmesinin bitimine kadar Beşiktaş'tan ayrılmayacağını söyledi. Garanti parasını alacağı için sorun yaşamayacağını ifade eden genç forvet, "Ama benim için önemli olan para değil" dedi. 

'Kaç gol atar ' 

Siyah - Beyazlı taraftar, Ailton'un bu sezon 25'ten fazla gol atacağına inanıyor. Beşiktaş'ın resmi sitesinde süren "Ailton'dan bu sezon kaç gol bekliyorsunuz " konulu ankete katılanların yüzde 41'i "25'ten fazla" şıkkını işaretledi. 


</TEXT>
</DOC>
