<DOC>
<DOCNO> 395179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo16.html </URL>
<DATE> 2005/11/15/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Türkiye, ''baraj''ı aşabilecek mi 
</HEADLINE>
<TEXT>

     Çetin Aslancan 

2006'da Almanya'da düzenlenecek 18. Dünya Kupası Finalleri'ne gidebilmek için İsviçre ile play-off baraj maçları yapan A Milli Futbol Takımı, daha önce 3 kez yer aldığı baraj maçlarında rakiplerine 2 kez üstünlük kurdu, 1 kez elendi. 
     2000 yılında Belçika ve Hollanda'nın ortaklaşa düzenlediği 11. Avrupa Şampiyonası finallerine katılabilmek için İrlanda Cumhuriyeti ile eşleşen ay-yıldızlı ekip, Dublin'deki ilk maçta Tayfur Havutçu'nun penaltıdan attığı golle 1-1 berabere kalıp, Bursa'daki rövanşta da 0-0'lık skorla finallere gitme hakkını kazandı. 
     Milliler, Japonya ve Güney Kore'nin ev sahipliğinde 2002 yılında düzenlenen ve Türkiye'nin 3. olduğu 17. Dünya Kupası finallerine gidebilmek için bu kez Avusturya ile baraj maçları yaptı. A milliler Viyana'daki ilk maçı Okan Buruk'un golüyle 1-0, İstanbul'daki rövanşı ise Arif Erdem 2 , Yıldıray Baştürk, Hakan Şükür ve Okan Buruk'un golleriyle 5-0 kazanarak, 48 yıl sonra Dünya Kupası finallerine katılmaya hak kazanmıştı. 
     Türkiye, 2004 yılında Portekiz'de düzenlenen 12. Avrupa Şampiyonası finallerine katılabilmek için eşleştiği Letonya karşısında ise tam anlamıyla düş kırıklığı yaşadı. Zayıf rakibi karşısında spor kamuoyunca kesin favori gösterilen ay-yıldızlı ekip, Riga'daki ilk maçı 1-0 yitirdi. İstanbul'da yapılan rövanş maçında ise İlhan Mansız ve Hakan Şükür'ün golleriyle 2-0 öne geçerek büyük avantaj yakalayan Türkiye, üst üste kalesinde gördügü 2 golle maçtan 2-2 berabere ayrılıp, final biletini rakibine adeta hediye etti. 
     Milliler, 2006 yılında Almanya'nın ev sahipliği yapacağı 18. Dünya Kupası Finalleri'ne katılabilmek için İsviçre ile oynadığı baraj maçlarının ilkini ise deplasmanda 2-0 yitirdi. Dünya üçüncüsü apoleti taşıyan ay-yıldızlı ekibin, finallere katılabilmek için yarınki rövanş maçını 3 farklı skorla kazanması gerekiyor. 
     
     BARAJ MAÇLARI 

     A Milli Futbol Takımı'nın, şimdiye dek yaptığı baraj maçlarında aldığı sonuçlar şöyle 
     

Tarih Yer Organizasyon Rakip Sonuç 13.11.1999 Dublin Avr.Şam.Baraj İrlanda Cum. 1 - 1 17.11.1999 Bursa Avr.Şam.Baraj İrlanda Cum. 0 - 0 10.11.2001 Viyana Dün.Kup.Baraj Avusturya 1 - 0 14.11.2001 İstanbul Dün.Kup.Baraj Avusturya 5 - 0 15.11.2003 Riga Avr.Şam.Baraj Letonya 0 - 1 19.11.2003 İstanbul Avr.Şam.Baraj Letonya 2 - 2 12.11.2005 Bern Dün.Kup.Baraj İsviçre 0 - 2      Not Skorlarda ilk takım Türkiye olarak alınmıştır. 

     
</TEXT>
</DOC>
