<DOC>
<DOCNO> 391534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur41.html </URL>
<DATE> 2005/11/01/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Batık M V Ulla Gemisi'nin atık miktarı analizi tamamlandı 
</HEADLINE>
<TEXT>

     Hatay'ın İskenderun İlçesi'nde, taşıdığı toksik atık yüküyle batan M V Ulla Gemisi'ndeki atık miktarının belirlenmesi amacıyla açılan davanın bilirkişi raporu tamamlandı. 
     Bilirkişi raporunda, İspanya'dan gönderilen ve geçtiğimiz günlerde ihtiyaç kalmadığı gerekçesiyle körfezden ayrılan Liberya bandıralı 45 bin grostonluk ''Amorito'' gemisinden alınan örnek sıvı maddenin yapılan tahlilinde 0,05 oranında krom 6 maddesinin bulunduğu belirtildi. 
     M V Ulla gemisindeki yükün miktarının belirlenmesi için İskenderun 1. Asliye Hukuk Mahkemesi'nde İskenderun Çevre Koruma Derneği Avukatı Maruf Kaymaz tarafından açılan tespit davası çerçevesinde bilirkişi olarak görevlendirilen Jeoloji Mühendisi Vahit Pişkinpaşa'nın, raporunu mahkemeye sunduğu bildirildi. 
     Raporda, geminin yükünü alan ''Amorito'' adlı gemide toplam 115 ton katı atık maddenin, 200 ton kabuklaşmış yükün olduğu, bin 885 ton yükün ise ortada olmadığı ifade edildi. 
     Amorito gemisinden alınan örnek miktarın değerlendirilerek yapılan hesaplamalarda Ulla'da bulunduğu bildirilen 2 bin 200 ton yükten 115 tonunun çıkarıldığı, 800 ton suyunda deşarj edildiği kaydedilen raporda, Amorito'ya deşarj edilen suyun Mustafa Kemal Üniversitesi Su Ürünleri Fakültesi'nde yapılan analizinde 0,05 krom 6 maddesinin tespit edildiği belirtildi. 
     Ulla gemisi 2000 yılının Mart ayında İskenderun Körfezi'ne demirlemiş ve geminin tüm personeli zaman içinde gemiyi terk etmişti. Toksik atıkla terk edilen gemi 6 Eylül 2004 tarihinde yan yatarak İskenderun Körfezi'nde batmıştı. 
     Yükün çıkarılması için Kıyı Emniyeti ve Gemi Kurtarma A.Ş tarafından açılan ihaleyi kazanan Omur İnşaat ve Gemi Kurtarma A.Ş, 2 Haziran 2005'te çalışmalara başlamıştı. 
     Çalışmalar sırasında talep üzerine yükü alması için 18 Haziran 2005 tarihinde İspanya'dan gönderilen ''Amorito'' gemisi geçtiğimiz günlerde körfezden ayrılmıştı. 
     
</TEXT>
</DOC>
