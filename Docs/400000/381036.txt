<DOC>
<DOCNO> 381036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/guncel/agun.html </URL>
<DATE> 2005/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı kim yanılttı 
</HEADLINE>
<TEXT>


Erdoğan, 10-15 bina yakınında birkaç cami bulunan Göztepe Parkı'na en yakın caminin 4,5 kilometre mesafede olduğunu söyledi 

ANKARA Milliyet 

Milliyet'in duyurduğu İstanbul Büyükşehir Belediyesi'nin Göztepe Parkı'na cami yapma kararına ilişkin büyük tartışmaya Başbakan Tayyip Erdoğan da girdi. Erdoğan'ın, 10-15 bina yakınında birkaç cami bulunduğu hava fotoğraflarında da açıkça görülen parka en yakın caminin 4,5 kilometre mesafede olduğunu iddia etmesi dikkat çekti. 
Erdoğan, önceki gece atv'de yayınlanan Teke Tek programında soruları yanıtlarken, Göztepe'ye cami yapılması tartışmasına da değindi. "Göztepe Parkı'na cami yapılması konusunda İstanbul Büyükşehir Belediye Başkanı Kadir Topbaş'a 'Çevrede park dışı bir yer varsa araştırın' talimatı verdim" diyen Erdoğan, şunları söyledi 

'Muhalefet olmamış' 
"Karar alındığında Topbaş yurtdışındaydı. Şimdi bir çalışma yaptırıyor. En yakın cami dedikleri, başkanımın ifadesini söylüyorum, 4.5 kilometre uzakta. Kaldı ki, burayla ilgili atılan adımda Meclis'te ne CHP'den, ne ANAP'tan olumsuz yaklaşım var. 2 imar komisyonundan da ittifakla geçmiş. Muhalefet olmamış. Üzerinde durduğum yapılıp yapılmaması değil, olay gündeme geldiğinde medyanın yaklaşımı can sıkıcı. İhtiyaç olmayan bir yerden böyle bir talebin gelmesi söz konusu olamaz. Artık bazı şeyler aşılmalı. Gazete sürmanşetten haber yapıyor. Kimedir bu düşmanlık, niye yapıyorsunuz " 
Kararın Belediye Meclisi'nden "muhalefetsiz" geçtiğinin altını çizen Erdoğan, "Aynı mecliste 2 de cemevi çıktı. Kimse bunu gündeme getirmiyor" dedi. Cem Vakfı Başkanı İzzettin Doğan'ın, cemevlerine "ibadethane" statüsü verilmediği gerekçesiyle Başbakanlık aleyhine dava açma girişimi için "Çok yanlış" diyen Erdoğan, şöyle devam etti 
"Bu talep Türkiye'de huzursuzluğa neden olabilir. Diyanet İşleri'nin içinde Aleviler'in de yer almasıyla ilgili isteklere sıcak bakmamız mümkün değil. Bir yasal düzenlemeye gitme niyetimiz yok. Türkiye'de yaşayan Müslümanların bağlı oldukları yer Diyanet'tir. Farklı din mensubu azınlıkların hukukları da korunmaktadır. Doğan kendisini hangi kategoriye sokuyor Anlamak mümkün değil. Onları azınlıklar içinde görme düşüncemiz olamaz. Alevi vatandaşlarımızın da böyle bir düşüncesi olduğunu sanmıyorum. Aleviliğin tanımı noktasındaki sıkıntılardan bu iş kaynaklanıyor." 

'Çözülmezse olaylar büyür' 

Kadıköy Belediye Başkanı Selami Öztürk, Göztepe Parkı'nın olduğu alanda 5 cami olduğunu söyledi 

ÜMRAN AVCI İstanbul 

Başbakan Erdoğan'ın "Başkanımın ifadesini söylüyorum en yakın cami dedikleri 4.5 kilometre uzakta" sözüne Kadıköy Belediye Baykanı Selami Öztürk'ten itiraz geldi. Öztürk 4.5 kilometrelik yol üzerinde 5 cami bulunduğunu söyledi. 
Öztürk, komisyonlarda ve mecliste söz konusu arazi için "mülkiyeti şahıslara ait" bilgisi verildiğini, bunun yalnış olduğunu belirtti. Öztürk Milliyet'e şu açıklamayı yaptı "Kayıtlarda bağış gözükmüyor. Burası 1977'de Bağdat Caddesi genişledikten sonra ifrazla İstanbul Büyüşehir adına tescil edilmiş. 1977 öncesi de kayıtlarda yok. Yani şahıs mülkiyeti söz konusu değil. Bütün komisyon üyeleri bu yüzden yanılıyor. Sanıyorlar ki şahsın biri mülkünü bağışlıyor ve 'cami yap' diyor. O yerin park olduğunu bilmiyorlar. Ayrıca imar komisyonundaki CHP'liler Kadıköylü değil." Öztürk, Bostancı'dan Kızıltoprak'a kadar 4-4.5 kilometre mesafedeki camileri sıraladı 
"Bostancı, Suadiye, Galippaşa, Selamiçeşme ve Kızıltoprak camileri var. Yapılmak istenen camiyle Galippaşa Camii arasında 600 metre, Selamiçeşme'yle Göztepe arasında 400 metre var." 
Öztürk, İstanbul Büyükşehir Belediye Başkanı Kadir Topbaş'ın kararı düzelteceğine inandığını ifade etti. 
Öztürk, "Muhtarlıklar imza topluyor. Topbaş 'Bu problemi yasa çözer' derse ben de bunun önünü tutamam. O zaman çok büyük olaylar olur. Önümüzdeki hafta eylem haftası" diye konuştu. 

CHP dava açacak 
CHP İstanbul İl Başkanı Şinasi Öktem de yürütmeyi durdurma kararı aldırmak için mahkeme başvurmaya hazırlandıklarını belirtti. 

CHP'li üyeler hatırlamıyor 

CHP'li Tatar, parkın fidanlık olarak sunulduğunu, Şenol ise, konunun görüşüldüğünü hatırlamadığın belirtti 

ŞENOL DEMİRCİ İstanbul 

Göztepe Parkı'na cami inşa edilmesi yönündeki kararı İmar Komisyonu'nda imzalayan CHP'li üyelerden İrfan Şenol, konunun belediye meclisinde görüşüldüğü günü hatırlamadığını söyledi. CHP'li Bülent Tatar ise, konunun, parkın imara açılması şeklinde değil, fidanlık olarak sunulduğunu bildirdi. 
İmar Komisyon üyesi Şenol, konunun meclisten önce komisyonda görüşüldüğünü, karara imza attıkları, ancak komisyon üyelerinin lehte ve aleyhte olmalarının bir şeyi değiştirmediğini söyledi. Şenol, "Bu da CHP grup kararıdır. İmar Komisyonu'nda karşı da olsanız kararı imzalıyorsunuz. Karşı olduğunuz konuları grubunuza bildiriyoruz. Mecliste 'evet' mi, 'hayır' mı diyeceğimizi grupta görüşüp karar veriyoruz. Parka cami yapılması konusunu hatırlamıyorum" dedi. 

'Park ibaresi yoktu' 
Tatar da şöyle konuştu 
"İmar değişikliği önümüze fidanlık olarak sunuldu. Aynı günlerde 2 cemevi ile bir kilise için de karar almıştık. Hassas bir durumla karşı karşıya idik. Buranın Göztepe Parkı olduğu gibi bir bilgi bize sunulmadı. Kararın altına imza attık. Bu onayladığımız anlamına gelmiyor. Nihai kararı meclis grubumuzda alıyoruz." 
CHP Grup Başkan Vekili Kemal Akar "'Cami düşmanı parti' durumuna düşürülmemek için bu konularda hassas bir davranmak zorundayız. Grup olarak o gün 7-8 konuya hayır oyu kullandık. Cami kararı da bunların içindeydi" dedi. 


</TEXT>
</DOC>
