<DOC>
<DOCNO> 352372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas24.html </URL>
<DATE> 2005/06/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Parasını vermeyen kiracının kız arkadaşını eve hapsetti 
</HEADLINE>
<TEXT>

     Aşağı Saksonya eyaletinin Mehle kentinde bir ev sahibi, kirasını ödemeyen kiracısının kız arkadaşını 11 gün boyunca eve hapsetti. 
     Polis, ev sahibinin, kiracısı evden çıktığı bir sırada kapı kilidini değiştirerek, evde bulunan 40 yaşındaki kadını içeri kapattığını, evine giremediği için bir yakınının yanına yerleşen 47 yaşındaki kiracınınsa sevgilisine ipe bağlı bir sepetle yiyecek temin ettiğini bildirdi. 
     Aşırı kilolu olduğu için birinci katta bulunan evden aşağıya inmeye çekinen kadının 11 gün boyunca eve hapsedilmekten rahatsız olmadığı, ancak havaların düzelmesi üzerine dışarıya çıkmak istediği belirtildi. 
     Olay, kiracının sonuçta polise haber vermesiyle ortaya çıkarken, polisin ev sahibini telefonla arayarak evde kalan kadının serbest bırakılmasını sağladığı kaydedildi. 
     
</TEXT>
</DOC>
