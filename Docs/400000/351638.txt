<DOC>
<DOCNO> 351638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sonyas12.html </URL>
<DATE> 2005/06/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Murat Kebir'in 'Kan Davası' filmi Londra'da gösterime girdi 
</HEADLINE>
<TEXT>

     Yönetmen Murat Kebir’in ilk kısa filmi olan "An Eye for a Tooth" Kan Davası filmi, Londra’da gösterime girdi. 
     Filmin galası, kalabalık bir izleyici kitlesinin katılımıyla İngiltere başkentinin en ünlü sinemalarından Soho Curzon’da gerçekleştirildi. 
     İngiltere’nin ünlü haber kanalı SKY TV’de editörlük yapan ve 13 yıldır yurtdışında yaşayan Kebir, 15 dakika süren bu ilk kısa filmini, İngiltere’de ve Türkiye’de gönüllülerden oluşan bir kadronun katılımı ve desteğiyle tamamladı. 
     Çekimleri Londra’da ve Çatalca’nın Boyalık Köyü’nde gerçekleştirilen filmin başlıca rollerini Taylan Halıcı, Lorna Bennett, Akın Gazi, Yalçın Kaftanoğlu, Binnur İzmirli, Can Ozan Eryeler, Nevin Efe, Halil Kumova, Mehmet Ali Nuroğlu ve Selin İşcan oynuyor. Filmde, Murat Kebir’in büyük oğlu da rol aldı. 
     Televizyonlarda editörlük ve yapımcılığın film yönetmenliğine katkısı olup olmadığı konusunda Kebir, filmin çekimlerine başlamadan önce bütün hikayenin kafasında oluştuğunu anlattı. Televizyonlarda üstlendiği görevlerin bazen film yönetmenliğini yanlış yönlendirdiğini de belirten Kebir, zaman faktörünü hesaba katmamak gibi ciddi bir hataya düştüğünü itiraf etti. 
     Yönetmen olarak işe başladığında her şeyin yeterince kolay göründüğünü, aynen senaryoda olduğu gibi bütün sahneleri bir biri ardına ekleyip sonuca ulaşacağını düşündüğünü kaydeden Kebir, "Ancak filmi yeniden oluşturmaya başlayınca ve gereksiz sahneleri kesmek zorunda kalınca sorunlar başladı. Hiçbir bölüme kıyamamaya başladım. 
     Kendi filminizi edit etmenin en zor tarafı da bu, her tarafına fazla bağlanıyorsunuz" dedi. 
     İngiltere’ye gelmeden önce TRT’de görev yaptığını, ancak profesyonel hayatının büyük bölümünü İngiltere’de geçirdiğini belirten Murat Kebir, Türk film endüstrisini çok iyi tanımamasına rağmen Türkiye’deki çekimler sırasında zorlanmadığını kaydetti. 
     Yapımcı Funda Ödemiş ve Yönetmen Funda Uygur’un işini büyük ölçüde kolaylaştırdıklarını anlatan Kebir, ön hazırlıkların elektronik posta ve telefon haberleşmesiyle gerçekleştirildiğini, Türkiye’ye gittiğinde üç gün içinde filmin kadrosunu oluşturduklarını, çekim yerlerinin bulunduğunu ve ekibin kurulduğunu ifade etti. 
     Murat Kebir, film müziğinin Miguel d’Oliveira ve Abdülkadir Sadun’un katkılarıyla oluştuğunu ve 83 yaşındaki Neyzen Minuse Ünver’in katılımıyla ortaya beklentilerini karşılayan bir film müziğinin çıktığını bildirdi. 
     İlk kısa filmiyle Batılı seyirciyi yeni bir konuyla tanıştırmayı, deneyim kazanmayı ve en önemlisi de sinema hakkında daha çok şey öğrenmeyi hedeflediğini belirten Kebir, önümüzdeki dönem için bir kısa film ve iki belgesel projesi olduğunu söyledi. 
     Murat Kebir, televizyonculuk hayatına 1987 yılında TRT İstanbul televizyonunda başladı. Eşi Shelly Kebir ile tanıştıktan sonra TRT İzmir televizyonuna geçti. İzmir’de iki yıl yaşadıktan sonra eşiyle birlikte beş yıl için geldiği Londra’ya yerleşti. Plaza Suite adı verilen yapım şirketinde bir süre asistan editör olarak çalışan Murat Kebir, daha sonra da Londra’nın film piyasasının kalbi sayılan Soho’daki TVI şirketinde 4 yıl asistan editör olarak görev yaptı. 
     Kebir daha sonra BBC, Kanal 4 ve ITV televizyonlarında editör olarak çalıştı. Kebir, halen İngiltere’nin ünlü haber kanalı SKY TV’de editörlük yapıyor. 
     
</TEXT>
</DOC>
