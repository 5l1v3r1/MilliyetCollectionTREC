<DOC>
<DOCNO> 369983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy24.html </URL>
<DATE> 2005/08/15/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Erdoğan "Türkiye'ye güven, istikrar, değişim ve dinamizm gelmiştir" 
</HEADLINE>
<TEXT>

     Başbakan Recep Tayyip Erdoğan, AK Parti iktidarıyla Türkiye’ye güven, istikrar, değişim ve dinamizm geldiğini kaydederek, "Başarının altındaki imza önce fedakar millete aittir" dedi. 
     AK Parti’nin 4. kuruluş yıldönümü dolayısıyla İstanbul İl Başkanlığı’nca My Showland’de düzenlenen törene katılan Erdoğan, burada yaptığı konuşmada partisinin 4 yıl önce ülkenin makus talihini değiştirmek, milletin ihtiyaç duyduğu büyük değişim için kurulduğunu söyledi. 
     Erdoğan, 4 yılın siyasi tarih için kısa bir süre olduğunu, partisinin milletle el ele, gönül gönüle vererek Türkiye için Avrupalılar’ın ifade ettiği gibi "bir sessiz devrim" gerçekleştirdiğini kaydetti. 
     AK Parti’nin kuruluşuyla sağır yönetimlerin köhne anlayışların ve menfaat çetelerinin yürürlükten kaldırıldığını dile getiren Erdoğan, hükümetleri döneminde ülkenin kangren olmuş sıkıntılarının hepsinin üzerine gidildiğini belirtti. 
     3 Kasım 2002’deki Türkiye fotoğrafı ile bugünkü Türkiye arasında 
     "ak" ile "kara" kadar fark bulunduğunu vurgulayan Erdoğan, enflasyonun tek haneli rakamlara düşürüldüğünü, rekor seviyede büyüme hızı yakalandığını, kapanan kepenklerin tek tek açıldığını, fabrikaların işlemeye başladığını, traktörlerin tarlaları sürdüğünü ve artık "kırık hayallerin yeniden canlanır hale geldiğini" anlattı. 
     Vatandaşların önüne "yeni hayaller ve umutlar" konulduğunu ifade eden Erdoğan, "Bize bırakılan Türkiye, devletin kaç ay daha memuruna maaş verebileceğini kestiremediği bir ülkeydi. Artık bıçağın kemiğe dayandığı noktaydı. Bu ülkenin çocuklarının gözlerindeki ışığın sönmeye başladığı, gençlerinin umutlarının bittiği noktaydı. Türkiye bu kritik noktadan dönmüş, buraya gelmiştir" diye konuştu. 
     Erdoğan, bugün herkesin geleceğe dair umutları ve hedefleri bulunduğunu, annelerin çocukların geleceğine ilişkin korkularının dağıldığını dile getirerek, "Türkiye’ye güven, istikrar, değişim ve dinamizm gelmiştir. Başarının altındaki imza önce fedakar millete aittir" dedi. 
     
     "BU İKTİDAR BİR TEVAZU İKTİDARIDIR" 
     AK Parti’nin milletin taleplerinden doğduğunu vurgulayan Erdoğan, "Bu iktidar bir tevazu iktidarıdır. Geçmişin yanlışlarına düşmeyen bir iktidardır" şeklinde konuştu. 
     Erdoğan, "hortumlama" döneminin bittiğini de ifade ederek, iktidara geldiklerinde 22 bankanın fona devredildiğini ve bunların faizleriyle maliyetinin 150 milyar doları aştığının görüldüğünü anlattı. 
     Kendi dönemlerinde bir bankanın dahi fona devredilmediğini belirten Erdoğan, 2004 yılı itibariyle 2 milyar doları kamu bankaları olmak üzere tüm bankaların 4 milyar dolar kar ettiğini kaydetti. 
     "Kredi veremeyen bankalar şu anda şakır şakır kredi veriyor" diyen Erdoğan, özel bankaların kredi veremeyen durumdan, şimdi kredi verecek müşteri arar duruma geldiklerini, faizler düştüğü halde bu kredilerin verildiğini dile getirdi. 
     Başbakan Recep Tayyip Erdoğan, bir süre önce bir yaşlı amcayla görüştüğünü ve bu amcanın arabasını yenilemek için kredi aldığına sevindiğini anlattığını ifade ederek, bu kişiye emekli olduğunu hatırlattığını, onun da "Emekli olduğuma bakma, gencim" dediğini dile getirdi. 
     Erdoğan, artık banka patronlarının da "Biz halimizden memnunuz. 
     İşimiz zor ama güveniyoruz" dediğini ifade etti. 
     
</TEXT>
</DOC>
