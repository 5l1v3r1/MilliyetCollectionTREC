<DOC>
<DOCNO> 392546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun17.html </URL>
<DATE> 2005/11/06/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Papadopulos Referandumdan sonraki tutumda önemli değişiklik var 
</HEADLINE>
<TEXT>

     Kıbrıs Rum Yönetimi lideri Tasos Papadopulos, Kıbrıs'ta geçen yıl Annan Planı hakkında yapılan referandumdan sonra kendilerine karşı oluşan olumsuz tutumda ''önemli değişiklik'' olduğunu söyledi. 
     Fransa'ya yaptığı ziyareti tamamlayarak dün gece Güney Kıbrıs'a dönen Papadopulos, Larnaka Havaalanı'nda yaptığı açıklamada, 24 Nisan 2004 tarihinde düzenlenen referandumda Rumların ''Hayır'' demesi nedeniyle Güney Kıbrıs'a karşı oluşan olumsuz tutumun değiştiğini savundu. 
     Uluslararası camiada referandumdan sonraki tutumda ''önemli değişiklik'' olduğunu kaydeden Papadopulos, Fransa'nın ilke ve tezlerine destek verdiğini belirtti. 
     Papadopulos, Kıbrıs Rum halkının Annan Planı konusunda referandumda ortaya koyduğu iradeye saygı gösterilmesi gerektiğini de söyledi. 
     Paris temasların yapıcı olduğunu ve çok dostane bir havada geçtiğini kaydeden Papadopulos, ''ilke ve tezlerini Fransa'nın desteklediğini'' söyledi. 
     Fransa Cumhurbaşkanı Jacques Chirac'ın, ''ülkesinin öncelikli hedefinin, Fransa ile aynı aileye mensup AB üyelerinin korunması olduğu, dostların daha sonra geldiği'' yönündeki açıklamasının ''Ankara'ya bir mesaj olup olmadığının'' sorulması üzerine Papadopulos, ''bu açıklama ile desteğin ortaya konulduğunu'' belirterek, şunları söyledi 
     ''Fransa ile tezlerimiz örtüşüyor ve Cumhurbaşkanı Chirac'ın kullanmış olduğu sözlerle bunun ifade edildiğini varsayıyorum. AB içindeki müttefiklerin konulara göre ve zamana göre çeşitlendiği biliniyor.'' 
     
</TEXT>
</DOC>
