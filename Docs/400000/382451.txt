<DOC>
<DOCNO> 382451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/siyaset/siy02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongo ile askeri işbirliği yapıyoruz 
</HEADLINE>
<TEXT>


Ankara'daki imza töreninde konuşan Kongo Cumhuriyeti Savunma Bakanı Tümgeneral Yvon Jacques, 'İlkemiz barış. Türkiye'nin ışığına ihtiyacımız var' dedi 

ANKARA Milliyet 


Türkiye, uzun yıllar çatışma ortamı ve darbelerle yaşayan Kongo Cumhuriyeti'ne askeri eğitim ve savunma sanayii alanında destek verecek. Kongo Cumhuriyeti Savunma Bakanı Tümgeneral Yvon Jacques Ndolou, Türkiye'den öğrenecekleri çok şey bulunduğunu söyledi. 
Türkiye ile Kongo Cumhuriyeti arasında "Askeri Alanda Eğitim, Teknik ve Bilimsel İşbirliği Çerçeve" ve "Askeri Eğitim İşbirliği" Anlaşmaları, dün Genelkurmay kararg hında törenle imzalandı. 

'Barış için eğitiyoruz' 
Genelkurmay Başkanı Orgeneral Hilmi Özkök, konuşmasında, Türkiye'nin bugüne kadar 46 ülkeyle benzer anlaşmalar yaptığını, Barış İçin Ortaklık Eğitim Merkezi'nde 1500'ü mobil eğitim timleri tarafından olmak üzere 5 bin 486 dost ve müttefik ülke personelinin eğitildiğini belirtti. Orgeneral Özkök, bugüne kadar yaklaşık 20 bin misafir askeri personelin Türkiye'de eğitim gördüğünü de bildirdi. 

Umutlarımız yeşeriyor 
Ndolou da, bu anlaşmaların kökleri Osmanlı İmparatorluğu'na dayanan Türkiye ve Afrika arasındaki ilişkileri daha da geliştirmeye hizmet edeceğini söyledi. Ndolou, takdir ettikleri, deneyim ve bilgi birikimine sahip Türkiye'den öğrenecekleri çok şey olduğunu ifade etti. 
Ülkesinde gün geçtikçe büyük umutlar yeşermeye başladığını belirten Ndolou, "İlkemiz barıştır, çünkü sağlıklı bir devlet için gerekli olan da budur. Bugünün dünyası küçük bir kasaba halindedir. Kongo'nun Türkiye gibi ortaklara ihtiyacı var" dedi. 
Türkiye'nin savunma sanayii alanında önemli ilerlemeler kaydettiğini vurgulayan Ndolou, "Bizim de yeni bir model oluşturmak için bu sanayi ve ışığa ihtiyacımız var" diye konuştu. 


</TEXT>
</DOC>
