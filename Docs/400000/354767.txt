<DOC>
<DOCNO> 354767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko51.html </URL>
<DATE> 2005/06/23/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Doğuş Otomotiv'de 250 milyon avroluk sendikasyon... 
</HEADLINE>
<TEXT>

     Doğuş Grubu Yönetim Kurulu Başkanı Ferit Şahenk, Doğuş Otomotiv'in aldığı kredinin Türkiye'nin küresel ekonomide nereye geldiğini gösterdiğini belirterek, ''Bu güvenin, ben sadece Doğuş Grubu'na, Doğuş Otomotiv şirketimize gösterildiğine inanmıyorum. Bu güvenin Türkiye Cumhuriyeti'nin almış olduğu yola ve geleceğine imza atan vizyona verildiğine inanıyorum'' dedi. 
     Doğuş Grubu şirketlerinden Doğuş Otomotiv Servis ve Ticaret A.Ş. Doğuş Otomotiv ve Katalonya Oto Servis ve Ticaret A.Ş. Doğuş Otomotiv Grubu , ABN AMRO liderliğinde 250 milyon avro gayri nakdi sendikasyon kredisine ilişkin anlaşma, Çırağan Sarayı'nda düzenlenen törenle imzalandı. Kredi, işletme sermayesi ve Doğuş Otomotiv'in ödemeler dengesinde kullanılacak. 
     ABN AMRO'nun düzenlediği teminat mektubu sendikasyon işlemi piyasaya 140 milyon avro olarak duyuruldu ve gelen yüksek talep doğrultusunda işlemin tutarı 250 milyon avroya yükseltildi. 
     ABN AMRO liderliğinde düzenlenen işlemde Fortis Bank SA NV, Citibank International Plc, Deutsche Bank AG London, HSBC Bank plc, ING Bank N.V., Raiffeisen Zentralbank Österreich Aktiengesellschaft and Societe Generale, Alpha Bank A.E., London Branch, Bayerische Landesbank, HSH Nordbank AG, Standard Chartered Bank, Landesbank Hessen-Thüringen Girozentrale, Landesbank Baden-Württemberg, Natexis Banques Populaires, Sanpaolo IMI SpA, Türkiye Halk Bankasi A.Ş, Banca Di Roma S.p.A., Banco Finantia, S.A., BAWAG - Bank für Arbeit und Wirtschaft AG, Emirates Bank International PJSC, Norddeutsche Landesbank Girozentrale, State Bank of India ve LRP Landesbank Rheinland-Pfalz katılımcı bankalar olarak yer aldı. 
     İşlemdeki tüm teminat mektupları ABN AMRO tarafından düzenlenecek olup, kredi riski katılımcı bankalar tarafından taahhütleri oranında paylaşılacaktır. 
     
     ''KREDİ TÜRK REEL SEKTÖRÜNE OLAN GÜVENİN GÖSTERGESİ'' 
     Krediye ilişkin bilgi veren Doğuş Otomotiv Finans Direktörü Berk Çağdaş, ABN AMRO ile birlikte 2 aydır yoğun bir şekilde çalıştıklarını belirterek, ABN AMRO'nun düzenlediği teminat mektubu sendikasyon işleminin piyasaya 140 milyon avro olarak duyurulduğunu ancak, gelen yüksek talep doğrultusunda işlemin tutarının 250 avroya yükseldiğini bildirdi. 
     ''Toplam katılım 350 milyon avro oldu, beklediğimizin üzerinde talep gerçekleşti'' diyen Çağdaş, alınan kredinin işletme sermayesi ve Doğuş Otomotiv'in ödemeler dengesinde kullanılacağını söyledi. Krediyi Türk reel sektörüne ve Doğuş Grubu'na olan güvenin göstergesi olarak gördüklerini dile getiren Çağdaş, ''Bu olumlu gelişmeyi, rekabet ve büyüme açısından önemli görüyoruz'' dedi. 
     Doğuş Grubu Yönetim Kurulu Başkanı Ferit Şahenk de, kredinin sağlanmasına katkısı olanlara, ABN AMRO'ya ve sendikasyona ikinci kez katılan 9 banka ve sayıyı 25'e yükselten diğer bankalara teşekkür etti. 
     Şahenk, ''Güven çok önemli bir unsurdur ve bu güvenin ben sadece Doğuş Grubu'na, Doğuş Otomotiv şirketimize gösterildiğine inanmıyorum. Bu güvenin Türkiye Cumhuriyeti'nin almış olduğu yola ve geleceğine imza atan vizyona verildiğine inanıyorum'' dedi Sendikasyonun 25 üyeyle gerçekleşmesinin küresel ekonominin nereye gittiğinin en büyük göstergesi olduğuna işaret eden Şahenk, ''Bundan birkaç sene evvel belirli memleketlerin bankalarının bu tip sendikasyonlara daha çok az miktarda katılımlarına karşılık, şimdi dünyanın birçok ülkesinin ve birçok kıtasından gelen bankanın katıldığını görüyoruz. Bu bence Türkiye'nin küresel ekonomide nereye geldiğini gösteriyor'' diye konuştu. 
     İmza töreninde söz alan ABN AMRO Bank Orta Avrupa ve Gelişmekte Olan Sermaye Piyasaları Başkanı Mike Elliff ise, başarılı bir sendikasyon gerçekleştiğini, geçen yıl Doğuş Grubu'na verilen 140 milyon avroluk sendikasyonu hatırlatarak, ''Doğuş Otomotiv Grubu kendi rekorunu egale etti'' dedi. 
     İşlemin reel sektörden bir Türk şirketi için imzalanan en yüksek tutarlı ve en geniş katılımlı sendikasyonlardan biri olduğuna dikkat çeken Elliff, krediye açılış miktarının iki katı talep geldiğine dikkat çekerek, 12 ülkeden 25 bankanın katıldığı sendikasyon kredisinin, Türkiye ekonomisinin büyümesine büyük katkısı olacağını ifade etti. 
     Doğuş Otomotiv'in heyecanlı bir geleceği olacağına inandığını dile getiren Elliff, ''Kredi, uluslararası finans sektörünün Doğuş Otomotiv Grubu'nun geleceğine olan güvenini gösteriyor. Tüm katılımcılar grubun geleceğine güveniyor. Umarım gelecek yıl daha yüksek anlaşma imzalarız'' dedi. 
     Konuşmaların ardından 250 milyon avroluk gayri-nakdi sendikasyon kredisi anlaşması taraflar arasında imzalandı. 
     
</TEXT>
</DOC>
