<DOC>
<DOCNO> 379172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/civaoglu.html </URL>
<DATE> 2005/09/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
3 Ekim PKK 
</HEADLINE>
<TEXT>


AB-Türkiye Karma Parlamento Komitesi Eşbaşkanı Joost Lagendijk konuya damardan girdi "3 Ekim PKK'nın sonu" dedi. 
İsminin telaffuzu karışık ama kafası net bir adam bu. 
Sözlerini şöyle açıyor 
"AB süreci genel olarak Kürtlere yararken, PKK'nın hiç işine gelmiyor. Bu, PKK'nın sonu demektir. 
Geçmişte Avrupa'da PKK'ya sempati vardı. Son birkaç yıldır silahlı mücadeleye devam etmek isteyen PKK, artık Avrupa'da destek bulamıyor. Öcalan'la bağlarını kesmeliler. Kürtler içinden şiddete bulaşmayıp, Türk demokrasisi içinde mücadele edecek yeni liderler, yeni partiler çıkmalı." 
..................... 
İnsanların olduğu kadar, devletlerin de en kutsal hakkı, "yaşama hakkıdır." 
Türkiye'nin, ülkesi ve topraklarıyla bölünmeden bu en kutsal haktan yararlanması için sürekli savunduğum proje "AB'ye tam üyelik" olmuştur. 
"Avrupalı" üst kimliği altında TC kimlik kartı ve pasaportu, Türk, Kürt, Çerkez, Boşnak, Laz tüm etnisiteleri bir arada tutacaktır. 
Tüm etnisiteler kültürlerini ve haklarını eşitlikle yaşayacaklardır. 
Ve... 
Bu durumun "karşılıklı hoşgörü" gibi soslara gerek kalmaksızın doğal bir lezzet olarak paylaşılma süreci, geleceğe akacaktır. 
Belki... Zamanla... Silahın yerini alacak siyasal mücadele de hiç gerekmeyecektir. 
Bu ülkedeki tüm insanlar tarafından havanın solunarak paylaşılması gibi, demokrasi ve özgürlükler de aynı doğallıkla paylaşılacaktır. 
AB kültürü, işte böyle bir kimyasal reaksiyonlar zincirlemesini oluşturacaktır. 
.................. 
"Dünyalı" olmak, öyle hissedebilmenin bir sonucudur. Bir bakış açısıdır. Model alınan bir yaşam tarzıdır. 
Soyut bir kavramdır. 
Buna karşılık, "Avrupalı" olmak bir gerçekliktir. 
Herkes tercihiyle "dünyalı" olabilir. 
Ama... İsteyen herkes "Avrupalı" olamaz. 
Bir de AB'ye tam üyelik, Türkiye'deki bütün etnisitelere bu çağdaşlık olanağını sunacaktır. 
O anlamda Avrupalılık, hem bugünün nesillerine, hem çocuklarımıza ve torunlarımıza bir yaşam kalitesi ve güvencesidir. 
.................... 
Bugün "baraj" uygulanıyor ve "etnisite" eksenli partiler Ankara'daki parlamentoya seçilmişler göndererek yansıyamıyor. 
AB'ye tam üyelik sonrasını düşününüz... 
Diyarbakır'dan, Hakk ri'den, Tunceli'den bir yurttaş seçilerek Avrupa Parlamentosu'na gidecek... Avrupa milletvekili olacak... 
Avrupa'nın politikaları için tartışacak, oy kullanacak, komisyonlarda çalışacak... Avrupa Parlamentosu'nda kürsüye çıkıp, Türkçe, belki de Kürtçe konuşacak, önerilerde ya da eleştirilerde bulunacak. 
Yani... 
Alan büyüyor. Coğrafya çok genişliyor. 
İçe dönük, dar bölgelerde itiş-kakış ve post kavgası yok. 
Bu söylediklerim belki 2014 yılı sonrası... 
Yani... Sadece 8 yıl sonra... 
8-10 yıl sonra Diyarbakır, Hakk ri, Tunceli, Avrupa milletvekilleri seçerek onları Brüksel'e, Strasbourg'a gönderirken bu illerin siyaset gündemine mağaralarda yaşayan elleri "Kaleş"li, yollara mayın döşeyip adam öldürenler girebilir mi II. Dünya Savaşı'nın bittiğini bilmeden yıllardır yaşadıkları ıssız okyanus adalarında, oraya yolu düşmüş turistlere saldıran Japon subayları gibi komik olurlar. 
PKK, bunu görüyor. 
Zaman nehrinin çok gerilerine düşmekte olduğunun farkında. 
El Kaide saldırıları, silahlı terörün Avrupa'daki romantik imajını çizdi. Che Guevara'nın ünlü fotoğrafıyla oluşan "silahlı ve yürekli başkaldırı ikonası" zihinlerde yırtıldı. Silahlı terör, Batı'nın ve elbette Avrupalı'nın artık k busu. 
İsminin telaffuzu karışık fakat kafası net AB-Türkiye Karma Parlamento Komitesi Eşbaşkanı'nın, "3 Ekim PKK'nın sonu saptaması" -tekrarlıyorum- çok gerçekçi. 
.................... 
AB'ye tam üyelik, sadece kutsal yaşama hakkını değil, bu coğrafyada yaşam kalitesini de bütün boyutlarıyla ve çağdaş ölçütlerle insanlarımıza kazandıracaktır. 
.................... 
Dünkü büyükelçiler toplantısı da gösterdi ki... 3 Ekim'de görüşmelerin başlaması kararı h l darboğazlarda. Söke söke, çeke çeke ama mutlaka çıkmalı. 



</TEXT>
</DOC>
