<DOC>
<DOCNO> 358337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko17.html </URL>
<DATE> 2005/07/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Türk Hava Yolları'nda grev kararı ertelendi 
</HEADLINE>
<TEXT>

     CNNTÜRK 

Türk Hava Yolları ve Kamu İşverenleri Sendikası arasında yürütülen 20'nci dönem toplu iş sözleşmesi görüşmelerinde dün ve bugün yapılan görüşmelerde anlaşma sağlanamadı. 
     Hava İş Sendikası tarafından çalışanlara dün gönderilen bildiride, "sendikamız, gelişmeleri kurullarında değerlendirerek, 5 temmuz salı günü grev kararı alınmasını karar altına aldı" denildi. 
     Bu gelişme üzerine Türk Hava Yolları yetkilileri saat 16 00'ya süre istedi. Hava-İş Genel Başkanı Atilay Ayçin, THY ile toplu iş sözleşmesi görüşmelerinin devam ettiğini belirterek, iyi niyet göstergesi olarak grev kararının ilanını, bugün saat 16.00’ya kadar ertelediklerini duyurdu. 
     THY Genel Müdürlüğü önünde toplanan THY çalışanlarına hitap eden Ayçin, 5 aydır iyi niyetle sürdürdükleri görüşmelerden olumlu sonuç alınamadığını söyledi. 
     Sorunun masada çözümlenmesinden yana olduklarını kaydeden Ayçin, grev kararının asılacağı bugün de görüşmelere halen devam edildiğini anlattı. 
     Ayçin, "İyi niyet göstergesi olarak bugün saat 12.00 olarak duyurduğumuz grev kararının ilanını, saat 16.00’ya erteledik" dedi. 
     Kamu işveren sendikası TÜHİS’in kendilerini diğer kamu sektörleriyle aynı kefeye koyduğunu savunan Ayçin, "Diğer kamu sektörleri zarar ediyor, biz kar ediyoruz. Pastadan payımızı istiyoruz. Hükümet ile Türk-İş arasındaki rakam, bizim ihtiyaçlarımızı karşılamıyor" diye konuştu. 
     THY’yi bir marka haline getirenlere haklarının verilmesi gerektiğini kaydeden Atilay Ayçin, şunları söyledi 
     "Söylediğimiz doğrultuda adım atarlarsa grev kararını asmaz, bu iş olduğu gibi devam eder. Aksi takdirde grev kararını saat 16.00 itibarıyla bütün kapılara asacağız. 51 uçak alsan da insanını memnun edemezsen, onları aprona dizer karşısında bakarsın. Bunların birini uçuramazsın. Sakın benim karşıma ’turizm çöktü, yolcular çöktü’ diyerek çıkmayın." Hava-İş üyesi THY çalışanları, Ayçin’in yaptığı konuşmanın ardından işyerlerine döndüler. 
     Görüşmeler 24 Şubat'tan bu yana devam ediyordu. 
     
     THY GENEL MÜDÜRÜ KOTİL’İN AÇIKLAMASI 

     Daha sonra gazetecilere açıklama yapan THY Genel Müdürü Temel Kotil ise görüşmelerde fazla bir problemin bulunmadığını ifade ederek, "Görüşmeler devam ediyor, anlaşmanın sağlanacağı ümidindeyiz" dedi. 
     Çalışanın mutluluğunun her şeyin üzerinde olduğunu vurgulayan Kotil, şunları kaydetti 
     "Burada verilecek zam oranı belli, Türk-İş’in imzaladığı kontrat çerçevesinde teklifte bulunduk. Bunun kısa sürede çözümleneceği konusunda ümidim var. Sektörümüzün durumu belli. Bizim rekabet yaptığımız Avrupa’daki büyük firmalardan Lufthansa, 80 milyon dolar maaş indirimi yaptı. Bu şartlarda Türk-İş’e verilenin üzerinde bir zam, bu şirkete yanlış olur." Çalışanların zaman zaman uyguladığı iş yavaşlatmasının a, yasalara aykırı olduğuna dikkat çekene Genel Müdür Kotil, "Sendika, bizim kabul edemeyeceğimiz ve şirkete yılda 200 milyon dolar ek getirebilecek bir rakamda ısrar ediyor. Ancak buna rağmen umudumuzu korumaya devam ediyoruz" demişti. 
     Türk -İş Genel Başkanı Salih Kılıç da işçinin eline önceki teklife göre 300 YTL fazla para geçeceğini söyleyerek, greve gidileceğini tahmin etmediğini açıklamıştı. 
     Geçen yıl 252 saatle yüzde 52 oranında gecikme yaşanırken, iş yavaşlatma nedeniyle geçen hafta 971 saatle bu oran yüzde 80'e yükseldi. 
     
</TEXT>
</DOC>
