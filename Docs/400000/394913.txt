<DOC>
<DOCNO> 394913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sontur50.html </URL>
<DATE> 2005/11/14/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
ANAP heyeti Hakkari'de... 
</HEADLINE>
<TEXT>

     Anavatan Partisi Genel Sekreteri Muharrem Doğan, ''Şemdinli olayıyla ilgili çalışmalara hız kazandırılması ve mağdur olan vatandaşların zararlarının karşılanması için, yargı alanının genişletilmesi talebinde bulunduk'' dedi. 
     Genel Sekreter Doğan, Mersin Milletvekili ve İnsan Hakları Komisyon Üyesi Hüseyin Güler ile Van'ın Erciş İlçesi Belediye Başkanı Fatih Çiftçi, Şemdinli'deki incelemelerinin ardından Hakkari'ye geldi. 
     Heyet, Vali Erdoğan Gürbüz'ü makamında ziyaret ederek yaklaşık bir saat görüştü. 
     Görüşmenin ardından heyet adına açıklama yapan Doğan, Anavatan Partisi olarak Şemdinli, Yüksekova ve Hakkari'de incelemelerde bulunduklarını, Şemdinli olayının tasvip edilecek bir olay olmadığını söyledi. 
     Doğan, ''Bu olayın karanlıkta kalmasını istemiyoruz ve kapatılmasını da kimse isteyemez, kapatılmasına kimsenin gücü yetmez'' diye konuştu. 
     Olayın faillerinin bulunması ve bunların yüce adalete teslim edilmesi için çalışacaklarını ifade eden Doğan, incelemelerden elde edilen bilgilerin, rapor halinde parti başkanlık divanında tartışıldıktan sonra kamuoyuna açıklanacağını kaydetti. 
     Olayın yargı alanının genişletilmesi gerektiğine işaret eden Doğan, Şemdinli ve Hakkari'de yaptıkları görüşmelerde, çalışmalara hız kazandırılması ve mağdur olan vatandaşların zararlarının karşılanması için yargı alanının genişletilmesi talebinde bulunduklarını söyledi. 
     Gazetecilerin, ''Şemdinli olayının Susurluk'a benzetildiği yönünde görüşler var, yaptığınız incelemelerde böyle bir benzerlik kurabildiniz mi '' sorusu üzerine Doğan, yargı alanı genişletildikten ve gerekli çalışmalar yapıldıktan sonra bu olayın Susurluk olayıyla ilişkisi olup olmadığının belli olacağını belirtti. 
     
     ''TOPLUMSAL BARIŞA KİMSE DİNAMİT KOYAMAZ'' 

     İnsan Hakları Komisyonu Üyesi Hüseyin Güler de Türkiye'de bir daha böyle acıların yaşanmasını istemediklerini belirterek, şunları söyledi 
     ''Siyasal süreçte başta kamu olmak üzere herkesi sağduyulu olmaya davet ediyoruz. Toplumsal barışa kimse dinamit koyamaz. Kamu, burada sıcak ve şefkatli kollarını halka uzatmalı ve bir an önce toplumun yaraları sarılmalıdır.'' Anavatan Partisi heyeti, geceyi Hakkari'de geçirdikten sonra Van'a dönecek. 
     
</TEXT>
</DOC>
