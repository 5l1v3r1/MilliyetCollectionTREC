<DOC>
<DOCNO> 377652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/spor/spo12.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Motivasyon sorunu yaşadık' 
</HEADLINE>
<TEXT>


GÖKHAN TÜRE 


Avrupa Şampiyonası öncesi Fransa'daki özel turnuvada ikinci olan 12 Dev Adam, dün yurda döndü. Coach Bogdan Tanjevic, inişli - çıkışlı grafiği, motivasyon eksikliğine bağladı. 
Oyuncuların fiziksel ve teknik anlamda arzuladığı düzeye eriştiğini söyleyen Tanjevic, "Bazı maçlarda açık farklı öne geçtikten sonra oyundan düşmemiz motivasyon kaybından kaynaklandı. Bunların bir hazırlık karşılaşması olduğu düşünüldüğünde bu sıkıntı fazla üzerinde durulacak bir konu değil" dedi. 
Limoges'daki dörtlü turnuvada A Milli Takımımız'ı farklı yenerek şampiyon olan Fransa'da yazılı ve görsel basın ise galibiyeti "Fransa güzel seriyi tamamladı" manşetleriyle duyururken, skorun gerçeği yansıtmadığını vurguladı. Le Populaire, "Fransa, Türkiye'yi devirerek güzel bir finişle turnuvayı noktaladı" diye yazdı. L'Equipe, Türk Milli Takımı için "Onlar bu maçtan çok Avrupa Şampiyonası'na odaklanmışlar" yorumunu yaptı. 



</TEXT>
</DOC>
