<DOC>
<DOCNO> 394614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonyas03.html </URL>
<DATE> 2005/11/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
2 metre 12 santimetre boyundaki genç, bir yılda 4 santim daha uzadı 
</HEADLINE>
<TEXT>

     Hilal YÜKSEL DHA 

SİVAS’ta, devlik’ hastalığı olarak da bilinen jigantizm hastası, 2 metre 12 santimetre boyunda 18 yaşındaki Ömer Gürkan, her gün biraz daha uzamaya devam ediyor. Uzun boyuyla görenlerin ilgisini çeken Gürkan, son bir yılda 4 santim daha uzadı. 
     Dünyaya 47 santimetre boyunda minik bir bebek olarak dünyaya gelen Ömer Gürkan, daha sonra yaşıtlarından hep uzun oldu. Hipofiz bezinin aşırı büyüme hormonu salgılaması sonucunda oluşan hastalığa yakalanan Gürkan'ın boyu, 2 metre 12 santimetreye ulaştı. Ayak parmaklarının da sürekli uzaması nedeniyle, yürüme ve koşmada güçlük çeken Gürkan'ın parmakları, Sivas Sultan 1. İzzettin Keykavus Devlet Hastanesi’nde gerçekleştirilen ameliyatla kesildi. Ömer’in ayakkabı numarası 50’den 46’ya düştü. Ancak, Gürkan'ın boyunun 22 yaşına kadar uzamaya devam edeceği ve 2 metre 30 santimetreye ulaşabileceği belirtildi. 
     Sultan 1. İzzetin Keykavus Devlet Hastanesi'nde çaycılık yapan Uzun’ lakaplı Ömer Gürkan, boyunun uzun olmasından rahatsızlık duymadığını belirtti. Ömer, tek şikayetinin kendisine göre kıyafet ve ayakkabı bulmakta güçlük çekmesi olduğunu söyledi. İnsanların boyuna gösterdikleri tepkiden de sıkıldığını belirten Gürkan, Kendimi bildim bileli hep uzundum. Bu yüzden arkadaşlarım arasında alay konusu bile oldum. Arkadaşlarımın boyumla alay etmeleri yüzünden, ortaokuldan sonra okumadım. Yolda yürürken insanlar bana uzaylıymışım gibi bakıyor. Bazıları da korkuyor ve bağırıyorlar. Gün geçtikçe uzuyorum ve bu nereye ve ne zamana kadar devam eder bilmiyorum. Ailemde benden başka uzun boylu olan yok. Aslında boyumun uzunluğundan şikayetçi değilim ama insanların tepkileri ve kıyafet bulmak beni zorluyor. Ayakkabılarımı bile özel yaptırmak zorunda kalıyorum'' dedi. 
     
     Dünyanın en uzun adamını geçebilir 

     Dünyanın en uzun adamı Çinli 54 yaşındaki Xi Shun'un boyu 2 metre 36 santimetre. Türkiye'nin en uzun basketçilerinden biri olan Mehmet Okur'un ise boyu 2 metre 11 santimetre. Ömer'in 22 yaşına kadar uzayacağını söyleyen uzmanlar, dünyanın en uzun adamını bile geçebileceğini söylüyorlar. 
     
     Dev hastalığı Akromegali nedir 

     Akromegali, hipofiz bezinin aşırı büyüme hormonu salgılaması sonucunda oluşan bir hastalıktır. Ergenlik öncesinde ortaya çıkışı oldukça nadirdir ve bu durumda hastalığa jigantizm devlik adı verilir. Çoğunlukla 30-60 yaş arasındaki erişkinlerde görülür. Hastalık erkeklerde ve kadınlarda eşit oranda görülür. Büyüme hormonunun aşırı salgısı sonucu yüz görüntüsü değişir, kabalaşır, hastalar baş ağrısı, terleme, el-ayaklarda büyüme ve yorgunluktan şikayet ederler. Fazla salgılanan büyüme hormonu kalp, solunum sistemi, hormonal sistem başta olmak üzere pek çok organı etkiler. 
     
</TEXT>
</DOC>
