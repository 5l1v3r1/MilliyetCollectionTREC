<DOC>
<DOCNO> 381673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sontur16.html </URL>
<DATE> 2005/09/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kedi kovalarken koluna demir saplandı 
</HEADLINE>
<TEXT>

     Erol KÜÇÜKOĞLU DHA 

      ORDU’da evlerinin önünde kedi kovalarken, ayağının kayması sonucu bahçenin korkuluk demiri sağ koluna saplanan 10 yaşındaki Nurcan Aydın’ın imdadına polis yetişti. Yaklaşık yarım saat kurtarılmayı bekleyen Nurcan Aydın için önce 112 acil servis, sonra itfaiye çağrıldı. Ancak her ikisi de Aydın’ı demir parmaklıktan kurtaramayınca bu sefer polisten yardım istendi. Olay yerine hazırlıklı gelen polis, demir parmaklığı kesti. Hastaneye kaldırılan Nurcan Aydın’ın kolundaki korkuluk demiri operasyonla çıkarıldı. 
     Bahçelievler Mahallesi’ndeki evlerinin önünde bu sabah arkadaşları ile oyun oynayan 10 yaşındaki Nurcan Aydın, bahçeye giren kediyi yakalamak istedi. Kedinin bahçe duvarının üzerinden atlayıp yola çıkması üzerine Nurcan Aydın da peşinden koştu. Ancak çıktığı bahçe duvarının üzerinde ayağı kayınca korkuluk demiri kızın sağ koluna saplandı. Çığlık atan Nurcan'ın imdadına, ailesi evde bulunmadığı için komşuları koştu. 
     Önce 112 acil servis çağrıldı. Doktor çaresiz kalınca itfaiyeden yardım istendi. Onlar da başaramayınca polise haber verildi. Aradan geçen yarım saatlik süre sonunda hazırlıklı gelen polisler demir korkuluğu kesti. Ordu Devlet Hastanesi’ne kaldırılan Nurcan Aydın’ın kolundaki demir, 2 saat süren operasyon sonunda çıkarıldı. Doktorlar küçük kızın sağlık durumunun iyi olduğunu söyledi. 
     
</TEXT>
</DOC>
