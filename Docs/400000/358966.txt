<DOC>
<DOCNO> 358966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/soneko05.html </URL>
<DATE> 2005/07/07/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Dış borcun yüzde 27'si Türk'ün Türk'e borcu 
</HEADLINE>
<TEXT>

     Türkiye’nin mart ayı sonu itibariyle 160 milyar dolar olarak gerçekleşen dış borç stokunun, yüzde 27 oranındaki 43 milyar dolarlık bölümünü Türk vatandaşları ve yurtdışındaki Türk kuruluşlarına olan borçlar oluşturuyor. 
     ANKA’nın Hazine Müsteşarlığı, Bankacılık Düzenleme ve Denetleme Kurumu BDDK ve Merkez Bankası verilerinden yaptığı belirlemeye göre, Türkiye’nin Türk vatandaş ve kuruluşlarına olan, ancak çeşitli nedenlerle dış borç stoku içinde gösterilen borçlarının stok içindeki payı, 2004 sonundaki yüzde 26.3’lük düzeyinden bu yılın mart ayı sonunda yüzde 26.9’a ulaştı. 
     Türkiye’nin Türk vatandaş ve kuruluşlarına olan borçları, mart ayı sonu itibariyle 43 milyar 26 milyon dolar olarak gerçekleşti. Bu borçlar, 2004 sonundaki 42 milyar 543 milyon dolarlık düzeyine göre yüzde 1.1 oranında 483 milyon dolar arttı. 
     
     BÜYÜK BÖLÜMÜ KREDİ MEKTUPLU DTH’LAR 

     Türk vatandaşlarına olmasına rağmen dış borç stoku içinde yer alan borçların 17 milyar 466 milyon dolarla en büyük bölümünü Merkez Bankası’ndaki kredi mektuplu döviz tevdiat hesapları ve süper döviz hesapları oluşturuyor. 
     Merkez Bankası yıllardır yurtdışında çalışan veya ikamet eden Türk vatandaşlarının mevduatlarını topluyor. Bu nedenle Türk vatandaşlarının döviz mevduatları Türkiye’nin dış borcu olarak sınıflandırılıyor. 
     
     EUROBONDLAR 

     Dış borç stokunda 30 milyar 807 milyon dolarla önemli bir büyüklük oluşturan Hazine’nin uluslararası piyasalara ihraç ettiği eurobondların, neredeyse yarısı Türkiye’deki bankalar ile tasarruf sahiplerinin elinde bulunuyor. 
     BDDK’nın verilerine göre, mart sonu itibariyle Türk bankaları ve yatırımcıların elinde 14 milyar 961 milyon dolarlık eurobond bulunuyor. Bu tutar ilk çeyrekte yüzde 6.8 oranında 958 milyon dolarlık artış kaydetti. 
     
     YURTDIŞI BANKA VE ŞUBELERLE KULLANDIRILAN KREDİLER 

     Türkiye’de finansal aracılık maliyetlerinin yüksek olması nedeniyle bankaların yurtiçindeki kredi müşterilerine, yurtdışı banka ve şubeleriyle off-shore bankaları aracılığıyla kullandırdıkları krediler de borç stokunda önemli bir pay alıyor. Bu krediler yılın ilk üç ayında yüzde 4.6 büyüyerek 10 milyar 135 milyon dolardan 10 milyar 599 milyon dolara çıktı. 
     
     BORÇLAR KİME 

     Türkiye’nin mart sonu itibariyle dış borçlarının 89 milyar 23 milyon dolarla en büyük bölümü özel kreditörlere ait bulunuyor. Bu kapsamda en yüksek borcu ise 33 milyar 47 milyon dolarla bankalara olan borçlar oluşturuyor. 
     Mart sonunda Türkiye’nin resmi kreditörlere olan borçları ise 38 milyar 652 milyon dolar oldu. Büyük bölümü Dünya Bankası ve IMF’ye olan bu borçlar, ilk üç ayda yüzde 5.6 oranında geriledi. 
     
</TEXT>
</DOC>
