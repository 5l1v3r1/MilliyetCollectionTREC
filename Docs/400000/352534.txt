<DOC>
<DOCNO> 352534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun55.html </URL>
<DATE> 2005/06/16/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
İran yarın 9'uncu cumhurbaşkanını seçiyor... 
</HEADLINE>
<TEXT>

     İran’da yarın yaklaşık 47 milyon seçmen 9’uncu cumhurbaşkanını seçmek için sandık başına gidecek. 
     1979 yılındaki İran İslam Devrimi’nden sonra seçilen 
     cumhurbaşkanlarının listesi şöyle 
     -Şubat 1980 Fransa’da eğitim alan liberal görüşlü Ebulhasan Benisadr yüzde 67’den fazla oy alarak İran İslam Cumhuriyeti’nin ilk cumhurbaşkanı oldu. 1981 yılında aşırı muhafazakarlar tarafından görevinden azledilen Benisadr ülkeden kaçtı ve halen Fransa’da yaşıyor. 
     -Temmuz 1981 Benisadr’dan sonra Muhammed Ali Recai yüzde 87 oyla cumhurbaşkanı seçildi. Recai, seçildikten yaklaşık iki ay sonra rejim karşıtı grupların düzenlediği bombalı saldırıda öldü. 
     -Eylül 1981 İran’ın şimdiki dini lideri Ayetullah Ali Hamaney yüzde 94 ile cumhurbaşkanı seçildi. 
     -Ağustos 1985 Hamaney yüzde 85 oy alarak tekrar cumhurbaşkanı oldu. 1989 yılında İran İslam Devrimi’nin lideri Ayetullah Ruhullah Humeyni’nin ölümü üzerine, Humeyni’nin yerine dini lider seçildi. 
     -Temmuz 1989 Ayetullah Haşimi Rafsancani yüzde 94’ten fazla oy alarak cumhurbaşkanı oldu. 
     -Haziran 1993 Rafsancani yüzde 62 oy alarak ikinci kez cumhurbaşkanı oldu. 
     -Mayıs 1997 Muhammed Hatemi, sürpriz bir çıkış yaparak yüzde 70 oy ile cumhurbaşkanı seçildi. 
     -Haziran 2001 Reformcu Hatemi, yüzde 77 ile tekrar cumhurbaşkanı oldu. 
     İran’da anayasa gereği iki dönem üst üste cumhurbaşkanı seçilenler takip eden üçüncü dönemde seçimde aday olamıyor. 
     İran’da yarın yapılacak seçime katılacak adayların cumhurbaşkanı seçilebilmesi için, kullanılacak oyların yüzde 50’sinin bir fazlasını alması gerekiyor. Adaylardan hiçbiri yeterli oyu alamazsa bir hafta sonra cuma günü ikinci tur yapılacak ve ilk turda en fazla oyu alan iki aday yarışacak. 
     
</TEXT>
</DOC>
