<DOC>
<DOCNO> 397974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sonsiy17.html </URL>
<DATE> 2005/11/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
AKP'li Argün Sadece seçilen değil, sevilen insan olmalıyız 
</HEADLINE>
<TEXT>

     İçişleri Bakanı Abdulkadir Aksu, yerel yönetim hizmetlerinde artık AB kriterlerinin dikkate alınması gerektiğini söyledi. 
     Aksu, AK Parti Ankara İl Başkanlığı'nın düzenlediği 2. Yerel Yönetimler Şurası'nda yaptığı konuşmada, hükümetin, yerel yönetim reformuna büyük önem verdiğini belirtti. 
     Kamu yönetiminde saydamlık, katılımcılık, etkinlik ve verimlilik hedeflediklerini anlatan Aksu, bu amacı gerçekleştirmek için reform niteliğinde bazı yasal düzenlemeler yapıldığını ifade etti. 
     Aksu, yerel yönetimleri güçlendiren ve yetkilerini artıran yasal değişikliklerle yerel yöneticilere yeni hizmet imkanları tanındığını dile getirdi. 
     Halkın kendini geliştirmeyen, çağın gereklerine uymayan yöneticileri tasvip etmediğine dikkati çeken Aksu, ''İşte size fırsat. Hizmet üretmede mazeretiniz kalmadı'' dedi. 
     Türkiye'nin AB ile üyelik müzakereleri yürüttüğünü anımsatan Aksu, bundan sonra yerel hizmetlerde de AB kriterlerinin ve müktesebatının dikkate alınması gerektiğini vurguladı. Aksu, yerel yöneticilerin, AB mevzuatını yakından takip etmesini isteyerek, bazı projelerde AB kaynaklarından yararlanılabileceğini kaydetti. 
     
     ERGÜN'ÜN UYARILARI 
     AK Parti Genel Başkan Yardımcısı Nihat Ergün de ülkenin AK parti iktidarıyla istikrara kavuştuğunu söyledi. 
     AK Parti kadrosunda yer alan herkesin işbirliği içinde çalışması gerektiğini anlatan Ergün, öncelikle ''temiz siyaset'' anlayışının yerleşmesi gerektiğini ifade etti. 
     Geçmişte bazı yerel yöneticilerin iyi hizmet üretmelerine karşın seçilemediklerine dikkati çeken Ergün, bu durumun halktan kopmanın bir sonucu olduğunu belirtti. Ergün, halkla yakın olmak adına ters ilişki içine girilmemesi gerektiğini de dile getirerek, şuraya katılan yerel yöneticilerden bu konuda dikkatli olmalarını istedi. 
     Yaptıklarının sadece kendilerini bağlamadığını anlatan Ergün, ''Biz, sadece kendimiz değiliz. Büyük bir organizasyonun parçasıyız. Artık sokakta istediğimiz gibi yürüyemeyiz, istediğimiz gibi konuşamayız'' dedi. 
     Ergün, bazı belediyeler tarafından Ramazan ayında yapılan sosyal etkinliklerin yararından bahsederken, bazılarının da Ramazan'ın manevi havasını kaçıracak ve AK Parti'nin muhafazakar yapısına uymayacak etkinliklerinin halkta rahatsızlık yarattığını söyledi. Belediye başkanlarının reklam kampanyalarını dikkatli kullanmasını isteyen Ergün, ''Bir belediye başkanının posteri, yapılan hizmetlerin önüne geçecek şekilde sık sık bilboardlarda yer alırsa, bu kesinlikle olumsuz imaj yaratır'' diye konuştu. 
     Ergün, AK Parti'nin, temiz siyaset yürüterek, halkla iç içe ve kadroların işbirliğiyle 4 dönem üst üste iktidar olarak rekor kıracağını savunarak, ''Cumhuriyetin 100. yılında, 100 milyonluk Türkiye'ye AK Parti mührü vuracağız'' dedi. 
     
</TEXT>
</DOC>
