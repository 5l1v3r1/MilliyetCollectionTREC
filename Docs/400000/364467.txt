<DOC>
<DOCNO> 364467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur19.html </URL>
<DATE> 2005/07/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Tramvayda yangın 
</HEADLINE>
<TEXT>

     Konya’da, tekerleğinin sıkışması sonucu aniden alev alan tramvaydaki yolculardan bazıları fenalık geçirdi. 
     Alınan bilgiye göre, Kampüs-Alaaddin seferi yapan Alparslan Altıncaba’nın kullandığı 125 nolu tramvay, Selçuklu Belediyesi Durağı’na geldiğinde, teknik arıza nedeniyle arka tekerleğinin sıkışması sonucu aniden alev aldı. 
     Tramvayın orta kısmında kapının bulunduğu yerin alev alması nedeniyle panik yaşayan vatandaşların, aynı anda tramvaydan inmeye çalışması yüzünden kısa süreli izdiham oluştu. 
     Bu sırada fenalık geçirenlere, 112 Acil Servis personeli, olay yerinde müdahale etti. Yangın, elektriğin kesilmesiyle büyümeden söndürüldü. 
     Yolcular, kent merkezine belediye otobüslerle taşındı. Yetkililer, tramvayda büyük bir hasarın meydana gelmediği, ölen ya da yaralanan olmadığını söyledi. 
     
</TEXT>
</DOC>
