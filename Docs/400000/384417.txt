<DOC>
<DOCNO> 384417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/yazar/sazak.html </URL>
<DATE> 2005/10/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa'daki Osmanlı 
</HEADLINE>
<TEXT>


Türkiye ile AB arasında 3 Ekim gece yarısı 'saatler durdurularak' alınan tam üyelik müzakerelerinin başlatılması kararıyla, tarihi bir eşikten geçildi. Gelecek on yılın zorlu 'hazmetme' dönemine girildi. 
Avrupa'daki Osmanlı'nın ve Türkiye Cumhuriyeti'nin beş yüz yıllık tarihi de sonuçta 'Doğu-Batı' arasındaki 'gelgit'lerin uzun ve yorucu serüvenidir. Mustafa Kemal ve arkadaşlarının imparatorluk enkazından yeni bir cumhuriyet kurma başarısı olmasa bu 'hazmetme meselesi' 20. yüzyılın başında 'yutma ve yutulma hali'ne dönüşecekti. 
Tarihin akışı tersine döndü ve 2005 yılında Türkiye 'Avrupa Birliği'ne katılmak üzere masaya oturuyor. Son dönemeçte 'tam üyeliğe' itiraz üç ülkeden geldi. Avusturya, Fransa ve Hollanda. Seçimi kazansaydı Almanya'da Merkel iktidarı da açıkça 'hayır' diyecekti. 
İlginçtir. 1500'lerdeki Kanuni döneminde, Avrupa Birliği ve Haçlı ideolojisini savunan Kutsal Roma-Cermen imparatorluğuna karşı Fransa, Hollanda, Habsburgları Avusturya Osmanlı koruyor. Fransa Kralı 1. François'yı tutsaklıktan Kanuni Sultan Süleyman'ın baskısı kurtarıyor. Doğu'dan gelen 'Osmanlı tehdidi' Almanya'da Protestanlığın gelişmesinde rol oynuyor. 
Ünlü tarihçimiz Prof. Halil İnalcık, bugünkü 'Avrupa Siyasi Coğrafyası'nın ortaya çıkmasında Osmanlı'nın etkisini savunmaktadır. 
1683'teki Viyana kuşatması ve bozgunu ardından bile Osmanlı'nın Avrupa güvenlik sistemleri içinde ağırlık kazandığı dönemler oluyor. 
Prof. İnalcık, Doğu-Batı Dergisi'ne 1998'de yazdığı 'Türkiye ve Avrupa' konulu makalesinde 1815 Viyana Kongresi'nde bugünkü 'tek ve birleşik Avrupa' düşüncesinin siyasi temelleri atılırken, 'Osmanlı Devletinin ve Avrupa statükosunu teminat altına alan genel bir antlaşmaya dahil edilmesi' tartışmalarına değiniyor "Babı li, Viyana Kongresi'nde temsil edilmedi. Osmanlı devlet adamı ve tarihçisi Cevdet Paşa, Babı li'nin o zaman Viyana Kongresi'ne katılma fırsatını yakalayamadığını üzülerek yazmaktadır. Cevdet Paşa'nın inancına göre, Osmanlı Devleti'nin kongreye katılması, Rusya'nın saldırgan politikasının dizginlenmesinde yararlı olabilirdi. Fransa ve Avusturya ile beraber İngiliz hükümeti de Osmanlı Devleti'nin antlaşmaya dahil edilmesi fikrini desteklemiştir. Rusya'nın itirazıyla bu fikir suya düşmüştür." 
Osmanlı'nın Avrupa'dan dışlanmasında Kutsal İttifak'ın 'Hıristiyan' niteliğinin rol oynadığında tarihçiler birleşiyor. 
İki yüz yıl sonra Türkiye, 'İslami' kimliği ağır basan bir iktidar döneminde AB ile müzakere masasına oturuyor. Tarihin cilvesi böyle olur 



</TEXT>
</DOC>
