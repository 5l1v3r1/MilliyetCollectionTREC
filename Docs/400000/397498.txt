<DOC>
<DOCNO> 397498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/guncel/gun12.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'İzinli gösteriye ben de katılırım' 
</HEADLINE>
<TEXT>


ANKARA Milliyet 

Milli Eğitim Bakanı Hüseyin Çelik, bazı sendikaların öğretmenleri illegal yürüyüşlere davet ettiğini belirterek, "İzinli bir gösteri yapılsın, o etkinlikte ben de olayım" dedi. Ankara Emniyet Müdürlüğü'nden yapılan açıklamada, Eğitim - Sen tarafından MES önünde yapılacak kitlesel basın açıklamasının, "kanunsuz toplantı ve gösteri yürüyüşü" kapsamına girdiği belirtildi. 
24 Kasım Öğretmenler Günü dolayısıyla düzenlediği basın toplantısında eğitim sendikalarını uyaran Çelik, öğretmenlerin bazı kesimlerce düzenlenecek illegal hiçbir faaliyete prim vermemesini istedi. 
Öğretmenlerin sürekli aç olduğunu söylemelerinin mesleğin saygınlığını azaltacağını belirten Çelik, "Öğretmenliği maddileştirmek saygınlığını azaltır" dedi. 
Çelik, öğretmenlerin 15 saat maaş karşılığı derse girdiğini, bunun üzerinin ek ders ücretleriyle değerlendirildiğini belirterek, "'Bu ders ne zaman bitecek de öğretmenevinde soluğu alıp okey masasına oturacağım' diye sabırsızlanan öğretmenler var" dedi. 
Ankara Emniyet Müdürlüğü'nden yapılan açıklamada da, sendika yetkililerine, Toplantı ve Gösteri Yürüyüşleri Kanunu'na göre valiliğe yasal miting alanlarından biri için başvuruda bulunmalarının hatırlatıldığı kaydedildi. 



</TEXT>
</DOC>
