<DOC>
<DOCNO> 379690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy11.html </URL>
<DATE> 2005/09/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hazro Belediye Başkanı DEHAP'tan istifa etti 
</HEADLINE>
<TEXT>

     Diyarbakır’ın Hazro İlçesi Belediye Başkanı Hamit Ergin, DEHAP’tan istifa etti. 
     Kan davası nedeniyle yaklaşık 6 aydır ilçeye gidemeyen ve görevini ilçe dışında yürüten Ergin, son dönemdeki gelişmeler üzerine partisi DEHAP’tan istifa ettiğini belirterek, "Bu konuda yorum yapmak istemiyorum. Son dönemde yaşanan olaylar nedeniyle istifa etmeye karar verdim" dedi. 
     Kan davası nedeniyle halen ilçeye gidemediğini ifade eden Ergin, ancak gelecek günlerde görevinin başında olmak için ilçeye gideceğini kaydetti. 
     Yıldız Teknik Üniversitesi Bilgisayar Mühendisliği’nden mezun olan ve İstanbul’da yaşayan Hamit Ergin, 2004 yılında yapılan yerel seçimde aday olduğu doğum yeri Hazro’dan belediye başkanı seçilmesinin ardından ilçede göreve başlamıştı. 
     Ergin, göreve başladıktan sonra çeşitli sorunlar yaşadıkları "Dolan" ailesi mensuplarıyla, 6 ay önce ilçe merkezinde çıkan ve 1 kişinin ölümüyle sonuçlanan silahlı kavgada yaralanmıştı. 
     Kan davası nedeniyle olayın ardından 6 ay geçmesine rağmen Hazro’ya gitmeyen Ergin, görevini ilçe dışından yürütüyor. Belediye görevlilerine talimatını telefonla ileten Ergin, imzalaması gereken evraklara ise ilçe dışında imza atıyor. 
     
</TEXT>
</DOC>
