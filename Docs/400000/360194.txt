<DOC>
<DOCNO> 360194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonyas01.html </URL>
<DATE> 2005/07/11/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Çin’de seks kölelerinin ’belgesi’ bulundu 
</HEADLINE>
<TEXT>

     Levent ULUÇER PEKİN, DHA 

ÇİN’de ele geçen küçük bir kağıt parçası, Japonların İkinci Dünya Savaşı sırasında Çinlileri seks kölesi olarak kullandıklarına dair önemli bir ipucu daha oldu. 
     Kuzey Çin’deki Hebei eyaletinde bulunan 5 X 3.8 cm boyutlarındaki bir küçük kağıdın üzerinde yazanlar, Japonların Çinlileri ne şekilde seks kölesi olarak kullandıklarını gösterdiği belirtiliyor. 
     Söz konusu kağıt, Liu Xianchun adlı bir Hebei’linin, ünlü bir doktor olan büyükbabasının İkinci Dünya Savaşı sırasında Japonlardan topladığı eşyalar arasındaki bir pudra kutusundan çıktı. Kutunun iç yüzeyine yapışmış olan kağıtta ’6. Seks Kölesi Merkezi-Yinglou Binası’ ifadeleri ile Japon ordu bayrağı net bir şekilde görülüyor. Yinglou Binası sözcüklerinin altında bulanık olarak görülen numaranın da seks kölesinin kimlik numarası olduğuna inanılıyor. Kağıdın seks merkezine girmek isteyen Japon askerler tarafından bilet olarak kullanıldığı sanılıyor. Çinli yetkililer Japonların kullandığı bu tür biletin Çin’de ilk defa bulunduğunu, araştırmacıların bu belgeleri daha önce sadece Japonlara ait fotoğraflarda gördüğüne dikkat çekti. 
     Çin’de Japon işgali sırasında 200 bin dolayında Çinli kadının Japon ordusu tarafından seks kölesi olarak kullanıldığı, Japonların işgal sırasında 20 ayrı eyalette 10 bin seks merkezi kurduğu iddia ediliyor. Hebei Akademisinden bir uzman, Japonların Çin, Kore ve diğer Asya ülkelerinden kaçırdıkları kadınları istedikleri gibi kullandıklarını savunurken, bir başka uzman, "Japonlar savaşta nereyi ele geçirdilerse orada bir seks kölesi vardı'' dedi. 

     
</TEXT>
</DOC>
