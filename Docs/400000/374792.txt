<DOC>
<DOCNO> 374792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo18.html </URL>
<DATE> 2005/09/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gerets Heinz'e forma garantisi vermedim 
</HEADLINE>
<TEXT>

     Galatasaray Teknik Direktörü Eric Gerets, Çek futbolcu Marek Heinz'ın kadroya dahil edilmesiyle transferi noktaladıklarını söyledi. 
     Sarı-kırmızılı teknik adam, Florya Metin Oktay Tesisleri'nde gerçekleştirilen antrenman sonrası basın mensuplarına yaptığı açıklamada, Marek Heinz'in transferini hem teknik heyet olarak kendilerinin, hem de yönetimin istediğini belirterek, ''Heinz de Galatasaray'da oynamak istiyordu. Bu transferle kadromuzu tamamlamış olduk. Galatasaray'da her futbolcunun olduğu gibi, Heinz'ın da forma giymek için çok çalışması gerekir. Ben hiçbir futbolcuma forma garantisi vermedim'' dedi. 
     Gerets ayrıca, Heinz'ın kişilik olarak da Galatasaray takımına son derece uygun bir oyuncu olduğunu kaydederken, forvet mevkiinde 3 tane başarılı oyuncuya sahip olduğunun sorulması üzerine ise, ''Benim forvette 3 değil 4 başarılı oyuncum var ve en iyi olan 2'si ilk 11'de sahaya çıkacak'' diye konuştu. 
     Galatasaray'ın, savunmasında sorunlar yaşadığı biçiminde yöneltilen bir soruya ise Gerets, ''Savunmamıza etten duvar örebiliriz. Ama ben göze hoş gelen, seyir zevki veren ve ofansif bir futbol oynansın istiyorum. Biz böyle oynamayı sürdüreceğiz. Yalnızca nasıl daha az kontraataklara yakalanırız diye çalışıyoruz. Ben, savunma oyuncularımdan memnunum'' yanıtını verdi. 
     
     ''TÜRKİYE'Yİ TUTACAĞIM'' 
     A Milli Futbol Takımı'nın 18. Dünya Kupası Avrupa elemeleri 2. Grup'ta Danimarka ile yapacağı karşılaşmayla ilgi olarak Belçikalı teknik adam, ''Çok zorlu bir maç olacak. Danimarka'nın kaliteli bir kadrosu var. Ama ben Türkiye'yi tutacağım'' diye konuştu. 
     Ayrıca, Turkcell Süper Ligi'nde şampiyonluk yarışının yine 4 büyük takım arasında geçeceğine inandığın anlatan Gerets, Gaziantepspor'un bu yarışta zirveyi zorlayabileceğini kaydederken, ligin sonuna dek en iyi mücadeleyi sergileyip şampiyonluğa ulaşacaklarına inandığını sözlerine ekledi. 
     
</TEXT>
</DOC>
