<DOC>
<DOCNO> 374726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/soneko21.html </URL>
<DATE> 2005/09/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bazı özel okullar kredi kartına 12 taksit yapıyor... 
</HEADLINE>
<TEXT>

     Okulların açılmasına sayılı günler kala çocuklarına iyi bir eğitim imkanı sunmak isteyen bazı veliler, en az maliyetli özel okulları tercih etmeye çalışıyor. 
     Çocuklarının daha iyi bir eğitim alabilmeleri ve onlara iyi bir gelecek sunabilmeyi arzu eden birçok veli, eğitim-öğretim hizmetleri için özel okullara yöneliyor. 
     Özel okullar arasından fiyatları en uygun olanları tercih etmeye çalışan bazı veliler, sadece kayıt için en az bin 500 YTL'yi gözden çıkarmak zorunda kalıyor. Konya'da 5 bin YTL'ye kadar çıkan özel okullara kayıtlar diğer büyük şehirlerde daha yukarılara çıkabiliyor. 
     Bu rakama kıyafet, kırtasiye, yemek ve ulaşım gibi diğer harcamalar da eklendiğinde bir çocuğun özel ilköğretim okuluna başlaması için en az 2 bin 500 YTL gerekiyor. Bu rakam, Konya'da 7 bin YTL'ye kadar çıkıyor. 
     İlköğretimin son 3 sınıfında okuyan öğrenciler için özel eğitim- öğretim hizmet bedelleri, biraz farklılık gösterse de ortalama 4-5 bin YTL'yi buluyor. Özel liselerde ise kayıt, servis, yemek, kıyafet, kitap ve kırtasiye ile birlikte maliyet 9 bin YTL'ye ulaşıyor. 
     Konya'da bulunan 2 özel anaokulu, 17 özel ilköğretim okulu ve 11 lise, öğrenci çekebilmek amacıyla adeta birbirleriyle yarışıyor. 
     
     KREDİ KARTINA 12 AY TAKSİT 
     Türkiye Özel Okullar Birliği Konya İl Temsilcisi Tayfun Özdemir, AA muhabirine yaptığı açıklamada, özel okul kayıt ücretlerinin, okulların eğitim kalitesi ve verdiği hizmete göre birbirinden farklılık gösterdiğini söyledi. 
     Ancak genel olarak İstanbul ve Ankara gibi büyük şehirlerde özel okul ücretlerinin daha yüksek olduğunu anlatan Özdemir, şunları kaydetti 
     ''İç Anadolu'da özel okulların eğitim-öğretim ücretleri diğer illere göre oldukça düşük. Ayrıca, birçok özel okullar, benzerine az rastlanılan uygulamalarla velileri rahatlatmaya çalışıyor. Konya'da hizmet veren bazı özel okullar, ücretlerin yüksek olması nedeniyle velilere kredi kartına 12 aya varan taksit imkanı sunuyor. Diğer büyük şehirlerde en fazla 4 taksit yapılan bu uygulama velileri ödeme konusunda oldukça rahatlatıyor. Ancak her şeye karşın velilerin çocukları için tercih ettiği özel okullar, devlet okullarına oranla daha pahalıya mal oluyor.'' 
     
</TEXT>
</DOC>
