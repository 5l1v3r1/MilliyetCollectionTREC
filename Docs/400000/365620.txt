<DOC>
<DOCNO> 365620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/yasam/yas02.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk adımlarını protezle atacak 
</HEADLINE>
<TEXT>


Kangren olan kol ve bacakları kesilen henüz 8 aylık Makbule, yürümeyi de protezleriyle öğrenecek 

TURAÇ TOP İzmir DHA 

Menenjit sonrası kangren nedeniyle el ve ayakları kesilen 8 aylık Makbule'nin tedavisi sürüyor. 
Ailesinin karşı çıkmasına rağmen, hayati tehlikesi olduğu için savcılık kararıyla Atatürk Eğitim ve Araştırma Hastanesi'nde 2 gün önce 3.5 saat süren operasyonda elleri bilek üstünden, ayakları diz altından kesilen Makbule bebek, özel odaya alındı. 

Sağlığı gayet iyi 
Operatör Doktor Ali Dülgeroğlu, Makbule'nin durumuyla ilgili şu bilgileri verdi. 
"Bebeğin sağlık yönünden bir sorunu yok, ancak bundan sonraki hayatı daha zor olacak. Önce bacaklarına protez takılması düşünülüyor, çünkü elleri için daha hareketli, mekanik protezler lazım. Ege ve Dokuz Eylül Üniversiteleri ile bizim hastanemiz, ellere takılacak protezler için çalışma yapacak." 
Makbule'nin masraflarını, yeşil kartlı olması nedeniyle devlet karşılıyor. 


</TEXT>
</DOC>
