<DOC>
<DOCNO> 354428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy27.html </URL>
<DATE> 2005/06/22/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
AKP'den "İcraatın içinden" kitapçığı 
</HEADLINE>
<TEXT>

     AKP yönetimi, önsözünü yazdığı, hükümetin icraatlarının Meclis tatili süresinüce milletvekillerince seçmene anlatılmasını sağlamak için "AKP İktidarında İlk ve En 100" adıyla bir kitapçık hazırladı. Kitapçığı önsözünü yazan Başbakan Recep Tayyip Erdoğan, "Türkiye, AKP iktidarıyla sınıf atlamıştır" dedi. 
     AKP Tanıtım ve Medya Başkanlığı’nca hazırlanan kitapçığın önsözünde Başbakan Erdoğan, AKP için "milletin kendisi" ifadesini kullanırken, "Türkiye, AKP iktidarıyla sınıf atlamıştır. Türkiye’nin bugünkü meseleleri, siyasetin kısır çekişmeleri değildir. Türkiye, bütün enerjisini, gücünü ve dinamiklerini küresel bir güç olma yolunda, halkının refahı ve zenginliği yönünde kullanmayı hedeflemiş ve başarmıştır" dedi. 
     
     TÜRKİYE BÖLGENİN EN GÜÇLÜ DEVLETİ 
     Erdoğan, herşeyden önce siyasete zihniyet dönüşümü yaşattıklarını, siyaseti bir rant dağıtım aracı olmaktan çıkardıklarını kaydetti. Erdoğan, AKP iktidarıyla Türkiye’nin dünyanın ilgi odağı haline geldiğini belirterek, "Dış politikadaki yeni açılımların, Türkiye’yi bölgenin en etkin ve güçlü devleti konumuna taşımıştır" tanımını yaptı. 
     Erdoğan, "ilk ve en" başarılı adımlarla insanların algılarını değiştirdiklerini, yerleşik kalıpları ve karamsarlığının kırdıklırını, milletin kendisine ve devletine olan inanç ve güvenini sağladıklarını ifade etti. 
     
     TÜRBAN VE VETOLU YASALAR YOK 
     Milletvekillerinin Meclis tatilinde seçmenlere dağıtmaları için hazırlanan kitapçıkta 100 başarılı icraat sayılırken, son günlerde tartışmaları süren türban, imam hatipler ve Cumhurbaşkanı Ahmet Necdet Sezer tarafından veto edilen AKP’nin önem verdiği yapısal düzenlemeler yer almadı. 
     Acil Eylem Planı ve AKP’nin 3 Kasım’daki tek başına iktidarı da ilk 2 sırada yer alan kitapçıktaki 100 icraat arasında belli başlıları şöyle 
     "Son 35 yılın en düşük enflasyonu. 1987 yılından bu yana ilk kez eksi enflasyon. 20.5 katrilyonla en büyük tasarruf. 37 olan bakanlık sayısı 23’e indirilmesi. 
     Milletvekili lojmanları kapatıldı. En düşük faiz düzeyi. 
     Borç oranı azaldı. En yüksek oranda vergi indirimine gidildi. İlk kez paradan altı sıfır atılarak TL, YTL oldu. 
     Tasarrufu Teşvik ödemeleri yapıldı. İstihdamın önü açılarak 2004 yılında ilk kez 649 bin kişi çalışmaya başladı. 
     Bürokrasi azaldı. 17.5 milyon kişi ile en çok turist sayısı yakalandı. Tarım gönüllüleri projesi. çiftçinin faiz borcu silindi. Bağ-Kur, SSK, emekli maaşlarında ve asgari ücrette rekor artışlar sağlandı. Hastanelerdeki rehineler kurtarıldı. Sağlıkta tek çatıya geçildi. Elektrikteki TRT payı yüzde3.5’dan yüsde 2’ye düşürüldü. Sosyal yardımlar aile yardımları artırıldı. Ücretsiz ders kitabı dağıtıldı. 
     Öğrenci burslarında rekorlar kırıldı. 3 bin 600 kilometre duble yol, 98 bin konut yapıldı. Kopenhag kriterleri yerine getildi. Meclis halka açıldı, Yolsuzlukla mücadele etkinleştirildi. DGM’ler kaldırıldı, TCK ile suçlar cezasız kalmadı." 
     
     ERDOĞAN’IN ETİYOPYA GEZİSİ 
     Kitapçıktaki 100 icraat arasında Erdoğan’ın Afrika ülkesi Etiyopya’yı ziyaret eden ilk, Yunanistan’ı 16 yıl sonra ziyaret eden yine ilk Başbakan olduğu da sayıldı. 100 icraat arasında "gelmeyenler geldi" başlığıyla Güney Kore Cumhurbaşkanı’nın ziyaretine de yer verildi. 
     İcraatların 52’inci sırasında yer verilen akaryakıt zamları konusunda ise, "İlk kez Türkiye’de akaryakıt fiyatlarındaki artış oranı, ham petrol fiyatlarında yaşanan artışın altında kaldı. 2003 ve 2004’te üretici ülkelerde ham petrol fiyatı ortalama yüzde 75 oranında artarken, Türkiye’de bu oran yüzde 60 seviyesinde kaldı" denildi. 
     83’üncü sırada ise "Kıbrıs’ta kuşatma kalktı" 
     başlığıyla "İlk kez AKP iktidarıyla KKTC ekonomik ve politik kuşatmayı yardı" ifadesine yer verildi. 
     
</TEXT>
</DOC>
