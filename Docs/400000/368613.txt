<DOC>
<DOCNO> 368613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko08.html </URL>
<DATE> 2005/08/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ÖİB Başkanı Kilci Yabancı sermaye karşıtlığını genelleştirmek yanlış 
</HEADLINE>
<TEXT>

     Özelleştirme İdaresi Başkanı Metin Kilci, yabancı sermayeye kayıt koymanın Türkiye için lüks olduğunu kaydetti. 
     Kilci, konuk olduğu CNN Türk "Eğrisi Doğrusu" programında Taha Akyol’un sorularını yanıtladı. Kilci, Amerika ve Çin’deki yabancı sermayeye yönelik bazı satışların tepkiler sonucu engellendiğinin anımsatılması üzerine, "ABD ve Çin’deki davranışları gerekçe göstererek yabancı sermaye karşıtlığını genelleştirmek doğru olmaz" dedi. Bu tür aktörlerin ulusallığının söz konusu olmadığını, Demirçeliğin de ulus sınırları içerisinde üretilen bir şey olmadığını savunan Kilci, büyük aktörlerin de çok uluslu firmalardan oluştuğuna dikkat çekti. 
     "Rekabet hukukunda bir şirketin hakim olması ayıplanacak hor görülecek bir durum değil" diyen Kilci, Erdemir’in de mevcut yapısı itibariyle hakimiyetinden söz edilemeyeceğini söyledi. 
     Kilci, Erdemir’in, girdilerinin yalnızca yüzde 12’sini iç piyasadan karşıladığını kaydetti. 
     
     BLOK SATIŞ PİYASANIN KOŞULLARI AÇISINDAN DAHA ANLAMLI 

     "Bu yönüyle de stratejik olduğundan söz etmek mümkün değil" diyen Kilci, Erdemir’in blok satışının, piyasanın koşulları açısından daha anlamlı olduğunu savundu. Kilci şöyle konuştu 
     "Sempatik görünme adına yönetim hakimiyetini küçültücü kontrol ölçeğini azaltıcı davranışlara girmek şirketin değerini etkilemekle kalmaz, küçük yatırımcının da zarar etmesine neden olur. Halka arz sanki çok sempatik gibi gösterilmeye çalışılıyor. Ancak, mutlak toplum, kamu için yararlılığı olduğunu iddia etmek doğru değil. Biliyormuyuz Borsa’da ne kadarı yabancının elinde." Kilci, Erdemir’e 1 milyar dolar yatırım yapmak yerine 1 milyar 200 milyon dolar gibi bir kaç yıllık karına satıldığı iddialarına da, ana sözleşme ve ihale şartnamesinde yer alan alıcı şirketin yatırım yapma zorunluluğu ile ilgili düzenlemeye dikkat çekerek yanıt verdi. Kilci, Erdemir’de 1 milyar dolara yakın yatırım programının bulunduğunu, bunun şu anda devam ettiğini, alıcı şirketin de 2007 yılına kadar 500 milyon doların üzerinde yatırım yapmak zorunda olacağını söyledi. Kilci, alıcı şirketin yapacağı yatırım tutarının devir tarihine kadar yatırım programının ne kadarının yapılmış olacağına göre değişeceğini ifade etti. Kilci, "Hiçbir şekilde hiçbir şirket bir iki yıllık karına satılmaz" dedi. Kilci, Demirçelik Birliği olarak kurulmuş olan AB’nin müktesebatında bu sektöre yönelik Devlet yardımlarının sınırlanmasını içeren düzenlemeler bulunduğuna dikkat çekti. Kilci, alıcı şirketin Erdemir’i kapatacağına ilişkin iddialara, "Bu denli yatırım yapan yatırımcının böylesine bir çılgınlığı yapması ekonomik rasyonalitenin dışında" diye yanıt verdi. Kilci, altın hisse ve ihale şartnamesinde bu konuda gerekli önlemlerin alındığını söyledi. Güney Kore’de uygulanan halka açıklık oranı yüksek olup, yönetimin kamunun elinde olduğu Posco modeline şuandaki Erdemir’in benzer olduğunu söyleyen Kilci, Borsa’daki yatırımcıların kim olduklarının çok iyi tespit edilemeyeceğine dikat çekti. 
     
     1.3 MİLYAR DOLAR TAHSİLAT 

     Kilci bu yıl yapılan özelleştirmelerden şu ana kadar 1.3 milyar dolar tahsilat yapıldığını açıkladı. 
     
     TÜPRAŞ İHALESİ AÇIK ARTIRMAYLA SONUÇLANDIRILACAK 

     Özelleştirmelerle ilgili açılan davalardan şikayetçi olmadığını, büyük duyarlılıkla bunları dikkate aldıklarını ifade eden Kilci, yargı kararı nedeniyle TÜPRAŞ ihalesinin bu kez açık artırmayla sonuçlandırılacağını belirtti. 
     
     TÜRKİYE’NİN FİYATI DEĞERİ ARTTI 

     TÜPRAŞ’a daha önce yapılan ihaleden daha fazla talep gelmiş olmasının yalnızca TÜPRAŞ’ın cazibesiyle açıklanamayacağını söyleyen Kilci, "Türkiye’nin fiyatı, değeri arttı. Türkiye’ye olan güven arttı" diye konuştu. 
     TÜPRAŞ’la ilgili tekliflerin 2 Eylül’de alınacağını anımsatan Kilci, yerli ve yabancı talep sahiplerine eşit mesafede olduklarını ihalenin sonucunu, ortaya çıkacak fiyatın belirleyeceğini söyledi. 
     
     MİLLİ PİYANGO İDARESİ’NİN ÖZELLEŞTİRİLMESİ 

     Kilci, Milli Piyango İdaresi’nin özelleştirilmesinde şans oyunları için düzenleyici yapı oluşturulmasına karar verildiğini buna illişkin yasa tasarının Maliye Bakanlığı’ndan Başbakanlığa sevk edildiğini kaydetti. Kilci, "Meclis açılınca gündeme gelecek. 2006’da gerçekleşir diye düşünüyoruz" dedi. 
     
     THY GURURUMUZ 

     "Türk Hava Yolları gururumuz" diyen Kilci, Türk Hava Yolları’nın ulusal havayolu şirketi olarak konumunu korumasını istediklerini ana sözleşmede de bu konuda bir takım sınırlamalar olduğunu söyledi. THY’deki kamu hisseleriyle ilgili henüz strateji belirlenmediğni ifade eden Kilci, "2005 sonu 2006 gibi düşünülebilir " dedi. 

ANKA 
     
</TEXT>
</DOC>
