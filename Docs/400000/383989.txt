<DOC>
<DOCNO> 383989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sontur25.html </URL>
<DATE> 2005/10/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
"Beraber olma" teklifiyle gasp 
</HEADLINE>
<TEXT>

     İstanbul’da, beraber olma bahanesiyle kandırdığı sürücüleri ilaçlı bisküvilerle kendinden geçirdikten sonra gasp ettiği öne sürülen 1 kadın ile suç ortağı yakalandı. 
     Asayiş Şube Müdürlüğü’nden alınan bilgiye göre, çeşitli gasp olaylarına karıştıkları belirlenen Y.G. 24 ile E.K. 19 , Bayrampaşa’da düzenlenen operasyonla gözaltına alındı. 
     Bu kişilerden E.K’nın üzerinde, 28 gram uyuşturucu madde ve 1 adet sahte sürücü belgesi ele geçirildi. 
     Sorguları yapılan bu kişilerden Y.G’nin, otostop yaparak sürücüleri durdurduğu, beraber olma bahanesiyle parka götürdüğü, burada ilaçlı bisküvi yedirip kendilerinden geçirdikten sonra da para, değerli eşya ve otomobillerini alarak suç ortağı E.K. ile birlikte kaçtıkları öne sürüldü. 
     Bayrampaşa, Fatih, Beşiktaş, Sarıyer ve Eyüp ilçelerinde bu yöntemle son 3 ayda 11 kişiyi gasp ettiği belirtilen Y.G, emniyete çağırılan mağdurlarca da teşhis edildi. 
     Bu yöntemle 7 bin 135 YTL, 100 Avro, 200 dolar, 5 otomobil, 9 adet cep telefonu, 2 adet altın yüzük, 1 kol saati, VCD player ve araç telefonu gasp ettikleri belirtilen zanlıların kullandığı ilacın da atların uyuşturulmasında kullanılan bir ilaç ve sulandırılmış uyku hapı olduğu, bu ilaçlardan içen mağdurların solunum yolu rahatsızlıkları çektikleri öne sürüldü. 
     Polisteki işlemleri tamamlanan 2 kişi, adliyeye gönderildi. 
     
</TEXT>
</DOC>
