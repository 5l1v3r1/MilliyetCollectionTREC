<DOC>
<DOCNO> 368026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko16.html </URL>
<DATE> 2005/08/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Çin malları Türkiye'yi istila etti... 
</HEADLINE>
<TEXT>

     Türkiye, Çin’den yapılan ucuz tekstil ve sanayi ürünleri ihracatı nedeniyle adeta Çin mallarının istilasına uğradı. İlk altı ayda Çin’den yapılan ithalat 2.9 milyar doları bulurken, bu ülkeye gerçekleştirilen ihracat 265 milyon dolarda kaldı. Çin’le ticaret açığı yüzde 60’a yakın büyüyerek 2.7 milyar dolara tırmandı. 
     ANKA’nın Dış Ticaret Müsteşarlığı verilerinden yaptığı belirlemeye göre, Türkiye’nin dış ticaret açığındaki büyümede Çin’le yapılan ticaret önemli bir rol oynadı. 
     Türkiye, ocak-haziran döneminde Çin’den 2 milyar 947.8 milyon dolarlık ithalat gerçekleştirirken, bu ülkeye yapılan ihracat 265.5 milyon dolar düzeyinde oluştu. Çin’le ithalat geçen yıla göre yüzde 54 büyürken, ihracattaki artış yüzde 15.2 düzeyinde kaldı. Türkiye, 2004 yılının ilk yarısında 
     Çin’le 1 milyar 920.6 milyon dolarlık ithalat, 230.4 milyon dolarlık ihracat yapmıştı. 
     
     AÇIĞIN BÜYÜK BÖLÜMÜ SANAYİ ÜRÜNÜ 
     Türkiye ile Çin arasında ticaret dengesindeki bozulmada büyük ölçüde sanayi ürünleri ithalatı etkili oldu. İlk altı ayda Çin’den yapılan sanayi ürünleri ithalatı yüzde 52 büyüyerek 2 milyar 758.7 milyon dolara ulaşırken, bu ülkeye yapılan sanayi ürünleri ihracatı yüzde 18 azalarak 129 milyon dolara indi. Çin’le sanayi ürünleri ticaretindeki açık yüzde 58.3’lük artışla 2 milyar 629.7 milyon doları buldu. 
     Sanayi ürünleri ithalatının 1 milyar 429.1 milyon dolarlık bölümünü makina ve ulaşım araçları ithalatı oluşturdu. Makine ve ulaşım araçları ithalatı yüzde 45.8 arttı. Büro makinaları ve haberleşme cihazları ithalatı 701.5 milyon dolar, diğer makina ve ulaşım araçları ithalatı 
     707.4 milyon dolar, elektrikli makina ve cihaz ithalatı 
     321.8 milyon dolar, diğer elektriksiz makina ithalatı 261 
     milyon dolar oldu. 
     Dokumacılık ürünleri ithalatı yüzde 43 artarak 263.2 milyon dolara, hazır giyim ithalatı yüzde 59.7 artarak 76.4 milyon dolara, diğer yarı mamül ithalatı yüzde 71 artarak 193 milyon dolara çıktı. Çin’den yapılan kimyasal ithalatı 
     yüzde 56 artarak 227.4 milyon dolara, demir-çelik ithalatı 2.8 kat artarak 64.4 milyon dolara ulaştı. Diğer tüketim malları ithalatı da yüzde 52.6 büyüyerek 505.3 milyon doları buldu. Bunun 110.6 milyon dolarını ayakkabı, 77 milyon dolarını seyahat eşyası, 32.4 milyon dolarını mobilya ithalatı oluşturdu. 
     
     MADENCİLİK VE TARIM ÜRÜNLERİ İTHALATI 
     Türkiye’nin ocak-haziran döneminde Çin’den yaptığı madencilik ürünleri ithalatı yüzde 46.2 artarak 106.4 milyon dolara çıktı. 
     Çin’den yapılan tarım ürünleri ithalatı ise yüzde 186’lık artışla 81.4 milyon dolara ulaştı. Bunun 37.3 milyon 
     dolarını gıda maddeleri, 44.2 milyon dolarını ise tarımsal hammaddeler oluşturdu. 
     
</TEXT>
</DOC>
