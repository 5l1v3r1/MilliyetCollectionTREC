<DOC>
<DOCNO> 361192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/ekonomi/aeko.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir milli takımı 
</HEADLINE>
<TEXT>


Erdemir ihalesi için bir araya gelen 23 şirket "Ereğli Ortak Girişim Grubu"nu oluşturdu. Kendilerini "Türk milli takımı" olarak niteleyen grup, 'Yabancı sermayeye karşı değiliz ama aramıza yabancı almayacağız' diyor 

Ebru Sungur 

Türkiye Odalar ve Borsalar Birliği'nin TOBB koordinasyonunda ve Kibar Holding'in liderliğinde bir araya gelen 23 şirketten oluşan "Ereğli Ortak Girişim Grubu Ereğli OGG ", Erdemir özelleştirmesine katılmak amacıyla ön yeterlilik için dün Özelleştirme İdaresi Başkanlığı'na ÖİB başvurdu. Bu şirketlere Erdemir Çalışanlar Vakfı'nın da destek vermesi bekleniyor. 
Konuyla ilgili olarak Milliyet'in sorularını yanıtlayan Kibar Dış Ticaret Genel Müdürü Serdar Koçtürk, uluslararası sisteme entegre olmuş Türk girişimcisinin, önyargısız ve beklenti içinde olmadan, bir araya gelerek üretkenliğini göstermek zorunda olduğu söyledi. 
"Bizi Türk milli takımı olarak görün" diyen Koçtürk, amaçlarının kesinlikle yabancı sermayeye karşı çıkmak olmadığını ancak Ereğli OGG'ye de yabancı katılımcı almayacaklarını anlattı. 

'Şeffaf model oluşturacağız' 
Koçtürk, Erdemir özelleştirmesi, özellikle yassı demir çelik ürünlerini yoğun olarak kullanan sektör mensuplarını birinci dereceden etkileyeceği için çeşitli sektör mensupları tarafından Ereğli OGG'nin oluşturulduğunu kaydetti. 
Dünya çelik sektöründeki konsolidasyona dikkat çeken Koçtürk, ihracatta önemli paya sahip olan yassı çeliği kullanan sektör mensuplarının uluslararası rekabet gücünün artırılması ve konsolidasyon neticesinde sayısı azalan tedarikçiler karşısında güçlü bir yerel kaynaktan hammadde temin imkanının devamının önem taşıdığını da vurguladı. 
Ereğli OGG'ye katılım sürecinin devam ettiğini belirten Koçtürk, katılımda üst limiti 50 milyon dolar olarak belirlediklerini, hiçbir şirketin daha fazla pay sahip alıp, büyük ortak olmasını istemediklerini söyledi. Kurulacak şirkete şeffaf ve profesyonel yönetim modeli belirleyeceklerini kaydeden Koçtürk, finansman için de bankalarla görüştüklerini bildirdi. 

Erdoğan Piyasayı devler belirliyor, Erdemir değil ANKARA Milliyet 
Başbakan Recep Tayyip Erdoğan, Erdemir ya da İsdemir'in, dünya piyasalarında bir belirleyiciliği olmadığını bildirerek, "Ereğli veya İskenderun... İkisini bir araya alalım, dünya piyasalarında bir belirleyiciliği var mı Yok. Piyasada belirleyiciliği olan devler var. Erdemir şu anda teknolojisini yenilemekte bile güçlük çeken, kararsız olan bir konumdadır" dedi. 
Ankara Sanayi Odası'nın ASO meslek komiteleri 2. toplantısına katılan Erdoğan, devletin, sanayiciyi destekleyici, piyasaları düzenleyici ve denetleyici rolünü güçlendirip, bazı stratejik konular dışında sanayiden çekilmesi gerektiğini bildirdi. "Biz bunda kararlıyız" diyen Erdoğan, bu kurumlarda teknolojinin iyi takip edilemediğini, her tarafın pislik içinde olduğunu belirtti. Erdoğan, Erdemir'in özelleştirilmesine değinerek, "Burada yapılacak özelleştirmeyle, en uygun fiyatı kim verirse gelir burayı alır, bu bir. İkincisi, diyoruz ki mevcut personeli koruyacaksın. Arttırırsan, arttırırsın bu ayrı mesele. Emekliliği gelmiş eyvallah, o ayrı mesele" dedi. 
Erdoğan, son dönemde özelleştirmeye ilişkin konulan yaklaşımları da eleştirerek konuşmasında, şu görüşlere yer verdi "Sanki buralar para basıyor... Çok iyi istihdam sağlıyor Sağlıyor. Ne kadar siyasetçi varsa, orayı ahbabı yararına dolduruyor." 

Ereğli Ortak Girişim Grubu'nun ilk 23'ü Kibar Holding Turkon Tosyalı Holding Atakaş-Şahin A.Ş Auer Bayraktarlar Holding Borusan Çebitaş Çemtaş Diler A.Ş Emek Boru Fiba Holding İçdaş Kardemir Kroman Çelik Koçoğlu A.Ş Metal Sac A.Ş MNG Holding Murat Denizcilik Tezcan Galvaniz Uğur Şirketler Grubu Yardımcı Denizcilik Yıldırım Şirketler Grubu 

</TEXT>
</DOC>
