<DOC>
<DOCNO> 361673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sonsiy09.html </URL>
<DATE> 2005/07/16/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Mehmet Ağar, Tunceli'de kaçırılan er Kırandi'nin ailesini ziyaret etti 
</HEADLINE>
<TEXT>

     DYP Genel Başkanı Mehmet Ağar, Tunceli’de kaçırılan er Coşkun Kırandi’nin ailesini ziyaret etti. 
     Ağar, eski Devlet Bakanı Eyüp Aşık ve DYP Trabzon İl Başkanı Bekir Bülbüloğlu ile Kırandi’nin Akçaabat İlçesi Yaylacık Mahallesi’ndeki ailesini ziyaret ederek, "geçmiş olsun" dileklerini sundu. 
     Ağar, Coşkun Kırandi’nin babası İlhan, dedesi Hüseyin Kırandi ve yakınları ile bir süre sohbet etti. 
     "Devir sükunet devridir. Az konuşup çok iş yapmak lazımdır" diyen Ağar, "Dileğim Coşkun’un sağ salim ailesine kavuşmasıdır" diye konuştu. 
     Tunceli-Pülümür karayolunda 11 Temmuz’da meydana gelen yol kesme olayında, terör örgütü mensupları 40 aracı alıkoymuş, vatandaşların para ve değerli eşyalarını alarak, asker olduğu belirlenen Coşkun Kırandi’yi beraberlerinde götürmüşlerdi. 
     
</TEXT>
</DOC>
