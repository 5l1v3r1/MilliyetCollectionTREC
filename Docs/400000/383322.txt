<DOC>
<DOCNO> 383322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/soneko05.html </URL>
<DATE> 2005/10/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İsrail ile gen teknolojisinde işbirliğine doğru... 
</HEADLINE>
<TEXT>

     Hüseyin Tunçay 

Hızlı yetişen ağaçlara ilişkin gen teknolojisi konusunda, Türkiye ve İsrail’in işbirliği olanakları araştırılıyor. 
     A.A muhabirinin aldığı bilgiye göre, bir çok alanda ikili işbirliği anlaşmaları olan Türkiye ve İsrail arasında, yeni bir işbirliği alanı daha ortaya çıkıyor. 
     Türkiye’nin hızlı yetişen ağaç türleri ile ilgili çalışmaları bulunurken, İsrail de bu konuda çalışmalar yapıyor. 
     Çevre ve Orman Bakanı Osman Pepe’nin İsrail’i ziyareti sırasında İsrail Orman Bakanı ile yaptığı ikili görüşmeler sırasında, ortak bir çalışma platformu oluşturulması konusunda fikir birliğine ulaşılırken, konunun ayrıntılarının teknisyenler tarafından belirlenmesi görüşü benimsendi. 
     Yapılacak işbirliği çerçevesinde Türkiye ormanlarında bazı bölümlerdeki endüstriyel üretimin hızlı yetişen türlerle yapılması hedeflenirken, bunun da yapılacak gen teknolojisi çalışmaları ile yakından alakası bulunuyor. 
     
     KAVAKÇILIKTA İTALYA, ÇAMDA İSRAİL 
     Türkiye’nin kavak türlerinin geliştirilmesi konusunda İtalyanlar ile çalışması devam ederken, İsrail ile çam türlerinin daha hızlı geliştirilmesi konusunda bir çalışma yapılması hedefleniyor. 
     İsrail’in bu konuda çalışmaları bulunurken, Türkiye’nin de özellikle kızıl çam konusundaki çalışmaları devam ediyor. Türkiye’nin ortalama yetişme süresi 50-60 yıl olan kızıl çamda bu süreyi 15-20 yıla kadar düşürmeyi başardığı belirtiliyor. 
     
     TEKNİSYENLER ÇALIŞACAK 
     Bu arada, iki ülke bakanları arasında yapılan görüşmede ana hatlarda uzlaşmaya varılırken, teknik detayların görüşülmesi ise teknisyenlere bırakıldı. 
     Türk ve İsrailli teknisyenlerin detaylara ilişkin yapacağı görüşmelerin ardından gen teknolojisi arasında bir ikili işbirliği anlaşmasının gündeme gelebileceği belirtiliyor. 
     
</TEXT>
</DOC>
