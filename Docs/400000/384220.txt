<DOC>
<DOCNO> 384220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sonsiy05.html </URL>
<DATE> 2005/10/05/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
DYP Müzakerelerin sürdürülebilirliği pamuk ipliğine bağlı 
</HEADLINE>
<TEXT>

     DYP’ye göre Türkiye’nin Avrupa Birliği’ne tam üyelik müzakerelerinin kaderi "pamuk ipliği"ne bağlı. 
     DYP, Müzakere Çerçeve Belgesi’ne mercek altına aldı. 
     Hükümetin çerçeve belgeyi TBMM ve kamuoyuyla paylaşmadığı eleştirilirken, belgenin 17 Aralık AB Konsey kararları ile kıyaslandığında daha da "ağırlaştırılmış şartlar taşıdığı" ifade edildi. 
     Türk milletinin kabul edemeyeceği ciddiyet ve büyüklükte taleplerle karşılaşılması olasılığını kaçınılmaz olarak ortaya koyduğu belirtilirken, şöyle denildi 
     "Müzakerelerin sürdürülebilirliği 25 ülkenin iyi niyetine yani adeta pamuk ipliğine bağlıdır ve maalesef Türkiye’nin 1959 yılında başladığı AB yolculuğundaki yolunu tıkayabilecek 
     kriz ve duraklamaları beraberinde getirmeye mahkum gözükmektedir." Hükümet, tek başına aldığı bir kararla, Türkiye’nin yarınlarını ve ulusal menfaatlerini ipotek altına koymak gibi ağır bir sorumluluğu üstlenmekle eleştirildi. Müzakere Çerçeve Belgesinde, Güney Kıbrıs Rum Yönetiminin uluslararası kuruluşlara üyeliği konusunda Türkiye’nin engel çıkartmaması şartının, "güya diplomatik bir üslup kullanılarak" dile getirildiği belirtilen değerlendirmede şu görüşe yer verildi "Bu durumda GKRY’nin NATO üyeliğine karşı koymak giderek zorlaşacaktır" denilirken, ayrıca, Türkiye’nin Ege denizine ilişkin soruları Yunan tezleri doğrultusunda çözüme kavuşturmak ve sözde Ermeni soykırımı iddialarını kabullenmek gibi bir durumla karşı karşıya kalacağı da iddia edildi. DYP’nin değerlendirmesinde diğer uyarılar şöyle yer aldı "Belgede müzakerelerin sonucu önceden garanti edilmeyen açık uçlu bir süreç olduğuna işaret edilmektedir. Belgede ayrıca, AB’nin hazmetme kapasitesi de dikkate alınarak, Türkiye’nin tüm Kopenhag Kriterleri ışığında yükümlülüklerini tam olarak yerine getiremediğinin görülmesi halinde her an müzakerelerin durdurulabileceği ve Türkiye’nin mümkün olan en güçlü şekilde Avrupa yapılarına bağlı kalmasına çalışılacağı vurgulanmaktadır. Bu durum Türkiye’ye biçilen 2 sınıf ortaklık statüsünün açık ifadesidir." 
     
</TEXT>
</DOC>
