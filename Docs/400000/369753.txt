<DOC>
<DOCNO> 369753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo05.html </URL>
<DATE> 2005/08/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Kily için son 2 gün... 
</HEADLINE>
<TEXT>

     Inter Kulübü, Galatasaray’ın Kily Gonzalez için yaptığı teklife en geç pazartesi günü yanıt verecek. 
     Yılan hikayesine dönen Kily Gonzalez transferinde artık sona yaklaşılıyor. Inter Kulübü, transfer için Sportif Direktör Bülent Tulun ile birlikte bizzat İtalya’da görüşmelerde bulunan Başkan Özhan Canaydın’dan karar vermek için iki gün süre istedi. Arjantinli futbolcunun bonservisi için 2 milyon Euro’da direten Inter’e hiç para vermek istemeyen Sarı-Kırmızılılar’ın, en son noktada 1 milyon Euro teklif edebileceği öne sürüldü. 
     
     B planı Denilson 
     Pires’ten sonuç alamayan, bu nedenle Gonzalez’e yönelen Galatasaray’ın, bu oyuncuda da pürüzlerin aşılamaması durumunda Real Betis’te forma giyen Denilson’a yöneleceği ifade edildi. Teknik Direktör Gerets, ünlü Brezilyalı futbolcuya çok sıcak bakmıyor. Yönetimin, buna rağmen Belçikalı teknik adama Denilson hakkındaki düşüncesinin değişip, değişmediğini soracağı, olumlu yanıt alırsa bu işe soyunacağı belirtildi. 
     
</TEXT>
</DOC>
