<DOC>
<DOCNO> 388295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy11.html </URL>
<DATE> 2005/10/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
CHP'yi suçladı ve gitti... 
</HEADLINE>
<TEXT>

     CHP’yi Avrupa Birliği’ne bakışı konusunda "ırkçı ve ulusalcı" bulan Ağrı Milletvekili Naci Aslan partisinden istifa etti. 
     Naci Aslan düzenlediği basın toplantısında, AB ile müzakerelerin başlaması konusunda Türkiye’nin yakaladığı konumun Cumhuriyet tarihinde hep hatırlanacak bir kilometre taşı ve önemli bir başarı olduğunu ifade etti. AB sürecindeki ilerlemelere karşı çıkmanın, başarıları küçümsemenin, kazanımları yok saymanın Türkiye’nin aydın geleceğine karşı çıkmak olduğunu dile getiren Aslan, her şeye itiraz ederken alternatif politikalar üretmeyen, inandırıcı ve güçlü bir siyasi söylem geliştirmeyen siyasi partilerin bu süreç içinde değil iktidar, muhalefet partisi olarak bile varlıklarını korumalarının mümkün olmadığını söyledi. 
     Bu noktada CHP’nin kitlelerden kopuk, dar kadroculuk ve siyaset anlayışının oy veren kitlelerde derin bir hayal kırıklığına yol açtığını savunan Aslan, "CHP üst kadrolarının son günlerde AB ile ilgili açılımları ve söylevleri ırkçı, ulusalcı bir çizgiye girdiği tüm toplum tarafından müşade edilmektedir. Hele sayın Baykal’ın son grup konuşmasında Türkiye Cumhuriyeti Başbakanı için sarf ettiği sözler hiç bir Cumhuriyet yurttaşı tarafından benimsenebilecek, hazmedilebilecek sözler değildir" diye konuştu. 
     Aslan, bu tablo içinde CHP’de özgür, yarışmacı, paylaşımcı ve katılımcı bir siyaset yapma olanağı kalmadığından, Ağrılı seçmenlerinin talepleri doğrultusunda istifa ettiğini bildirdi. 
     Aslan, AKP’ye geçeceği yolundaki söylentilerin anımsatılması üzerine, bu konuyu yeniden Ağrı’ya giderek seçmenlerine soracağını bildirirken, "Ülkeme hizmet getirecek politikalar üreten bir siyasi partiyi elbette tercih edeceğim" dedi. 
     Aslan, bir soru üzedine Deniz Baykal’ın son grup konuşmasında Başbakan Erdoğan’a yönelik "komisyoncu" suçlamasının çok ağırına gittiğini söyledi. 
     Aslan’ın isfifası ile Parlamentodaki son durum ise şöyle oldu 
     "AKP 355, CHP 154, ANAP 22, DYP 4, SHP 4, HYP 1, Bağımsız 6, Boş 4" 
     
</TEXT>
</DOC>
