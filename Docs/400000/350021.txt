<DOC>
<DOCNO> 350021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sonsiy14.html </URL>
<DATE> 2005/06/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Meclis tatil için mesai yapacak 
</HEADLINE>
<TEXT>

     TBMM, tatile gireceği 1 Temmuz'a kadar yoğun bir gündemle çalışacak. 
     AA muhabirinin edindiği bilgiye göre, Hükümet, Meclis tatile girmeden önce çıkarılması için öncelik tanınmasını istediği düzenlemeleri, AK Parti Grubu'na bildirdi. 
     Yasalaştırılması planlanan düzenlemeler arasında Belediye Kanunu Tasarısı, Bazı Kamu Alacaklarının Tahsili ve Terkini Hakkında Yasa Tasarısı, Sosyal Sigortalar ve Genel Sağlık Sigortası Kanunu Tasarısı, Bankacılık Yasa Tasarısı ile milletvekillerinin verdiği çeşitli teklifler bulunuyor. 
     Sözleşmeli olarak çalışan sağlık personelinin yöneticilik yapmasını imkan veren ''Eleman Temininde Güçlük Çekilen Yerlerde Sözleşmeli Sağlık Personeli Çalıştırılması ile Bazı KHK'lerde Değişiklik Yapılması Hakkında Yasa, Sağlık Hizmetleri Temel Yasası ve Sağlık Bakanlığı'nın Teşkilat ve Görevleri Hakkında KHK'de Değişiklik Yapılması Hakkında Yasa Tasarısı''nın da 1 Temmuz öncesinde yasalaşması bekleniyor. 
     Cumhurbaşkanı Ahmet Necdet Sezer'in bir kez daha görüşülmek üzere TBMM'ye geri gönderdiği TÜBİTAK Yasası ile TCK'da değişiklik yapan ve kanuna aykırı eğitim kurumları açan ve işletenlere verilecek cezayı düşürmesi nedeniyle tartışmalara neden olan yasa da yeniden görüşülecek. 
     Bu düzenlemelerin yasalaşmasının ardından zaman kalması halinde, DİE'yi yeniden yapılandıran yasa tasarısı ile TBMM'deki siyasi partilerin üye sayılarına göre RTÜK üyelerini seçmesine imkan veren Anayasa değişikliğine paralel olarak ilgili yasada değişiklik yapan düzenleme de ele alınacak. 
     
     İÇTÜZÜK DEĞİŞİKLİĞİ YİNE GÜNDEMDE 
     AK Parti Grubu, henüz Plan ve Bütçe Alt Komisyonu'nda bulunan ve 176 maddeden oluşan Bankacılık Yasa Tasarısı ile Sağlık Alt Komisyonu'nda olan 147 maddelik Sosyal Sigortalar ve Genel Sağlık Sigortası Yasa Tasarısı'nı görüşmek için TBMM İçtüzüğü'nde değişiklik yapacak. Her iki tasarının ''temel kanun'' düzenlemesi yapılamadan görüşülmesinin çok uzun süre alacağı gözönünde bulundurularak, öncelikle TBMM Genel Kurul gündeminde olan içtüzük değişikliği teklifi çıkarılacak. 
     Bu tasarıların tatile kadar görüşülmemesi halinde Meclis'in, Anayasa gereği 1 Ekim yerine, Eylül ayı ortalarında açılabileceği belirtiliyor. 
     
     AK PARTİ'LİLER TOPLANACAK 
     TBMM'nin 1 Temmuz'da tatile girmesine kesin gözüyle bakılıyor. Bu nedenle, Meclis, çıkarılması planlanan tasarı ve teklifler için 1 Temmuz'a kadar mesai yapacak. 15 Haziran'dan sonra TBMM Genel Kurulu'nun Salı, Çarşamba ve Perşembe günleri dışında da çalıştırılması ve çalışma sürelerinin uzatılması öngörülüyor. 
     AK Parti Grubu, TBMM'nin tatile girmesinin ardından 2 Temmuz'da milletvekillerini toplayacak. Yasama yılının ve gündemdeki konuların değerlendirileceği toplantıdan sonra milletvekilleri seçim bölgelerine gidecek. 
     
</TEXT>
</DOC>
