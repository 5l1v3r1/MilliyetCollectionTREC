<DOC>
<DOCNO> 367884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur29.html </URL>
<DATE> 2005/08/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
KESK Hükümetin, toplu sözleşme talebimize sessiz kalma hakkı yok 
</HEADLINE>
<TEXT>

     KESK Genel Başkanı İsmail Hakkı Tombul, ''Anayasanın 90. maddesi ve ILO sözleşmeleri gereği toplu sözleşme ve grev hakkımız olduğunu söylüyoruz ve hükümetin bu yasaları uygulamak zorunda olduğunu ifade ediyoruz'' dedi. 
     Tombul, Tüm Belediye ve Yerel Yönetim Hizmetleri Emekçileri Sendikası Tüm Bel-Sen Genel Başkanı Vicdan Baykara ve sendika yöneticileri ile Otel İçkale'de basın toplantısı düzenledi. 
     Konuşmasında, hükümetin kamu çalışanlarına toplu sözleşme ve grev hakkı tanımak zorunda olduğunu kaydeden Tombul, bu konuda yaptıkları çağrılara hükümetten henüz cevap gelmediğini söyledi. 
     Tombul, şöyle devam etti 
     ''Biz Anayasanın 90. maddesi ve ILO sözleşmeleri gereği toplu sözleşme ve grev hakkımız olduğunu söylüyoruz ve hükümetin bu yasaları uygulamak zorunda olduğunu ifade ediyoruz. 
     Buradan bir kez daha çağrı yapıyoruz hükümetin hukuki gerekçelerle hakkımız olan bu grev ve toplu sözleşme taleplerimize sessiz kalmaya hakkı yoktur, hukuku tanımak ve gereğini yerine getirmek zorundadır. 
     Bu sözleşmeler hukuksal açıdan daha önce Türkiye Barolar Birliği'nin ve çeşitli anayasa hukukçularının da ifade ettiği gibi kamu emekçilerinin, Türkiye'deki tüm emeği ile geçinenlerin hakkıdır, uygulanmak zorundadır.'' Bugüne kadar gerçekleştirilen toplu görüşmeler sisteminin iflas ettiğini de savunan Tombul, ''Hükümet tek taraflı olarak sonuçları belirleme keyfiyetine sahiptir. Mutabakat yapılsa da yapılmasa da tek taraflı uygulamalar yapılıyor'' dedi. 
     ''Gündemin sadece mali konularla sınırlı olduğunu'' belirten Tombul, tüm çalışma yaşamının, çalışma koşullarının toplu pazarlık esasına göre masada belirlenmesini ve bağlayıcı bir akitle sonuçlanmasını istediklerini sözlerine ekledi. 
     Tüm Bel-Sen Genel Başkanı Baykara da kamu çalışanlarının toplu sözleşme haklarının hükümet tarafından engellenmek istendiğini, bu konuda Anayasaya uyulmadığını iddia etti. Baykara, buna rağmen haklarını kullanmak için sonuna kadar mücadele edeceklerini söyledi. 

     
</TEXT>
</DOC>
