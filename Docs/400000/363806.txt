<DOC>
<DOCNO> 363806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/yasam/axyas01.html </URL>
<DATE> 2005/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'e yazdığı ağıtıyla uğurlandı 
</HEADLINE>
<TEXT>


Sevenleri, Karadeniz Sahil Yolu inşaatına karşı çıkan ve silahlı saldırıyla öldürülen avukat Cihan Eren'i toprağa verirken yazdığı son şiiri okuyordu... 

Şükran Özçakmak - İstanbul 

Karadeniz Sahil Yolu inşaatına karşı başlattığı hukuk mücadelesi nedeniyle gittiği Rize'de, 3 ay önce silahlı saldırıya uğrayan ve önceki gün tedavi gördüğü hastanede yaşamını yitiren avukat Cihan Eren, dün memleketinde gözyaşlarıyla toprağa verildi. 
Trabzon İdare Mahkemesi'nin verdiği yürütmeyi durdurma kararıyla mücadelesinde haklı olduğunu kanıtlayan Eren, son yolculuğuna, saldırıya uğramadan önce yazdığı şiirle uğurlandı. 

Emekliliğinde gidecekti 
Şiirinde, 'yol' adı altında sahilleri yok olan memleketine adeta ağıt yakan Eren'in naaşı, dün, Karadeniz Tıp Fakültesi Farabi Hastanesi'nden alınarak, emekli olunca dönmeyi planladığı memleketi Rize'nin Fındıklı İlçesine götürüldü. İkindi namazının ardından toprağa verilen Eren, saldırıya uğramadan önce yazdığı şiirinde, "Ey benim hukuk devletim" diyerek verdiği mücadeleyi ve hayal kırıklığını anlatıyor. 

İşte o şiir 

İstanbul Barosu avukatlarından Eren'in, ağıta dönüşen şiiri şöyle 

Karadeniz-Hırçın deniz 
Doğduğum yerim memleketim 
Dağ, Dere, Deniz üçgenim 
Nerede kaldı geleceğim 
İştah ile yıkılıyorlar 
Övünerek gerinerek 
Adına 'hizmet' diyerek 
Denizimin dudağını 
Kayalara tıkıyorlar 
Hukuk dedim, vahşet dedim 
Yazdım, çizdim, öfkelendim 
Duyurmak için sesimi 
Merci makam bırakmadım 
Gitmediğim yer kalmadı 
Sıkmadığım el kalmadı 
Gündemden dem vuraraktan 
Sözüme yer vermediler 
Medyatik değildir diye 
Haber dahi etmediler 
Onlarca çevre derneği 
Hepsi birer kumarhane 
Akşam gündeme giriyor 
Sabah paket bir bahane 
İsa'ya duyurmak için 
Belgin-Hasan Arhavi'de 
Cihan Musa Fındıklı'da 
Yamaç deniz yıkanıyor 
İlyas Hoca yırtınıyor 
Yakınanlar sorgulayıp 
Yıkanlarsa aklanıyor 
Hizmet değil rant uğruna 
Alternatifi var iken 
Yamaçları indirenler 
Kıyılara bindirenler 
Son denizi doldurarak 
'Temel'ini öldürenler 
Ceplerini dolduruyor. 


</TEXT>
</DOC>
