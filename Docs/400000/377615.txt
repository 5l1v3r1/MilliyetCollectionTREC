<DOC>
<DOCNO> 377615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/ekonomi/eko02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kura 3 Ekim öncesinde Merkez müdahalesi zor 
</HEADLINE>
<TEXT>


Geçen hafta yabancıların 1 katrilyona yakın bono alması, dolar kurunun da hızlı şekilde 1.3300'e düşmesine neden oldu. Kurun gerilemesi piyasada dolara müdahale beklentisini kuvvetlendirdi. Ancak 3 Ekim öncesinde müdahale zor 

Finans atölyesi - SONGÜL HATISARU 

Geçen üç haftalık süreç içinde döviz kurunda çok ciddi bir hareket yaşandı. Dolar YTL kuru 1.3800'lerden 1.3300'lere geldi. Parite dolar lehine değer kazanırken iç piyasada son bir haftalık süreçte yaşanan düşüşte yabancı girişlerinin yanı sıra basında kendisine sık sık yer bulan Toprak Mahsülleri Ofisi'nin Hazine aracılığıyla aldığı 500 milyon euroluk kredinin yaklaşık 100'er milyon euroluk parçalar halinde piyasada satılarak YTL'ye dönülmesi de etkili oldu. 
Kurun son üç haftada sürekli olarak YTL lehine hareket etmesiyle piyasada Merkez Bankası'nın MB döviz piyasasına müdahale edebileceği beklentisi yavaş yavaş oluşmaya başladı. Döviz piyasasına daha önceki müdahalelerinde artan volatiliteyi müdahalenin birincil nedeni olarak gösteren MB'nin uzun vadeli yabancı girişlerini de müdahale açısından yakın şekilde takip ettiğini biliyoruz. 

Yabancı girişi arttı 
Dolayısıyla son günlerde özellikle bono piyasasında yaşanan uzun vadeli yabancı girişleri akıllara MB'nin bir süre sonra döviz piyasasına müdahale edip etmeyeceği sorusunu getiriyor. Nitekim piyasada dövizin geldiği seviyede itibariyle müdahale bekleyen oyuncuların sayısı artmaya başladı. Ancak AB süreci ile ilgili belirsizlik halen sürdüğünden biz 3 Ekim öncesinde herhangi bir müdahale beklemiyoruz. 
Bir müdahale gelecekse bu 3 Ekim'in hemen sonrasında gerçekleşecektir. Türkiye 3 Ekim'e kolunun altında h l birçok belirsizliğin bulunduğu bir çantayla giriyor. 3 Ekim'de çok büyük problem yaşanmadan AB ile müzakerelere başlanması durumunda gelmesi muhtemel k r satışlarının yanında daha büyük yabancı sermaye girişlerinin yaşanacak olması nedeniyle Merkez'in döviz piyasasına yeni bir müdahale için 3 Ekim sonrasını bekleyeceğini düşünüyoruz. 

Unakıtan'ın açıklamaları 
Geçen hafta MB faiz indirimi yapmamasına karşın bonolarda çok ciddi alımlar yaşandı. Bu alımlar mevcut durumda çok fazla pozisyonu olmayan yabancıların 3 Ekim'de AB ile müzakerelerin başlamasıyla ilgili olarak problem yaşanmayacağını düşünüp son dakikada pozisyon açma çabaları olarak yorumlanabilir. Öte yandan her ne kadar MB'nin geçen haftaki toplantısında yeni bir faiz indirimi yapmasına yönelik güçlü bir beklenti bulunmasa da bazı oyuncuların bu beklentiyle alım yaptıkları söyleniyor. 
Maliye Bakanı Kemal Unakıtan'ın yabancıların Türk mali piyasalarındaki işlemlerinde çifte vergilendirmeyi önleyici tedbirler alınacağını ve kendi ülkeleriyle Türkiye arasında yapılan çifte vergilendirmeyi önleme anlaşmalarından faydalanabileceklerini açıklaması da bonodaki alımda etkili oldu. 
Yabancıların geçen hafta nette yaklaşık 1 katrilyonluk k ğıt aldıkları tahmin ediliyor. 

IMF ziyareti 'turistik gezi' gibi görünüyor IMF heyeti yeni stand-by düzenlemesinin görüşmeleri için temaslarını bugün Ankara'da sürdürecek. IMF yetkilileri birinci ve ikinci gözden geçirmenin yanı sıra 2006 bütçe görüşmelerini de yapacak. Ancak henüz birinci gözden geçirmenin bağlanması için gereken yasaların bile tamamlanmadığı ve Meclis'in kapalı olduğu bir ortamda IMF'nin gelişi biraz 'turistik gezi' havasında. 
IMF yeni stand-by ile ilgili olarak üstüne düşen görevi yapmış durumda. Birinci gözden geçirmenin tamamlanması için üç maddesi Cumhurbaşkanı Sezer tarafından iade edilen Bankacılık Yasası'nın ilgili maddelerinin ve Sosyal Sigortalar ve Genel Sağlık Sigortası Kanun Tasarısı'nın Meclis'ten geçmesi gerekiyor. 

Piyasa önemsemiyor 
Bankacılık Yasası'nın üç maddesi Meclis açıldıktan sonra nispeten daha kolay bir şekilde geçecektir. Ama diğer kanun için bunu söylemek zor. IMF konusunda işleri ağırdan alan Ankara'nın 3 Ekim'de üyelik müzakerelerinin başlatılması ile ilgili olarak kötü bir sürpriz yaşanmaz ise daha da gevşeyeceği görülüyor. 
Ancak bu durum yine de piyasadaki havayı kısa vadede çok fazla bozmayacak gibi görünüyor. İşler iyi gidiyorsa piyasanın IMF tarafını çok önemsemediği artık 4 yıllık deneyimlerle sabit. Olumlu havadaki piyasalar IMF ile hazırlanan programın önemli bir çıpa olduğunu unutmuş durumda. IMF ile üç yıllık bir program imzalandı ancak geçen 4 aylık sürede imza atılmanın ötesine geçilmedi. 
Ancak yine de birinci ve ikinci gözden geçirmenin bu defadaki görüşmelerde bağlanmaması kısa vadede bir risk oluşturacak gibi görünmüyor. Fakat orta uzun vadede bir sıkıntı yaşanacaktır. Çünkü Türkiye'nin IMF programı çerçevesinde gerçekleştirilmesi gereken yapısal reformları biriktirip yerine getirmemesi durumunda şimdilik ekonomi performansı başarılı göründüğü için fazla ses çıkarmayan IMF heyetinin bu duruma seyirci kalmasını beklememek gerekiyor. 

Meclis erken açılsın 
İkinci gözden geçirmenin tamamlanması için ise KİT'lerdeki kurumsal yönetişimin iyileştirilmesi amacıyla hazırlanan yasa taslağı, mali kontrol yasası taslağının Meclis'ten geçirilmesi, vergi reformunun ikinci kısmının hazırlanması ve BDDK tarafından İmar Bankası konusu çerçevesinde yeni bir gözetim ve denetim raporunun hazırlanması gerekiyor. Aynı zamanda 17 Ekim'e kadar Meclis'e sunulması gereken 2006 yılı bütçe yasa taslağının da nihai şeklini almış olması gerekiyor. 
Diğer taraftan daha önce Anayasa Mahkemesi tarafından iptal edilen yabancılara gayrimenkul satışına imk n veren yasanın ve medya sektöründe yabancıların payına ilişkin hazırlanan yasal düzenlemenin de kısa süre içerisinde Meclis'ten geçirilmesi gerekiyor. Bütün bu yasa taslakları düşünüldüğünde alınacak bir kararla Meclis'in ekim başı yerine eylül ortasında açılması piyasalar tarafından olumlu algılanacaktır. 
Aksi takdirde yoğun gündem dikkate alındığında birinci gözden geçirme ile ikinci gözden geçirmenin birleştirilmesi ve en iyi ihtimalle kasım sonunda tamamlanması mümkün görünüyor. 


</TEXT>
</DOC>
