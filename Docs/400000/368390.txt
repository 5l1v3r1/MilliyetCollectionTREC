<DOC>
<DOCNO> 368390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo10.html </URL>
<DATE> 2005/08/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Anderlecht'te Serhat forma satışında da lider... 
</HEADLINE>
<TEXT>

     Belçika'nın ünlü kulübü Anderlecht'te, Serhat Akın'ın transferinden sonra forma satışında büyük bir patlama yaşandığı bildirildi. 
     Jestroviç, Goor ve Wilhelmsson ile birlikte takımın en iyi futbolcuları arasında gösterilen Serhat Akın, forma satışı konusunda bu isimleri geride bırakarak ilk sıraya çıktı. Serhat Akın'ın 24 numaralı formasına büyük ilgi olduğunu ifade eden Anderlecht Kulübü'nün Ticari Menajeri Chris Lioen, birçok Türk taraftardan forma siparişi aldıklarını, ayrıca 1000'in üzerinde Türk'ün de kombine bilet satın almak için kulübe başvurduğunu açıkladı. 
     Öte yandan, Anderlecht Kulübü'nün 2006-2007 sezonu öncesi kendi televizyon kanalını kuracağı bildirildi. 
     Anderlecht Kulübü Menajeri Herman Van Holsbeeck, kuracakları televizyon kanalıyla taraftarlarına kulüp içinden ve kulüp dışından günlük röportajlar sunmayı amaçladıklarını söyledi. 
     Ticari menajer Chris Lioen ise kuracakları televizyon kanalının, kulübün ana sponsorlarından Belgacom telekomünikasyon şirketi üzerinden yayın yapacağını açıkladı. 

     
</TEXT>
</DOC>
