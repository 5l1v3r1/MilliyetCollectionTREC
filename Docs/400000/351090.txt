<DOC>
<DOCNO> 351090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur08.html </URL>
<DATE> 2005/06/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yumurtalığından 5 kilo ur alındı... 
</HEADLINE>
<TEXT>

     Konya'nın Karapınar İlçesi'nde, bir kadından ameliyatla alınan 5 kilo ağırlığındaki ur, hem doktorları hem de hasta yakınlarını şaşırttı. 
     Karapınar Devlet Hastanesi Genel Cerrah Uzmanı Dr. Gökhan Çipe, AA muhabirine yaptığı açıklamada, Fadime Karaca'nın 48 , yoğun karın ağrısı ve şişlik şikayetleriyle sürekli hastaneye geldiğini söyledi. 
     Gerekli kontrollerin yapılmasının ardından, Karaca'nın sol yumurtalığında ur tespit ettiklerini ifade eden Çipe, ''Hasta, 4 ay önce karın ağrısı gibi şikayetlerle hastanemize geldi. Gerekli kontrollerden sonra Karaca'yı ameliyata aldık. 1 saat süren ameliyat sonrası sol yumurtalıktan 25 santimetre çapında yaklaşık 5 kilo ağırlığında bir ur alındı'' dedi. 
     Görevi boyunca ilk kez böyle bir vakayla karşılaştığını anlatan Çipe, ''Karaca, biraz daha geç kalmış olsaydı zehirlenebilirdi. Ancak hastamızın durumu şu an gayet iyi'' diye konuştu. 
     
</TEXT>
</DOC>
