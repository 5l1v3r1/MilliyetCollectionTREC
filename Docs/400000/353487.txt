<DOC>
<DOCNO> 353487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur01.html </URL>
<DATE> 2005/06/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ÖSS sınavı başladı... 
</HEADLINE>
<TEXT>

     Üniversitede okumak isteyen adayların katıldığı Öğrenci Seçme Sınavı ÖSS saat 09.30'da başladı. 
     ÖSYM Başkanı Prof. Dr. Ünal Yarımağan, sınav başlayıncaya kadar kendilerine iletilen herhangi bir sorun olmadığını bildirdi. 
     Sınav, Türkiye'de tüm il ve bazı ilçe merkezleri ile KKTC'de Lefkoşa'da, toplam 5 bin 790 binadaki 89 bin 314 salonda gerçekleştiriliyor. Sınavda, üniversitelerden ve Milli Eğitim Bakanlığı personelinden yaklaşık 300 bin kişi görev yapıyor. Emniyet ve jandarma ekipleri de güvenlik önlemlerini sağlıyor. 
     Sabahın erken saatlerinde sınav yerlerine gelen adaylar, heyecanla sınav saatini beklerken, sınavla ilgili son kontrollerini de yaptılar. Sınav yerlerine gelen çoğu veli de çocuklarının sınav heyecanını paylaştı. 
     Adaylar, sınav salonlarına kimlik ve güvenlik kontrolleri yapılarak alındı. Salonlara yerleştirme işlemleri tamamlandıktan sonra salon başkanı adaylara sınavda uyulacak kuralları hatırlattı ve cevap kağıtları dağıtıldı. Cevap kağıtlarındaki gerekli yerler adaylarca doldurulduktan sonra soru kitapçıkları dağıtıldı. 
     Sınavda, 1 milyon 730 bin 850 aday, üniversiteli olabilmek için ter döküyor. Sınavda adaylara, sözel ve sayısal bölümlerden test usulü toplam 180 soru yöneltiliyor. Sınav saat 12.30'da sona erecek. 
     Sınav başladıktan sonra adaylar, ilk 1.5 saat içinde sınav salonunu terk edemeyecekler. 
     
</TEXT>
</DOC>
