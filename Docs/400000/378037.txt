<DOC>
<DOCNO> 378037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko01.html </URL>
<DATE> 2005/09/13/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Devlet Bakanı Tüzmen, Tiflis'te... 
</HEADLINE>
<TEXT>

     Devlet Bakanı Kürşad Tüzmen, TÜPRAŞ’ın özelleştirilmesi ihalesiyle ilgili olarak "Türkiye’de özelleştirmede özlenen başarıya ulaşıldı" dedi. 
     Tüzmen, Türkiye-Gürcistan Karma Ekonomik Komisyonu KEK 
     toplantısına katılmak için Gürcistan’ın başkenti Tiflis’e geldi. 
     Bakan Tüzmen’i Tiflis Havaalanı’nda, Gürcistan Ekonomi Bakanı Irakli Çogovadze, Türkiye’nin Tiflis Büyükelçisi Ertan Tezgör ve kalabalık bir heyet karşılandı. 
     Tüzmen, burada Gürcistanlı gazetecilerin sorularını yanıtlarken, hedeflerinin, KEK toplantısıyla, iki ülke arasındaki ticari ilişkileri artırmak olduğunu, iki gün sürecek toplantılarda ve ikili görüşmelerde olumlu sonuç alınacağını tahmin ettiklerini bildirdi. 
     Gürcistan Ekonomi Bakanı Çogovadze de Türk yatırımcılar için ülkesinde cazip şartlar sağlanacağını, aynı zamanda yabancı yatırımın artması için gerekli yasal zemini oluşturma çabası içinde olacaklarını kaydetti. 
     Bakan Tüzmen, AA muhabirinin, TÜPRAŞ’ın özelleştirme ihalesiyle ilgili sorusu üzerine, Türkiye’de özelleştirmede özlenen başarıya ulaşıldığını söyledi. 
     Tüzmen, bu özelleştirmenin bu kadar yüksek rakamlara ulaşmasının yıllardır Türkiye’de bekledikleri bir tablo olduğunu belirterek, "İhale sürecinde bundan sonra izlenecek prosedür de önemli" dedi. 
     Bakan Tüzmen, TÜPRAŞ ile ilgili özelleştirme çalışmalarının diğer özelleştirilecek kuruluşlar için iyi bir örnek olabileceğini de belirtti. 
     
</TEXT>
</DOC>
