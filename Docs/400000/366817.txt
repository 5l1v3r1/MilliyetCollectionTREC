<DOC>
<DOCNO> 366817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur46.html </URL>
<DATE> 2005/08/03/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Düşen helikopterin mürettebatını arama çalışmalarında 1 ceset bulundu 
</HEADLINE>
<TEXT>

     Antalya’nın Kumluca İlçesi yakınlarındaki Beşadalar mevkiinde, 30 Temmuz akşamı düşen Sahil Güvenlik Komutanlığı’na ait AB 412 EP tipi helikopterin kayıp personelini arama çalışmaları sırasında, Kemer açıklarında bir erkek cesedi bulundu. 
     AA muhabirinin aldığı bilgiye göre, helikopter kazasında kaybolan Dz. Kd. Yzb. Süleyman Satır ile Dz. Kd. Ütğm. Bülent Sarıkaya’nın bulunması amacıyla başlatılan arama çalışmaları sürüyor. Arama çalışmaları kapsamında bölgede uçuş yapan helikopterden, Kemer açıklarında bir erkek cesedinin deniz üzerinde bulunduğu görüldü. 
     Bunun üzerine sahil güvenlik botları bölgeye giderek, denizdeki cesedi aldı. 
     Yetkililer, cesedin kazada kaybolan personele ait olduğunun sanılmadığını belirterek, kimliği belirlenemeyen ve çıplak olduğu belirtilen cesedin, otopsi yapılmak üzere Kemer Devlet Hastanesi Morgu’na kaldırıldığını bildirdiler. 
     
</TEXT>
</DOC>
