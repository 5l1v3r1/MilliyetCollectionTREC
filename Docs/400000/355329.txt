<DOC>
<DOCNO> 355329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/spor/spo04.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un dişine göre 
</HEADLINE>
<TEXT>


Bordo-Mavililer, Şampiyonlar Ligi ikinci ön eleme turunda Dinamo Minsk-Anorthosis maçının galibiyle oynayacak. İlk karşılaşma 26-27 Temmuz'da 


Trabzonspor'un Şampiyonlar Ligi 2. ön eleme turundaki rakipleri dün UEFA'nın İsviçre'nin Nyon kentindeki merkezinde yapılan kura çekimiyle belli oldu. Bordo - Mavililer, 2. turda Dinamo Minsk Beyaz Rusya - Anorthosis Famagusta Güney Kıbrıs Rum Kesimi eşleşmesinin galibi ile karşı karşıya gelecek. 1. ön eleme maçları 12-13 19-20 Temmuz, 2. ön eleme turu karşılaşmaları ise 26-27 Temmuz 2-3 Ağustos tarihlerinde oynanacak. Beyaz Rus futbolunun en ünlü temsilcisi olarak bilinen Dinamo Minsk'in 7 şampiyonluğu bulunuyor. Anorthosis Famagusta da Kıbrıs Rum Kesimi'nin en popüler ekiplerinden. 12 kez şampiyon olan Mavi - Beyazlılar maçlarını Larnaka'daki 10 bin kapasiteli A.Papadoupoulos Stadı'nda oynuyor. 

İlk bomba Galvao 

Trabzonspor, bonservisi Brezilya'nın Cruzeiro kulübünde bulunan 22 yaşındaki genç file bekçisi ile iki yılı opsiyonlu, beş yıllık ön sözleşme yaptı. Sambacı en geç salı günü imza için Türkiye'ye getirilecek 

Bordo - Mavili yönetim, ilk transferini bu sezon Brezilya'nın Botafogo takımında kiralık forma giyen 22 yaşındaki genç kaleci Jefferson Galvao'yu alarak gerçekleştirildi. Galvao'nun bonservisinin Cruzeiro'da olduğu bildirildi. 
Dün yoğun telefon trafiğinin ardından Galvao ile iki yılı opsiyonlu beş yıllık ön sözleşme yapıldı. Genç kalecinin kulübüne 2 milyon dolar, Galvao'ya ise yıllık 750 bin dolar ödeneceği bildirildi. 

Bir taşla, iki kuş 
Asbaşkan Ömer Sarı ve yönetici Murat Bozoğlu bu akşam Brezilya'ya gidip, Jefferson Galvao'yu imza için en geç salı günü Türkiye'ye getirecek. İki yönetici, burada Botafogo'nun stoperi Raffael Marquez Pinto ve Sao Paulo'nun Uruguaylı defans oyuncusu Diago Lugano Moreno ile de görüşüp, anlaşma zemini arayacak. Forvet olarak da De Souza ve Fred ile temasa geçilecek. 
Trabzon yönetimi, İsveç'in Malmö takımında forma giyen Norveçli İnge Hoiland ve Halil Altıntop'un transferi için de çalışmalarını sürdürüyor. 

İstanbul'da doğdu Trabzonlu oldu 

ERGUN ATA 

Bordo - Mavililer'de sözleşmesi biten tek futbolcu olan Emrah Eren, sezon sonunda, tarafların ifadesiyle "Yanlış anlaşılmadan" Galatasaray ile flört etti. Ancak Trabzonspor Yönetimi'nden gelen bir telefon bile dönüşü için yeterli oldu. 
Cim - Bom'un teklifinin 250 milyar lira eksiğine, 3 yıl daha Trabzonspor formasını giyecek sözleşmeye imza attı. Bu dönemi anlatırken gözleri ışıl ışıl parlayan Emrah, şunları söyledi 
"İnanın, en keyifli anlarımdan biriydi o imza. Huzurum yerine geldi. Trabzon'da çok mutluydum. Eşim ve 2.5 yaşındaki çocuğumla, çok iyi dostlar edindiğim Trabzon'da keyifle yaşıyordum. İstanbulluyum ama artık bir tarafım Trabzonlu." 
Sportif hedef konusunda, futbolu Trabzon'da bırakmayı amaç edinmiş, ancak koşullar neyi göstereceğini bilmediği için iddialı söylemlerde bulunmaktan çekiniyor. Bordo - Mavili futbolcu, "Ama 27 yaşına girmeye hazırlanırken, 3 yıllık daha Trabzonsporluluğun ardından da futbolun burada bırakılma olasılığı yüksek" diye konuştu. 
Emrah, Trabzonspor taraftarına şükran borçlu olduğunu ve adının "el altından para alıp kaldığına" dair söylentilere karıştığı için üzgün olduğunu ifade ediyor ve ekliyor "Bizim karakterimiz, insanlık anlayışımız böyle bir şeye izin vermez." 
Öncelikli arzusu ilk kez Şampiyonlar Ligi'nde oynayan Bordo - Mavililer'in bir oyuncusu olma unvanını yakalamak olduğunu vurgulayan Emrah, 23 yıl sonra şampiyon olacak Trabzonspor'un futbolcusu olmayı da arzuluyor. 

Testten geçtiler 

SERKAN HACIOĞLU 

Trabzonspor, Gerede kampının üçüncü gününde laktak testinden geçti. Dörderli gruplar halinde teste alınan futbolcuların tansiyon ve nefes değerleri ölçülüp, kan örnekleri alındı. Bu örneklerin değerlendirilmesi sonucunda her futbolcuya yönelik özel idman programları hazırlanacağı açıklandı. Önceki gün yapılan idmanda mide spazmı geçirdiği için çalışmayı yarım bırakan İbrahim Yattara da antrenmana çıktı. Şenol Güneş, Trabzon'da Tanjant Yolu'nun açılışı nedeniyle kampta bulunmazken, çalışmayı yardımcı antrenör İhsan Derelioğlu yönetti. 

'Özür diliyoruz' 

Trabzonspor Basın Sözcüsü İbrahim Şahin, havuz tartışması nedeniyle kulübe çatan İlhan Cavcav ve Celal Doğan'a tepki gösterdi, "Futbolcu satarak, bankalarda, repolarda para biriktirip, bunu bir yöneticilik başarısı olarak gösteren zihniyetin Trabzonspor'a söyleyecek sözü olamaz" dedi. Futbolcu alamadıkları için taraftarlardan özür dileyen Şahin, "Kamp dönemine kadar transferi bitirmiş olacağız demiştik, başaramadık" diye konuştu. 

Bitmeyen dava 

Trabzonspor ile Vugrinec arasındaki dava bir türlü sonuçlanmadı. Bordo - Mavililer'in izinsiz Lecce'ye gittiği için de FIFA'ya şikayet ettiği oyuncu için 180 bin dolar değer biçilmişti. Bu olayı, İsviçre'de bulunan Spor Mahkemesi'ne taşıyan Karadeniz ekibi, 7 Temmuz'da yapılacak yeni duruşmaya hazırlanıyor. Bordo - Mavililer bu dava sonunda en az 2 milyon Euro bekliyor. 


</TEXT>
</DOC>
