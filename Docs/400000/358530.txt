<DOC>
<DOCNO> 358530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/spor/bbas.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönlüm'ün Efes'i 
</HEADLINE>
<TEXT>


Ülkerspor'dan Efes Pilsen'e transfer olan ve bunun üzerinden fazla geçmeden evliliğe adım atan Kerem Gönlüm, "Efes'le Avrupa'da şampiyonluk yaşamak istiyorum" dedi 

GÖKHAN TÜRE 


Efes Pilsen'in yeni transferi Kerem Gönlüm, üst üste attığı iki imza ile basketbol yaşantısında ve özel hayatında yeni bir sayfa açtı. 
Lacivert - Beyazlı takımın Ülkerspor'dan kadrosuna dahil ettiği yıldız oyuncu, kendisini Efes Pilsenli yapan imzadan kısa bir süre sonra nişanlısı Elif Bilen ile evlenerek "hayatının transferini" yaptı. 
28 yaşındaki Kerem, beş yıl önce havalimanında karşılaştığı Elif Bilen ile o günden bu yana olan birlikteliğini, Swissotel'de gerçekleştirilen düğünle resmiyete dökerken, "2005 benim yılım olacak" dedi. 
Bu yılın hayatına çok önemli değişiklikler getirdiğini söyleyen Kerem, en büyük iki hedefini gerçekleştirdiğini ifade ederek, "Ülkerspor'da altı senem geçti. Beni Kerem Gönlüm yapan kulüp Ülker'dir. Ama ben de bunun karşılığını fazlasıyla verdiğime inanıyorum. Efes Pilsen çok farklı bir ortam. Ama ben uyumlu bir insanım. Bu sene daha güçlü, kaliteli oyuncularla sadece Türkiye'de değil, Avrupa'da da şampiyonluğu hedefliyoruz" dedi. 
Halen İstanbul Üniversitesi İşletme Fakültesi'nde eğitimini sürdüren 23 yaşındaki Elif ise "Derslerimden fırsat buldukça Kerem'in her maçını takip etmeye çalıştım. Onu izlerken, sanki Kerem'le beraber oynuyor gibiyim. O gerçekten basketbol için yaratılmış, kendini sürekli geliştiren bir insan. Tek korkum sakatlık. Özel hayatımızda ise ikimiz de son derece evcimeniz. Bu yüzden vaktimizin çoğunu evde geçiriyoruz" diye konuştu. 

Ümit bayanlar uzatmada güldü 

Çek Cumhuriyeti'nin Brno kentinde düzenlenen 4. Avrupa Ümit Bayanlar Basketbol Şampiyonası'nda G Grubu'nda yer alan Türkiye, normal süresi 83-83 biten maçta Rusya'yı uzatmada 93-89 mağlup etti. Ay-Yıldızlı ekibimiz karşılaşmanın ilk yarısını ise 48-38 önde kapadı. Millilerimiz gruptaki ikinci maçını bugün TSİ 16.45'te Belçika ile yapacak. Bu arada Genç Milli Erkek Basketbol Takımı'mız Gürcistan ile oynadığı özel maçı 77-63 kazandı. 

Seribaşları belli oldu 

Basketbolda Euroleague'de mücadele veren temsilcilerimiz Efes Pilsen ve Ülkerspor'un, 2005 - 2006 kura çekiminde yer alacakları torbalar belli oldu. 
Geçtiğimiz sezon çeyrek final oynayan iki takımımızdan Efes Pilsen, CSKA Moskova ve Benetton ile ikinci torbada yer aldı. Ülkerspor ise Armani Milano ve AEK ile üçüncü torbadan kuralara girmeye hak kazandı. 10 Temmuz pazar günü Çek Cumhuriyeti'nin başkenti Prag'da TSİ 12.00'de gerçekleştirilecek olan kura çekimi öncesinde diğer torbalar ise şu şekilde oluştu 1 Maccabi Tel Aviv, Tau Ceramica, Panathinaikos, 4 Climamio, Montepaschi, Winterthur Barcelona, 5 Real Madrid, Cibona, Zalgiris, 6 Prokom, Unicaja, Union Olimpija, 7 Olympiakos, Bamberg, Pau Orthez, 8 Partizan, Strasbourg, Lietuvos Rytas. 

Mirsad Türkcan Ülkerspor'da 

Rusya'nın Dinamo Moskova takımının formasını giyen milli basketbolcumuz Mirsad Türkcan, Euroleague'de mücadele veren Ülkerspor ile anlaştı. Kariyerini uzun yıllardan bu yana yurtdışında sürdüren 2.06 boyunda ve 29 yaşındaki tecrübeli forvetin, bir süredir görüştüğü Turuncu - Yeşilli kulüple tüm detaylarda anlaşmaya vardığı belirtildi. 2000 yılının aralık ayında Efes Pilsen'den ayrılan Mirsad sırasıyla Paris Basket, Montepaschi Siena, CSKA Moskova ve Dinamo Moskova takımlarında forma giymişti. 

Telekom'a yeni yabancı 

Basketbolda yeni sezon öncesi transferin aktif kulüplerinin başında gelen Türk Telekom, Ülkersporlu Tutku Açık ve Beşiktaşlı Haluk Yıldırım'ın ardından ABD'li pivot Erwin Dudley ile anlaştı. İsrail'in Maccabi Rishon takımında geçtiğimiz sezon 19.7 sayı, 11.6 ribaund ortalamalarıyla forma giyen 24 yaşında ve 2.03 boyundaki Dudley'nin yanısıra Mavi - Lacivertli takımda geçtiğimiz yıl forma giyen Grag Grays ile de bir yıllığına yeniden kontrat yapıldı. 

Ülker İçim sona erdi 

Ankara'da Basketbol Federasyonu'nun düzenlediği ve Ülker İçim'in sponsorluğunu üstlendiği Ülker İçim 3. Türkiye Minikler Basketbol Şenliği görkemli bir şekilde sona erdi. 35 ilden 85 takım ve 1200 minik basketbolcunun katıldığı şenlik beş gün boyunca büyük ilgi gördü. 

Kalyoncu kaldı 

Basketbol Ligi takımlarından Erdemirspor, başantrenör Ayhan Kalyoncu'nun sözleşmesini bir yıl uzattı. Erdemirspor ile yeni sezonda da devam kararı alan Kalyoncu, "TBL'ye yeni çıkmamıza rağmen başarılı bir dönem geçirdik. Şimdi bu başarılı performansımızı gelecek sezonda da göstermek istiyoruz" dedi. 

Mersin'de beş imza 

Bayanlar Basketbol Ligi takımlarından Mersin Büyükşehir Belediyesi, iç transferde Özlem Piroğlu ile dış transferde ise Beşiktaş'tan Esmeral Tunçluer ve Ceyhan Belediyesi'nden Didem Sarıca, Melahat Aydın ve Sariye Gökçe ile sözleşme imzaladı. 


</TEXT>
</DOC>
