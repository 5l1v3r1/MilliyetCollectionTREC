<DOC>
<DOCNO> 397348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy07.html </URL>
<DATE> 2005/11/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Genelkurmay, tartışılan bröveyi incelemeye aldı 
</HEADLINE>
<TEXT>

     Genelkurmay Başkanlığı, kamuoyunda tartışmalara neden olan Kara Kuvvetleri Komutanlığı brövesinin yeniden ele alınacağını açıkladı. Genelkurmay Başkanlığı'ndan yapılan yazılı açıklama şöyle 
     "Bilindiği üzere Türk Silahlı Kuvvetlerindeki Birlik Sembollerinin standardizasyonu kapsamında yapılan bir çalışma sonucu Kara Kuvvetleri Komutanlığı sembolü değiştirilmiş ve yenisi 29 Ekim 2005 tarihinden itibaren kullanılmaya başlanmıştır. 
     Yeni Kara Kuvvetleri Komutanlığı Birlik Sembolü’nün kamuoyuna yansıması ile birlikte yurt içi ve yurt dışındaki vatandaşlarımızın her kesiminden Genelkurmay Başkanlığına çok sayıda görüş, öneri ve tenkitler intikal etmiştir. 
     11 Kasım 2005 tarihinde yapılan resmi açıklamada konunun teknik boyutu izah edilmiş olmasına rağmen devam eden ve bundan sonra da devam edeceği anlaşılan bu yansımalar tarafımızdan büyük Türk Milletinin Ulu Atamıza duyduğu sevginin bir tezahürü olarak değerlendirilmiştir. 
     Milletinin yargılarına her zaman değer veren Türk Silahlı Kuvvetleri, kafasında, ruhunda ve kalbinde taşıdığı büyük ATATÜRK’ün milletçe bu kadar çok sevilmesinden duyduğu memnuniyetle kamuoyunun dilek, temenni ve beklentilerine cevap vermek üzere konuyu yeniden incelemeye karar vermiştir. 
     Halkımızın gönüllü katkılarını ve hassasiyetini dikkate alarak bir çalışma yapılacak ve sonucu kamuoyu ile paylaşılacaktır." 
     
</TEXT>
</DOC>
