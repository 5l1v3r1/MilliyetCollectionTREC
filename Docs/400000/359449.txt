<DOC>
<DOCNO> 359449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sontur35.html </URL>
<DATE> 2005/07/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
NASA'nın Türk bilimadamı Yeter ki "Uzaya gidiyoruz" hedefi konsun 
</HEADLINE>
<TEXT>

     NASA’nın aya çıkılmasını hedefleyen Apollo projesine yazılımlarıyla katkıda bulunan Türk bilimadamı Prof. 
     Dr. Hüsnü Arsev Eraslan, Türkiye’nin uzay çalışmaları için yeterli altyapı ve insan gücünün bulunduğunu, bu konuda kararlı hedefler konması gerektiğini söyledi. 
     AA muhabirine Türkiye’nin uydu üretimi ve uzay projeleriyle ilgili değerlendirmelerde bulunan Eraslan, "çok geç kalınan" uzay çalışmalarında son dönemde yaşanan hareketliliği olumlu bulduğunu ifade etti. 
     Türkiye’nin uzay çalışmaları için teknolojik altyapısının yeterli olduğunu belirten Eraslan, "Türkiye’de beyin gücü ve bilim gücü olarak her şey var. Uydu yapmak bir marifetse bizim bunu yapacak durumumuz var. Teknolojik altyapımız gayet iyi. Ancak bu kullanılmayarak dışarıya bakılıyor. Öncelikle bu anlayış değişmeli" dedi. 
     "Astronotu uyduya koyup uzaya yollamanın" zor olmadığını belirten Eraslan, uzay çalışmalarında en önemli aşamanın kararlı olmak ve hedef koymaktan geçtiğini belirtti. Türkiye’nin parça parça hedef koymaktan kaçınması gerektiğine işaret eden Prof. Dr. Eraslan, şunları söyledi 
     "Önce şunu halledelim daha sonra başka aşamayı hedefleyelim anlayışı yanlış. Uzay çalışmalarını 10 koldan başlatmak, cesur olmak gerekir. Yeter ki en kısa zamanda uzaya gidiyoruz hedefi koyun. Bunu parçalara bölmeden bitirin. Bunu yapmak zor değil. Ancak çok koldan saldırmak şart. 
     Türkiye gibi büyük bir ülkenin bu zamana kadar uydu yapmaması büyük eksiklik. Biz Tanzimat’tan beri arkadan yakalamaya çalışıyoruz. 
     Hedefimiz hep başkalarına yetişmek olmuş. Artık diğerlerinin önüne geçmeyi hedeflemeliyiz. Türkiye’nin uzay çalışmalarında hedefi ABD’nin, Avrupa’nın önüne geçmek olmalıdır." 
     
     SİLAHLI KUVVETLERİN YÖNETİMİ 
     Uzaya çıkma hedefi çerçevesinde silahlı kuvvetlerin yönetiminde bir yapı oluşturulması gerektiğine değinen Eraslan, Türkiye’de NASA benzeri bir modelin oluşturulabileceğini ifade etti. 
     Rusya’nın uzay çalışmalarında başarısız olmasının bu çalışmaları bilimadamlarının yönetiminde yapmasından kaynaklandığını anlatan Eraslan, "NASA, zannedildiği gibi özel sektör ya da bilimadamları değil ordu tarafından idare ediliyordu. NASA örneğindeki gibi Türk Silahlı Kuvvetleri yönetiminde bilimadamlarının çalışacağı bir sistem oluşturulabilir. Silahlı kuvvetler, devlet ve üniversiteler ortak çalışır ve iyi organize olursa hiç sorun yaşanmaz. Başarı için ortak çalışma şart" diye konuştu. 
     Uzay çalışmalarına yurtdışındaki Türk bilimadamlarından yardım gelebileceğini ifade eden Eraslan, NASA’daki görevlilerin ABD vatandaşı olması nedeniyle çıkabilecek sorunların da göz önünde bulundurulması gerektiğine dikkat çekti. 
     
     NASA’YA GİRİŞ ÖYKÜSÜ 
     ABD’ye 1959’da makine mühendisi olarak giden ve orada hava ve uzay mühendisliği doktorasını yaptığını anlatan Eraslan, şöyle konuştu 
     "O dönemde gizli projelerde görev almam için vatandaş olmamı istediler. Ancak ben ABD vatandaş formunu doldurmak istemedim, ikna edemediler. ABD’yi çok sevdiğimi, ancak Türkiye’nin vatanım olduğunu söyledim. Sonunda "Türkiye ile ABD arasında savaş çıkarsa 24 saat içinde hangi tarafa sadakatli olacağımı bildireceğim" yazılı bir taahhütname imzaladım ve NASA için çalışmaya başladım." Aya gitmeyi hedefleyen Apollo projelerinin yazılımını gerçekleştiren ekipte görev alan Eraslan, kapsüllerinin geri gelişleriyle ilgili sistemlere yönelik yazılımlar yaptı. Nükleer ve fosil yakıt santralleri ve MX füze sistemi gibi birçok projede görev alan Eraslan, 1996-2001 yıllarında NASA’nın Ulusal Teknoloji Merkezi’nde elde edilen teknik bilgi ve yazılımların özel sektöre transfer edilmesinden sorumlu baş bilimadamı olarak görev yaptı. NASA teknolojilerine dayanan ilk üç boyutlu yüz tanıma sistemi projesinde de görev alan Eraslan, NASA’dan emekli olarak döndüğü Türkiye’de çalışmalarını Boğaziçi Üniversitesi Makina Mühendisliği Bölümü’nde sürdürüyor. 
     
</TEXT>
</DOC>
