<DOC>
<DOCNO> 397525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo02.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon sinyali 
</HEADLINE>
<TEXT>


Daum, Galatasaray derbisi için gözdağı verdi, "Ayağa kalkmayı bileceksin. Bu yenilgiye ancak reaksiyonla karşılık verebilirler. Bunu yapmazlarsa, ne zaman, ne yapacaklar" dedi 


YUSUF KOBAL 


Fenerbahçe Teknik Direktörü Daum, yaptığı eleştirilerle takımını Galatasaray derbisine motive etmeye çalıştı. Milan karşısında tek olumlu haberin, saha içi ve dışındaki fair - play olduğuna vurgulayan Daum, "Türkiye'de de bu tip hatalar yapıyoruz. O hataları bugün dün olduğu gibi rakip değerlendiremiyor" yorumunu yaptı. 
Düş kırıklığı yaşadığını söyleyen Alman çalıştırıcı, "Arada bir sınıf farkı var ise bunu sahaya yansıtacağınız mücadele ile kapatabilirsiniz. Serkan, Tuncay ve Önder'de bu farkı gördüm" dedi. 
Daum şöyle devam etti "Hayatımda öğrendiğim bir şey var. Yere düşebilirsin, ama düşüp yerde kalmak ayıptır. Ayağa kalkmasını bileceksin. Böyle bir durumda oyuncularımdan, Hoca bana formayı ver, neyin ne olduğunu anlamış durumdayım demelerini bekliyorum. Galatasaray karşısında herhangi bir reaksiyon göstermeyen olursa, ona yardımcı olma anlamında zorluk yaşarım. Bu yenilgiye ancak reaksiyonla karşılık verebilirler. Bunu yapmazlarsa, ne zaman ne yapacaklar." 
Fenerbahçe Teknik Direktörü, "Artık hedefimiz, grupta üçüncü olup UEFA'ya kalmak. Ancak bu futbolla UEFA Kupası'na gideceğimize inanmıyorum" dedi. 

Selçuk'tan tepki 

Karşılaşmanın ilk yarısında Teknik Direktör Daum tarafından oyundan alınan ve yerini Kemal'e bırakan Selçuk hocasının bu kararına büyük tepki gösterdi. Tecrübeli oyuncu saha kenarına gelirken eldivenlerini sert bir şekilde yere fırlattı. 

Başkan kızdı 

Fenerbahçe seyircisi maç sonrası soyunma odasına giden oyuncuları moral vermek için tekrar sahaya davet etti. Bunun üzerine sarı - lacivertliler dışarı çıkarken, bu durumu öğrenen Başkan Aziz Yıldırım'ın "Benden habersiz nasıl böyle birşey yaparlar" diyerek olaya tepki verdiği öğrenildi. 

Hem davet, hem alkış 

Fenerbahçe Kulübü, Milan kafilesi ve maçın UEFA delegelerine dün yemek verdi. Başkan Aziz Yıldırım, Faruk Ilgaz Tesisleri'ndeki davette yaptığı konuşmada, 2007 yılında 100. kuruluş yılını kutlayacaklarını hatırlatarak, dostluk maçı için Milan'ı Türkiye'ye çağırdı. Milan İkinci Başkanı Adriano Galliani, öneriyi olumlu karşıladı. Bu arada Fenerbahçe seyircisi Milan'ı maç sonunda alkışlarla uğurladı. Tribünler sadece ikinci yarı oyuna giren İsviçre Milli Takımı'nın kaptanı Vogel'i ıslıkladılar. 


</TEXT>
</DOC>
