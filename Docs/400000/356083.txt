<DOC>
<DOCNO> 356083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/siyaset/siy06.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te 'Kerbela zalimi' tartışması 
</HEADLINE>
<TEXT>


ANKARA Milliyet 


TBMM Genel Kurulu'nda cuma günü patlak veren "küfürlü" oturumdan sonra, dün gece de "Kerbela zalimi" kavgası yaşandı. Hakimler ve Savcılar Yasa Tasarısı'nın görüşmelerinin son dakikalarında kürsüye çıkan CHP Ankara Milletvekili Bayram Meral, AKP'nin içinde Kerbela'da Hz. Muhammed'in torunları Hasan ile Hüseyin'i öldüren zalimlerin zihniyetinde olanlar bulunduğunu söyledi ve "Hepinizi kastetmiyorum ama içinizde Sivas'ta Madımak Oteli'ni yakanlarla aynı zihniyette olanlar da var" diye konuştu. 

Yanıt Fatsa'dan 
AKP Grup Başkanvekili Eyüp Fatsa ise, Meral'e şöyle yanıt verdi "Kerbela için yüreği yanmayan bir tane fert yoktur. Burada Sivas'taki olaylara karışmış, taraf olmuş bir tane insan gösteremezsiniz." Fatsa'nın Meral'e yönelik, "Buradaki arkadaşlarımızı herkes tanıyor, ama Türkiye sizi Emek platformuna yapmış olduğunuz ihanetle tanıyor" sözleri bir an da salondaki atmosferi gerdi. Kürsüye yürüyen Meral, söz istedi. Oturumu yöneten TBMM Başkanvekili Nevzat Pakdil, önce ara verdi, ardından da oturumu kapattı. 


</TEXT>
</DOC>
