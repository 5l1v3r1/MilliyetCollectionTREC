<DOC>
<DOCNO> 358425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur10.html </URL>
<DATE> 2005/07/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Katil çırak çıktı Börekçi cinayeti çözüldü 
</HEADLINE>
<TEXT>

     Zafer TOKUŞ-Hakan TURHAN DHA 

      ADAPAZARI'nda 2 hafta önce iş yerlerinde başlarından kurşunlanarak öldürülen 38 yaşındaki börekçi Murat Boydan ile 25 yaşındaki Erhan Yılmaz'ın katil zanlısı 4 kişi yakalandı. Zanlılardan birinin börekçi Boydan'ın çalışanı olduğu belirlenirken, cinayetlerin soygun amaçlı işlendiği ortaya çıktı. 
     Geçen 19 haziranda Serdivan Beldesi'nde meydana gelen olayda, börek imalathanesi sahibi Murat Boydan ile çalışanı Erhan Yılmaz, elleri arkadan bağlı başlarına sıkılan kurşunla öldürülmüş bulunmuştu. Börek imalathanesinin yazıhane bölümündeki kasadan da 25 bin YTL değerinde euronun alındığı belirlenmiş, cinayetler imalathanede çalışan diğer işçilerin iş yerine gelmesiyle ortaya çıkmıştı. 
     Olayla ilgili soruşturma başlatan polis, imalathane çalışanlarından 29 yaşındaki E.G.'yi iki gün önce Ankara'da yakalayarak gözaltına aldı. E.G., arkadaşları 33 yaşındaki M.K., 28 yaşındaki H.K. ve 22 yaşındaki T.T.'yle birlikte para için cinayetleri işlediklerini itiraf etti. Geliştirilen operasyonda M.K. İstanbul'da, H.K. ve T.T.'yi de yine Ankara'da yakalayarak gözaltına aldı. 
     Zanlıların üzerinde yapılan aramalarda 7.65 milimetre çapında uzi marka bir otomatik silah ve susturucusu, 1 altın kelepçe bilezik ve gasp edilen eurolardan 13 bin 713 YTL'lik bölümü ele geçirildi. Zanlılardan İstanbul Atatürk Havalimanı'nda yakalanan M.K. verdiği ifadede arkadaşı E.G.'den para istediğini, ancak kendisine para olmadığını belirterek patronu Murat Boydan'da 1- 2 trilyon lira para olduğunu söylediğini, daha sonra da hep birlikte planladıkları gasp cinayetini işlediklerini anlattı. 
     Haklarında yasal işlem yapılan 4 zanlı, çelik yelek giydirilerek bugün adliyeye sevk edilirken, Sakarya Emniyet Müdürü Mustafa Aydın, bir basın toplantısıyla cinayetin çözüldüğünü duyurdu. 
     
</TEXT>
</DOC>
