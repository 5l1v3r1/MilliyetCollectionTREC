<DOC>
<DOCNO> 372098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun11.html </URL>
<DATE> 2005/08/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Newsweek Erdoğan tarihi bir barışçı olabilir 
</HEADLINE>
<TEXT>

     Newsweek dergisi, Başbakan Erdoğan’ın Kürt sorununun çözümünde atacağı adımlarla "tarihi bir barışçı" olabileceğini belirtti. 
     Dünyanın önde gelen haber dergilerinden Newsweek’in internet sitesinde yayınlanan bir makalede, Erdoğan’ın önünde "tarihi bir barışçı" olabilmek için büyük bir fırsat bulunduğu ifade edildi. Yazıda, Erdoğan’ın ’tarihi bir barışçı" olabilmek için Kürt sorununun çözümünde iki tarafın da aşırı uçlarını ikna etmek zorunda olduğu ve AB’yi etkilemesi gerektiği belirtildi. 
     Sami Kohen ve Owen Matthews’in ortak kaleme aldığı yazıda, PKK’nın ilan ettiği bir aylık tek taraflı ateşkes için de "20 yılın ardından acaba barış mümkün mü " sorusu yöneltildi. 
     Yazıda, PKK’nın ateşkes ilanının, Başbakan Erdoğan’ın "Kürt milliyetçiliğinin merkezi" Diyarbakır’da sarfettiği "Kürt Sorunu daha fazla demokrasi, sivil haklar ve refahla çözülebilir" sözlerinden sonra geldiği ifade edildi. 
     Newsweek, "Ankara’nın eski politikalarına nazaran radikal bir yenilik" olarak nitelendirilen Erdoğan’ın bu sözlerinde Brüksel’in baskılarının da etkili olduğunu belirtti. 
     155 aydının Kürt sorununu çözümü konusunda Başbakan’a 
     görüş bildirdiği kaydedilen yazıda, Oral Çalışlar’ın, "Başbakan’ın Kürt sorununu tanıması bile önemli bir süreçtir" sözlerine yer verildi ve Çalışlar’ın 1980’lerde "Kürt sorunu" ifadesini kullandığı için yargılandığı hatırlatıldı. Aydınların olumlu yaklaşımına rağmen, Erdoğan bu çıkışının bazı Türk siyasiler tarafından eleştirildiği belirtilen yazıda, CHP Genel Başkan’ı Deniz Baykal’ın, Erdoğan’ın "tehlikeli bir süreç" başlattığı yönündeki sözleri ile MHP Genel Başkanı Devlet Bahçeli’nin "Erdoğan teröristleri ödüllendiriyor ve ülkeyi parçalıyor" açıklamalarına da yer verildi. Öe yandan yazıda, Erdogan’a yakın bir kaynağın "Başbakan ve hükümet ulusal birliği ve bölgedeki bütünlüğü bozmaya yönelik hiçbir müzakereye girmeyecektir" dediği belirtildi. 
     
</TEXT>
</DOC>
