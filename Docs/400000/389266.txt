<DOC>
<DOCNO> 389266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonspo07.html </URL>
<DATE> 2005/10/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Büyük gaf yapan Beşiktaşlı yönetici Gencer'e taraftardan pankart 
</HEADLINE>
<TEXT>

     Beşiktaş Yönetim Kurulu Üyesi Yahya Kemal Gencer'in Perşembe günü Bolton maçı sonrasında yaptığı gafa, Beşiktaş taraftarı esprili bir pankartla yanıt verdi. 
     Bolton maçı sonrası konuşan Gencer, 'Bolton’ı İngiltere’de yeneceğiz' demişti. Oysa yeni statü gereği Kupa 2’de karşılaşmalar tek devreli lig usulü oynanıyor. Başka bir deyişle, Beşiktaş bu grupta bir daha Bolton ile karşılaşmayacak. 
     Basketbolda dün oynanan Galatasaray-Beşiktaş derbisinde ise Beşiktaşlı taraftarlar "Yönetim Bolton'a otobüs kaldır" pankartıyla Gencer'e esprili bir gönderme yaptı. 
     
     Beşiktaş rakibine yine şans tanımadı 

     Beşiktaş, 22 Şubat 2003'ten beri yenilmediği Galatasaray'a yine şans tanımadı 80 - 62. 
     İyi savunmasıyla Galatasaray'a kolay sayı izni vermeyen, pota altında Wright - Elliot ikilisiyle rakibine üstünlük kuran Beşiktaş, Wright'ın basketiyle ilk çeyreği 20 - 11 önde kapadı. İkinci periyotta Galatasaray, Valentin ve Dixon'ın üst üste sayılarıyla toparlandı, farkı iki sayıya kadar indirdi 37-35. 
     Üçüncü çeyrekte uzun oyuncularının faul problemine girmesiyle pota altı savunması iyice aksayan Galatasaray'a karşı siyah-beyazlı takım Barış ve Ellis ile yeniden üstünlük kurdu. Bu iki oyuncunun üçlükleriyle farkı on sayı barajına çıkaran ev sahibi, son periyoda 59 - 51 önde girdi. Bu çeyrekte de dış atışlarla Galatasaray'ın direncini kıran Beşiktaş, maçı 80 - 62 kazandı. 
     
     Bir derbi klasiği 

     Basketbol derbisinde yine alışılagelmiş gürüntüler yaşandı. Derbilerde rakip takım taraftarlarının maçları izleme yasağını gizlice delen bir grup Galatasaraylı salonda olay çıkmasına neden oldu. Beşiktaşlı taraftarların, bu durumu farkederek hücum ettiği sarı-kırmızılılar'la, ev sahibi seyircileri arasında kavga çıktı. Güvenlik güçleri, Galatasaraylı taraftarları salondan güçlükle çıkararak olayların büyümesini önledi. 

     
</TEXT>
</DOC>
