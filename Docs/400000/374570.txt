<DOC>
<DOCNO> 374570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/ekonomi/eko05.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zam, emekliyi memnun etmedi 
</HEADLINE>
<TEXT>



Emekli memur sendikaları, 2006'da memur maaşlarına yüzde 5 zam yapılacağının açıklanmasını, 'hayal kırıklığı' olarak niteledi. Türkiye Kamu-Sen'e bağlı Türk Emekli-Sen'in Genel Başkanı Hulusi Güneş, "Görüşmelere katılan konfederasyonlar, emeklilerin sorunlarını da masaya yatıracaklarını söyledi. Ancak sonuç hayal kırıklığı" dedi. Güneş, seyyanen zammın emeklilere yansımamasının kabul edilemeyeceğini belirtti. 
DİSK'e bağlı Emekli-Sen Genel Başkanı Veli Beysülen de memur emeklisi aylığının ortalama 525 milyon lira düzeyinde olduğunu, emekli aylıklarında da taban ücretin 886 YTL olmasını talep ettiklerini kaydetti. 

KESK, Uzlaştırma Kurulu'nda 
Memur-Sen'e bağlı Emekli-Bir-Sen Genel Başkanı İsrafil Odabaş, "Zam oranı komik. 40 YTL, emekli aylıklarına yansımayacağına göre bu zam emekliler açısından hayal kırıklığı. Yüzde 2.5'lik zam emekli aylığında 12.5 YTL'lik artışa denk geliyor" diye konuştu. 
KESK Genel Başkanı İsmail Hakkı Tombul da bugün Uzlaştırma Kurulu'na başvuracaklarını bildirdi. Hükümetin, maaş zammında IMF'nin çizdiği sınırları aşmadığını belirten Tombul, "Buna onay verenler açısından tam bir skandal" dedi. 




</TEXT>
</DOC>
