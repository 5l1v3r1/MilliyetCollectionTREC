<DOC>
<DOCNO> 384025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun04.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dünya için tarihi olay' 
</HEADLINE>
<TEXT>


"Kavga ya da ayrışma yerine bugün ilk defa birleşmeyi görüyoruz" diyen Dışişleri Bakanı Abdullah Gül, "Avrupa'nın stratejik kararı, Avrupa'yı artık küresel aktör yaptı" diye konuştu 

GÜVEN ÖZALP Lüksemburg 


DIŞİŞLERİ Bakanı ve Başbakan Yardımcısı Abdullah Gül, Türkiye ile AB arasında müzakerelerin başlamasının, Türkiye'nin yanı sıra AB, bölge ve dünya için tarihi bir olay olduğunu söyledi. 
Lüksemburg'da dün basın toplantısı düzenleyen Gül, Türkiye - AB ilişkileri sürecinde bundan sonra yükün büyük bölümünün Devlet Bakanı ve Başmüzakereci Ali Babacan'ın üzerinde olacağını kaydetti. Müzakerelerin başlamasının birçok bakımdan tarihi niteliğe sahip olduğunun altını çizen Gül, şunları kaydetti 
"11 Eylül'den sonra dünya, çatışmalar, kavgalar, etnik gerginlikler, kötü haberlerle karşı karşıya kaldı. İlk defa dünya büyük ve olumlu bir gelişme yaşıyor. Bugün herkes yeni güne gözünü böyle açtı, Doğu, Batı, Asya, Avrupa, İslam ya da Hıristiyanlık... Kavga ya da ayrışma yerine bugün ilk defa birleşmeyi görüyoruz. Bundan büyük bir olumlu hava olamaz, bu dünyaya büyük bir hediye." 

Küresel aktör oldu 
AB'nin Türkiye ile müzakerelere başlama kararı vermesiyle "Kendi statü, kimlik ve geleceğini de tespit etmiş olduğunu" söyleyen Gül, müzakerelere başlama kararının Türkiye için olduğu kadar Avrupa için de tarihi nitelik taşıdığını vurguladı. 
Gül, "Avrupa'nın bu stratejik kararı, Avrupa'yı artık küresel aktör yaptı. Avrupa'nın büyük olabilmesi için tarih boyunca 2 şeye ihtiyacı vardı Biri çokkültürlülüğü hazmetmek, ikincisi de Asya'ya köprü olmak. Türkiye ile Avrupa çokkültürlü insanlarla, farklı dinlerle yaşama kararını vermiştir" diye konuştu. 
Gül, Türkiye'nin Avrupa ülkelerininkinden farklı özelliklerinin AB için bir zenginlik olduğunu söyleyerek, basın toplantısını Türkçe yaptığına ve böylelikle ilk kez tam üye olmayan bir ülkenin dilinin tercüme edildiğine işaret etti. Gül, AB'nin buna alışacağını bildirdi. 
Gül, AB Dönem Başkanlığı'nı İngiltere'nin ardından Avusturya'nın devralacak olmasının kendisini endişelendirmediğini belirterek, Avusturya'nın ısrarıyla belgeye konulan "hazmetme kapasitesinin" 1993'te Kopenhag Siyasi Kriterleri belgesinde de yer aldığını hatırlattı. 

Erdoğan hep içindeydi 
Gül, Başbakan Recep Tayyip Erdoğan'ın hep sürecin içinde olduğunu ve son sorunun çözümlenmesinde İngiltere Başbakanı Tony Blair ile uzun bir telefon görüşmesi yaptığını, Almanya Başbakanı Gerhard Schröder, İtalya Başbakanı Silvio Berlusconi ve AB Komisyonu Başkanı Jose Barroso ile görüştüğünü kaydetti. 


İşte o kazlar 


Kara Kuvvetleri Komutanı Orgeneral Yaşar Büyükanıt'ın, İngiliz Parlamenter Andrew Duff'un Atatürk'e yönelik hakaret içeren sözlerini eleştirirken dile getirdiği "yaban kazları" önceki gün çetin pazarlıklar sonrasında varılan son noktada da yer aldı. Dışişleri Bakanı Abdullah Gül, Başmüzakereci Ali Babacan, İngiltere Dışişleri Bakanı Jack Straw ve AB Komisyonu'nun Genişlemeden Sorumlu Üyesi Olli Rehn, 3 Ekim'i 4 Ekim'e bağlayan gece 02.00'de kameralara el sıkışarak poz verirken arkalarında İngiltere'nin dönem başkanlığı için seçtiği sembol olan "kazların" görüntüsü vardı. Büyükanıt, "Bu tür sesleri, gece karanlığında yabani kazların vahşi çığlıkları olarak algılayın ve uykuya dalmayın" demişti. 


</TEXT>
</DOC>
