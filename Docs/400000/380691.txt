<DOC>
<DOCNO> 380691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sonyas08.html </URL>
<DATE> 2005/09/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Anestezi uzmanınızı kendiniz seçin..." 
</HEADLINE>
<TEXT>

     Erciyes Üniversitesi Tıp Fakültesi Anesteziyoloji ve Reanimasyon Anabilim Dalı Başkanı Prof. Dr. Adem Boyacı, yaşlandıkça vücut fonksiyonlarının bozulduğunu ve anestezi riskinin arttığını belirterek, "Hasta cerrahını seçerken anestezistini de seçmeli ve ameliyat öncesi görüşerek kendini emniyete almalıdır" dedi. 
     Boyacı, AA muhabirine yaptığı açıklamada, sağlıklı insanlarda anesteziye bağlı ölüm riskinin 10 binde bir olduğunu söyledi. 
     Obezite, kalp, hipertansiyon, şeker gibi hastalıkların bu riski artırdığına işaret eden Boyacı, şöyle devam etti 
     "Hastalar ameliyata girmeden önce değerlendirilir ve risk faktörleri tespit edilir. Tansiyonu, şekeri varsa kontrol altına alınır, kalp yetmezliği varsa tedavi edilir. Ondan sonra ameliyata alınır ve anestezi uygulanır. Bu bazen 3-4 gün belki 1 hafta sürer. 
     Ancak, yaşamı tehdit eden acil durumlarda bu riskler göze alınarak hastaya anestezi uygulamak zorunda kalıyoruz." Boyacı, lokal ve genel anestezinin ameliyatın şekline ve hastanın klinik bulgularına göre yapıldığını kaydederek, daha çok ürolojik hastalıklarda lokal anesteziyi tercih ettiklerini bildirdi. 
     Yaşlılık ve obezitenin de önemli risk faktörleri arasında yer aldığını anlatan Prof. Dr. Adem Boyacı, şu bilgileri verdi 
     "Yaşlandıkça vücut fonksiyonları bozulur ve anestezi riski artar. 
     Damar sertliği ve akciğer fonksiyonlarının bozulması bunlardan bazılarıdır. Genç ve sağlıklı insanlarda ise anestezi riski daha azdır. Kilolu insanlarda da şeker, hipertansiyon, kalp yetmezliği oldukça yüksektir. Bu kişiler de yüksek risk grubundadır. Bu hastalarda anestezi öncesinde ve sonrasında sonulunum problemi olabilir. Şişmanlarda cerrahi komplikasyonlar da daha fazladır." 
     
     "ANESTEZİ UZMANINIZI SİZ SEÇİN" 
     Boyacı, genel anestezinin son derece ciddi bir konu olduğunu belirterek "Hasta cerrahını seçerken anestezistini de seçmeli ve ameliyat öncesi görüşerek kendini emniyete almalıdır. Hastalar mümkün olduğunca anestezi uzmanının olmadığı bir sağlık kuruluşunda ameliyat olmamalılar" dedi. 
     Anesteziyoloji ve Reanimasyon Ana Bilim Dalı Öğretim Üyesi Prof. 
     Dr. Halit Madenoğlu da son 20 yıldır anestezi alanında yaşanan gelişmelerin, buna bağlı ölüm ve komplikasyonlarda büyük bir düşüş yaşanmasına neden olduğunu bildirdi. 
     Türkiye’de anestezi uzmanlarının çok iyi yetiştiğini kaydeden Madenoğlu, "Çünkü, 5 yıl eğitim alıyorlar. Bu sürede binlerce hastayla muhatap oldukları için tecrübe kazanıyorlar. Yoksa Türkiye’de anesteziye bağlı ölümlerin azalmasının ırka, cinse bağlı olduğunu kimse söyleyemez" diye konuştu. 
     
</TEXT>
</DOC>
