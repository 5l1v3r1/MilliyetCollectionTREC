<DOC>
<DOCNO> 365588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/siy04.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışmalı kamp, satışa çıkarıldı 
</HEADLINE>
<TEXT>


ANKARA Milliyet 


Diyanet İşleri Başkanlığı'na bedelsiz olarak devredilen Tarım ve Köyişleri Bakanlığı'na ait İzmir Gümüldür'deki kamp, Maliye Bakanı Kemal Unakıtan'ın talimatıyla Diyanet'ten alınarak yeniden satışa çıkarıldı. 
Haberi Milliyet'te de yayımlanan ve kamuya ait sosyal tesislerin ekonomiye kazandırılması projesi çerçevesinde satışa sunulan kampla ilgili tartışmalara son noktayı Unakıtan koydu. Gümüldür'de 41 dönüm arazi üzerine kurulu kamp, bir süre önce Tarım ve Köyişleri Bakanlığı'ndan alınarak ihaleye çıkarılmıştı. 3 milyon 10 bin YTL teklif veren Yol İş Sendikası, 4 bloktan oluşan tesisi almaya hak kazandı. 
Ardından ihaledeki bir teknik eksiklik nedeniyle ihalenin yenilenmesine karar verildi. Ancak yeni ihale öncesi kamp, süresiz ve bedelsiz olarak Diyanet İşleri Başkanlığı'na devredildi. Bu gelişme kamuoyunda tartışmalara yol açtı. 
Unakıtan, tartışmalar üzerine, kampın yeniden satışa çıkarılması talimatını verdi. Devir kararının iptali ve kampın tekrar ihaleye çıkarılması için bakanlıkta hazırlanan genelge, müsteşar tarafından da onaylandı. Kamp, ihalede en yüksek teklifi veren kişi ya da kuruluşlara satılacak. 


</TEXT>
</DOC>
