<DOC>
<DOCNO> 385286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sonsiy12.html </URL>
<DATE> 2005/10/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan Etnik farklılıklar zenginliktir ama üst kimliğin altındaysa 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, ''Dünyanın neresine bakarsanız bakın, etnik farklılıklar zenginliktir ama üst kimliğin altında olduğu sürece'' dedi. 
     Erdoğan, Siirt'in Kurtalan ilçesinde Limak Holding tarafından yaptırılan Çok Programlı Lise Kız Öğrenci Yurdu'nun açılış törenine katıldı. 
     Törende Milli Eğitim Bakanı Hüseyin Çelik, bir konuşma yaparak bakanlığının çalışmaları hakkında bilgi verdi. 
     Konuşması sırasında kız yurdunu yaptıran Limak Holding Yönetim Kurulu Başkanı ve aynı zamanda Fenerbahçe Kulübü yöneticisi olan Nihat Özdemir'e göndermede bulunan Çelik, ''Yan tarafta bulunan imam hatip lisesini Nihat Bey yaptırmıştı. Yalnız bir uyanıklık yapmış, binayı sarı laciverte boyamış. Başbakan da Fenerbahçeli olunca biz Galatasaraylı olarak sesimizi çıkaramıyoruz'' dedi. 
     Bakan Çelik'in ardından bir konuşma yapan Başbakan Erdoğan, hükümetin icraatlarından örnekler verdi. Hükümet olarak, bütçede en fazla payı eğitime ayırdıklarını kaydeden Erdoğan, Milli Eğitim Bakanlığı'nın düzenlediği kampanyalara değindi. Erdoğan, şunları söyledi 
     ''Hüseyin Bey'in bir sıkıntısı var. Zaman zaman Galatasaraylı kardeşlerimizin de açılışına gidiyoruz. Önemli olan renkler değil. Biz dışa, kapağa, zarfa değil mazrufa, içeriğe bakarız. Birlik, beraberlik ve dayanışma içerisinde aydınlık yarınlara gideceğiz. 
     Gençlere sesleniyorum Hiçbir zaman etnik ayrımcılığın bir parçası olmayacaksınız. Her etnik unsur, etnik kimliğiyle anılacaktır. Bu alt kimliktir. Bunu birleştiren ise üst kimliktir. O da Türkiye Cumhuriyeti vatandaşlığıdır. Dünyanın neresine bakarsanız bakın, bu tür etnik farklılıklar zenginliktir ama bu üst kimliğin altında olduğu sürece. Aksi taktirde bu bir güç haline gelmez, zenginlik haline gelmez. Bu, parçalanmayı getirir bu, bölünmeyi getirir. Buna asla müsaade etmemelisiniz, etmemeliyiz. Birbirimizi severiz. Niçin 'Yaradılanı severiz yaradandan ötürü' anlayışıyla severiz. Biz böyle bir medeniyetin insanlarıyız. Öyleyse buna hep birlikte sahip çıkacağız.'' Erdoğan daha sonra Kurtalan Çok Programlı Lisesi Kız Öğrenci Yurdu'nun açılışını yaptı ve incelemelerde bulundu. 
     
</TEXT>
</DOC>
