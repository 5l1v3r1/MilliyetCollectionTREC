<DOC>
<DOCNO> 353506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur20.html </URL>
<DATE> 2005/06/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Büyük sınav sorunsuz sona erdi... 
</HEADLINE>
<TEXT>

     Üniversite adaylarının, yorucu bir çalışma sürecinin ardından katıldıkları Öğrenci Seçme Sınavı ÖSS sona erdi. 
     Türkiye'de tüm il ve bazı ilçe merkezleri ile KKTC'de Lefkoşa'da, toplam 5 bin 790 binadaki 89 bin 314 salonda gerçekleştirilen ve saat 09.30'da başlayan sınav, 12.30'da tamamlandı. 
     ÖSYM Başkanı Prof. Dr. Ünal Yarımağan, sınavı etkileyecek bir sorun yaşanmadığını bildirdi. 
     Sağlık sorunları nedeniyle birkaç adayın sınavı tamamlayamadan ayrılmak zorunda kaldığını belirten Yarımağan, bunların dışında ÖSYM sınav merkezi yöneticilikleri yetkililerinin, şu ana kadar önemli bir sorun iletmediklerini ifade etti. 
     
     300 BİN KİŞİ GÖREV ALDI 

     2005-ÖSS'de, üniversitelerden ve Milli Eğitim Bakanlığı personelinden yaklaşık 300 bin kişi görev aldı. 
     1 milyon 730 bin 850 adayın ter döktüğü sınavda adaylara Türkçe, tarih, coğrafya ve felsefeden oluşan sözel alan ile matematik, fizik, kimya ve biyolojiden oluşan sayısal alandan test usulü toplam 180 soru yöneltildi. 
     
     SINAVIN GEÇERLİ OLABİLMESİ İÇİN 

     Bir adayın sınavının geçerli sayılabilmesi için şu kurallara uymuş olması gerekiyor 
     - Kopya alma-verme girişiminde bulunmaması, - Cevap kağıdına TC kimlik numarasını doğru kodlaması, - Kullandığı soru kitapçığının türünü cevap kağıdına doğru işaretlemesi, - Cevaplarını soru kitapçığına değil, cevap kağıdına işaretlemiş olması, - Soru kitapçığı, cevap kağıdı, 2005-ÖSS sınava giriş ve kimlik belgesi ile varsa diğer belgeleri eksiksiz olarak salon görevlilerine teslim etmesi, - Sınavla ilgili diğer kurallara uyması. 
     
     SONUÇLAR 

     ÖSS'ye giren adaylardan üniversitelerin yabancı dil ile ilgili bölümlerinde okumak isteyenler ayrıca 26 Haziran Pazar günü Yabancı Dil Sınavı'na YDS katılacaklar. Bu adayların, 2005 Nisan ayında sınav ücretini yatırmış olmaları gerekiyor. 
     Sınav sonuçları adaylara 2005 Temmuz ayının son haftası içinde duyurulacak. Sonuçlar, Sınav Sonuç Gazetesi, internet ve 900'lü telefon hatları aracılığıyla açıklanacak. Ayrıca adaylara da postayla bildirilecek. 
     Üniversitelerin 2 yıllık ön lisans ve açıköğretim programlarını tercih edebilmeleri için adayların sayısal, sözel veya dil ağırlıklı puan türlerinin en az birinden 160, 4 ve daha fazla yıllık lisans programlarını tercih edebilmek için de en az 185 puan almaları gerekiyor. 
     
     KONTENJAN 

     ÖSS sonuçlarına göre, vakıf, KKTC ve yurtdışındaki üniversitelerin lisans programlarına 202 bin 379, özel yetenekle öğrenci alan programlara toplam 14 bin 752, ön lisans programlarına 194 bin 944 öğrenci alınacak. 
     Açıköğretim programlarında ise, puan barajını aşan tüm adaylar girebildiği için kontenjan bulunmuyor. 
     
</TEXT>
</DOC>
