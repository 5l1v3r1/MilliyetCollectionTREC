<DOC>
<DOCNO> 380415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/ekonomi/eko04.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakta proje bitmiyor 
</HEADLINE>
<TEXT>


İstanbul'da iki yeni konut projesi daha görücüye çıktı. Esentepe'deki Kempinski Residences'ta yer alan daireler 400 bin ile 1.5 milyon dolar, Ataşehir'deki My World'de yer alan daireler ise 150 - 870 bin YTL arasındaki fiyatlarla satılacak 


Kempinski Residences'teki 160 daireye 800 ön talep geldi TEBERNÜŞ KİREÇCİ 
Astaş Gayrimenkul'ün Esentepe'de inşa ettiği Kempinski Residences Astoria dün resmen satışa çıkarıldı. Şirket satacağı 120 residence daireden 70 milyon dolar ciro bekliyor. Projeden daire alanlar arasında Mehmet Ali Erbil, Tuğba Erbil ve Murat Tuksal var. 
Astaş Yatırım ve Turizm A.Ş. Yönetim Kurulu Başkanı Vedat Aşçı, 27 katlı iki kuleden oluşan projenin 2007 Mart'ında tamamlanacağını ve projenin toplam bedelinin 500 milyon dolara ulaşacağını söyledi. Aşçı, 111 ile 314 metrekare arasında değişen dairelerin fiyatının 400 bin dolardan başladığını ve 1.5 milyon dolara kadar çıktığını söyledi. 

800 kişi başvurdu 
Vedat Aşçı, satış öncesinde dairelere 800 talep geldiğini, satış sürecinde bunu da değerlendireceklerini kaydetti. Projenin 11 bin metrekare arsa üzerinde toplam 107 bin metrekare inşaat alanına sahip olduğunu kaydeden Aşçı konuşmasını şu şekilde sürdürdü 
"Projede 160 residence daire yer alacak. Dairelere yoğun talep var. Kiralıkların önemli kısmını yabancılar istiyor. Kaba inşaatın yüzde 70'i bitti. Yabancı gayrimenkul yatırım fonları kapımızı çalıyor ama hiçbir şekilde satmaya veya ortak olmaya sıcak bakmıyoruz. 40 milyon dolara satın aldık ve 70 milyon dolar harcayacağız. Bunun tamamını özkaynaklarımızla gerçekleştireceğiz" 

130 mağaza yer alacak 
Projede 18 bin metrekarelik alışveriş merkezi bulunduğunu söyleyen Aşçı, 130 mağaza alanına, Türkiye'de mağazası olmayan markalar da dahil çok sayıda talep geldiğini vurguladı. Kulelerin birisinin 8 katının ofis olarak ayrıldığını, buraya ünlü modacıların ilgi gösterdiğini kaydeden Vedat Aşçı 315 metrekarelik 8 penthouse residence dairenin ise ayrıca ilgi gördüğünü söyledi. 
Kempinski Residences Astoria'dan daire satın alanlar Kempinski Club'a üye olacak ve tüm dünyadaki Kempinski Club'ın imkanlarından faydalanacaklar. 
Kempinski Residences Astoria'nın satış ofisinde Mehmet Ali Erbil'in iç mimar olan eşi Tuğba Erbil de çalışıyor. Tuğba Erbil'in 3 ay önce işe başladığı öğrenildi. 

350 milyon dolara mal olacak 1 milyar dolar ciro yapacak ÜNSAL EREKE 
Emlak Gayrimenkul Yatırım Ortaklığı Emlak GYO ile Ağaoğlu Şirketler Grubu'nun gelir paylaşımı yöntemiyle Ataşehir'de inşa edeceği My World adlı konut projesindeki daireler 1 Ekim'de satışa sunulacak. Ağaoğlu Şirketler Grubu Yönetim Kurulu Başkanı Ali Ağaoğlu 350 milyon dolara malolacak projeden 1 milyar dolar ciro beklediklerini açıkladı. Ağaoğlu, 300 bin metrekare alan üzerine kurulacak sitede 67 ile 461 metrekare arasında büyüklüklere sahip 21 farklı seçenekteki dairenin, 150 - 870 bin YTL arasındaki fiyatlarla satılacağını söyledi. 

Özel kalıp üretildi 
Ağaoğlu Şirketler Grubu Genel Müdürü Hasan Rahvalı da 300 bin metrekare alan üzerine kurulacak My World'ün 1 milyon metrekare inşaat alanına sahip olacağını, sitede, farklı tip ve yükseklikte 34 konut blokunun yer alacağını kaydetti. Rahvalı, My World'de Türkiye'de ilk kez dairesel tünel kalıplı binalar yapacaklarını, bunun için özel kalıp ürettirdiklerini ifade etti. 
Mimar Adnan Kazmaoğlu da My World'ün, özel sektör tarafından bugüne kadar yapılan en büyük proje olduğunu belirterek, "Bu site aynı zamanda bir mimarlık bürosunun da Türkiye'de çalıştığı en geniş proje alanı" dedi. 

Kongre oteli de var 
Adnan Kazmaoğlu, Ağaoğlu My World'ün içerisinde 3 bin 500 kişilik kongre otelinin yanı sıra 30 bin metrekarelik eğlence ve alışveriş merkezi kurulacağını söyledi. 
Projenin sosyal alanları arasında açık - kapalı yüzme havuzları, çocuk parkları, yürüyüş parkurları, botanik bahçeleri, tenis ve basketbol sahaları bulunuyor. Sosyal kulüp Andromeda'da ise squash, aerobik, güzellik salonları, SPA, kondisyon merkezi, sauna, hamam, buhar odası ve kuaför yer alacak. 

8 mahalleden oluşacak 
Ağaoğlu Şirketler Grubu Projeler Koordinatörü Murat Acar, "Çok geniş bir alana yayılan projeyi 8 mahalleye böldük. Mahallelerin her birinin sosyal donatıları, güvenliği ve yaşam tarzları birbirinden farklı olacak" diye konuştu. 

'Konut kredisinde h l geriyiz' Devlet Bakanı ve Başbakan Yardımcısı Abdüllatif Şener, konut kredilerinin milli gelire oranının Türkiye'de yüzde 1.34 seviyesinde kalırken, ABD'de yüzde 60'ın üzerinde olduğunu, bu oranın 15 AB üyesi ülkede yüzde 45 seviyesinde bulunduğunu belirtti. Şener, "Türkiye'deki oran Cezayir, İran, Fas ve Bangladeş'ten daha geri. Konut kredisi miktarını dünyadaki tablo ile uyumlu hale getirmemiz gerekli" dedi. 


</TEXT>
</DOC>
