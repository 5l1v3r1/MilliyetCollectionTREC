<DOC>
<DOCNO> 352949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy01.html </URL>
<DATE> 2005/06/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Telekom'un kasası boşaltılarak özelleştirilecek 
</HEADLINE>
<TEXT>

     ÖNDER YILMAZ Ankara 

Hükümet, Türk Telekomünikasyon A.Ş'nin özelleştirilmesinde gece yarısı operasyonu yaptı. Buna göre, özelleştirme gerçekleştirilmeden önce Telekom kasasında 2005 sonu itibariyle birikmesi beklenen toplam 4.6 milyar YTL'den, 2.5 milyar YTL'ye kadar olan bölümü Hazine'ye aktarılacak. Bu para demiryolları ve köy içme suyu projelerine harcanacak. 
     TBMM Genel Kurulu'nda "Evrensel Hizmetin Sağlanması ve Bazı Kanunlarda Değişiklik Yapılması Hakkında Kanun Tasarısı" görüşülürken, hükümet, Telekom operasyonu gerçekleştirdi. CHP'nin bir süre önce "Telekomu içindeki nakit para ile özelleştireceksiniz" eleştirisini dikkate alan hükümet, tasarıya eklediği geçici bir madde ile kurum kasasındaki paradan 2.5 milyar YTL'ye kadar olan meblağın Hazine'ye aktarılmasını sağladı. 
     Önergenin gerekçesinde, yapılan projeksiyonlar sonucu şirketin 2005 yılı sonunda kasa ve banka hesaplarında yaklaşık 2.4 milyar YTL nakit değeri ve bu yıla ilişkin faaliyetleri sonucu yaklaşık 2.2 milyar YTL net dağıtılabilir karı olacağının tahmin edildiği vurguladı. 
     
     16 Ocak 2006'ya kadar 
     Kasada, NATO ve TAFİCS proje avansları için 350 milyon YTL ve temettü avansı olarak belirlenen 600 milyon YTL'nın bırakılmasını öngören düzenlemede, 2.5 milyar YTL'ye kadar olan meblağın 16.1.2006 tarihine kadar Hazine'ye aktarılmasını hükme bağlandı. Önergeye göre bu para hazineye aktarıldıktan sonra 2006 yılında TCDD'nin yeni demiryolu yapımı, muhtelif demiryolu hatlarının bakımı, onarımı ile köy içme suyu ve köy yollarıyla ilgili yatırım projeleri ve faaliyetlerinde kullanılacak. 
     
     Zaman şartı 
     Ancak Türk Telekomünikasyon'un 16.1.2006 tarihinden önce yüzde 51'den fazla hissenin özelleştirilmesi halinde, Hazineye aktarma işlemi uygulanmayacak. Sözkonusu para şirketin açacağı ayrı bir hesaba hisse devir tarihinde aktarılacak. Bu hesapta izlenen tutar ve her türlü neması 16.1.2006 tarihi geldiğinde Hazine'ye aktarılacak. Özelleştirme işleminin 16.1.2006 tarihinden sonra gerçekleşmesi halinde ise, sözkonusu para Hazine'ye aktarılacak ancak demiryolu ve içme suyu projelerine harcanmayacak. 
     Düzenleme ile bir ay içinde Kablolu TV hizmetlerinden doğan sermaye ihtiyacı nedeniyle, Türk Telekomünikasyon A.Ş'den Türksat A.Ş'ye Hazinenin sermaye payı olarak 100 Milyon YTL aktarılması öngörüldü. 
     
</TEXT>
</DOC>
