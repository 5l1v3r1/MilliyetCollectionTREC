<DOC>
<DOCNO> 371043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/ekonomi/eko07.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık, Doğan Gazetecilik Yönetim Kurulu Üyesi oldu 
</HEADLINE>
<TEXT>



Vural Akışık, Milliyet, Radikal, Posta ve Fanatik'i yayımlayan Doğan Gazetecilik A.Ş.'nin Yönetim Kurulu üyeliğine getirildi. 
1944 yılında Malatya'da doğan Akışık, orta ve lise eğitimini Robert Kolej'de tamamladıktan sonra ODTÜ'de Ekonomi Lisansı ve Matematik Yüksek Lisansı dereceleri aldı, ardından ABD'de California Üniversitesi- Berkeley'de matematik-istatistik doktorası yaptı. 
Berkeley ve Türkiye'ye dönüşünden sonra ODTÜ'de toplam 7 yıl süreyle öğretim üyeliği görevinde bulunan Akışık, 1976 yılında Çukurova Grubu'nda iş hayatına atılarak, Pamukbank ve Interbank da dahil olmak üzere grubun pek çok kuruluşunda üst düzey yönetici olarak görev yaptı. Bunu, Akışık'ın 1988-97 arasında kurucusu olduğu ve Yönetim Kurulu Başkanlığını yürüttüğü Türk Merchant Bank dönemi izledi. 
Akışık, 1997 yılında Doğan Şirketler Grubu'na katılarak, Dışbank'a murahhas aza oldu ve 4 yıl içinde Türkiye'nin önde gelen çok şubeli bankalarından birine dönüştürülmesinde önemli rol oynadı. Akışık, 2001 bankacılık krizinden sonra oluşturulan Kamu Bankaları Ortak Yönetim Kurulu Başkanlığını üstlendi. Akışık, 2002 sonunda Doğan Şirketler Grubu'na döndü. 
Akışık, Doğan Holding ve Petrol Ofisi A.Ş. POAŞ Yönetim Kurulu Başkan Vekilliğine ek olarak TÜSİAD Yüksek İstişare Konseyi Üyeliği, TESEV Yönetim Kurulu Üyeliği, Malatya Eğitim Vakfı Mütevelli Heyet Üyeliği ve Istanbul Eğitim Vakfı Kurucu Üyeliği görevlerini de yürütüyor. Akışık, evli ve bir çocuk babası. 


</TEXT>
</DOC>
