<DOC>
<DOCNO> 382971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas06.html </URL>
<DATE> 2005/09/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ramazan paketleri raflardaki yerini aldı... 
</HEADLINE>
<TEXT>

     Carrefour, Gima, Migros, Tansaş, Özdilek ve Metro gibi büyük marketler, 5 Ekim’de başlayacak Ramazan ayı için özel ürün paketleri hazırladı. 
     Hurma, peynir, zeytin, reçel, şeker, pirinç ve makarna gibi iftar sofralarının vazgeçilmez temel gıda maddelerinden oluşan ramazan paketlerinin fiyatları, ürünün çeşidi ve gramajına göre 9.99 YTL’den 49.90 YTL’ye kadar değişiyor. 
     AA muhabirinin aldığı bilgiye göre, "Türkiye’nin en ucuz Ramazan alışverişi" sloganıyla, Ramazan’a hazırlanan müşterileri için bazı ürünlerde indirime giden Carrefour, içinde 12 ile 23 arasında ürün çeşidinin bulunduğu 5 değişik "Ramazan kolisi"ni satışa sundu. 
     Carrefour’un hazırladığı, fiyatları 9.99 ile 45 YTL arasında değişen "Klasik", ’Carrefour", "Özel", "Süper" ve "Mega" adlı paketlerle 5-11 çeşit arasında ürün de hediye ediliyor. 
     Migros mağazalarında oluşturulan "Ramazan özel reyonları"nda da 16 çeşitten oluşan "Ekonomik Paket" 16.90 YTL’den, 22 çeşit ürün bulunan "Migros Paketi" 25.90 YTL’den, 34 çeşit bulunan "Özel Paket" ise 49.90 YTL’den satılıyor. 
     Gima ise 14 ürünün bulunduğu "Özel ramazan paketi"ni 13.99 YTL’den satışa sunarken, 17 üründen oluşan ve fiyatı 29.99 YTL olan "Süper Ramazan Paketi"ni alanlara ayrıca 10 çeşit ürün hediye ediyor. 
     Gima ayrıca "Ramazan reyonu"nda hurmadan baklavaya, Türk kahvesinden tahin helvasına kadar çok sayıda ürünü de indirimli olarak müşterilerinin beğenisine sunuyor. 
     Metro Cash Carry Mağazaları’nın "Erzak" standlarında ise hazır paketler ve "Ramazan Filesi" satılırken, ramazan özel erzak siparişleri de kabul ediliyor. 
     Firma satışa sunduğu 4 çeşit Ramazan paketinin fiyatını 17, 21.50, 28 ve 36.50 YTL olarak belirlerken, "İftar Bereketi" adını verdiği 9 çeşit üründen oluşan "Ramazan Filesi"ni 21 YTL’den, "İftar Lezzeti" adını verdiği 10 üründen oluşan diğer fileyi de 35 YTL’den satışa sundu. 
     Özdilek de, fiyatları 9.99 YTL ile 34.99 YTL arasında değişen 4 çeşit özel ambalajlı Ramazan paketlerini 2 Kasım’a kadar Bursa, Kocaeli, İzmir ve Afyonkarahisar’daki mağazalarında satacak. 
     Firmaların hazırladığı paketlerde, zeytin, toz şeker, salça, un, çorba, makarna, reçel, hurma, pirinç, çay, un, makarna, hazır çorba, sıvıyağ, şeker, salça, mercimek gibi ürünler bulunuyor. 
     
</TEXT>
</DOC>
