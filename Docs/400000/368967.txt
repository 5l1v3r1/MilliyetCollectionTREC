<DOC>
<DOCNO> 368967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonsiy05.html </URL>
<DATE> 2005/08/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Zana ve arkadaşlarından "Başbakan-Aydınlar" görüşmesine destek... 
</HEADLINE>
<TEXT>

     Kapatılan DEP’in eski milletvekillerinden Leyla Zana ve arkadaşları Başbakan Recep Tayyip Erdoğan’la aydınlar arasında gerçekleşen ve "Kürt sorununun çözümüne yönelik görüşlerin" vurgulandığı görüşmeye destek verdi. 
     Leyla Zana, Hatip Dicle, Orhan Doğan ve Selim Sadak imzası taşıyan ortak yazılı açıklamada, "Son günlerde tırmanmakta olan çatışma ve şiddet ortamından derin kaygı duyan bir grup yurttaşımızın ’sağduyunun sesi’ olarak, PKK’nın silahlı eylemlere derhal ve önkoşulsuz son vermesine, hükümetin de kalıcı barışın sağlanması ve herkesin demokratik toplumsal hayata katılabilmesine yönelik çağrısı dün başbakanlıkta gerçekleşen buluşma ile yeni bir anlam ve önem kazanmıştır" denildi. 
     Türkiye’nin kendi sorunlarıyla yüzleşecek özgüven ve cesarete sahip olduğu belirtilen açıklamada, Başbakan Erdoğan’ın "Kürt sorununu yok saymıyoruz" sözlerine göndermede bulunularak şöyle denildi 
     
     ERDOĞAN EZBER BOZDU, İÇTENLİĞİNE İNANMAK İSTİYORUZ 
     "Sayın Erdoğan’ın bu söylem ve tespitinin, Cumhuriyet tarihinde geleneksel devlet politikalarında bir ezberi bozduğunu düşünüyor ve bunun içtenlikli bir yaklaşım olduğuna inanmak istiyoruz. Yıllar önce, dönemin Başbakanı Sayın Süleymen Demirel’in ’Kürt realitesini tanıyoruz’ keza, Sayın Mesut Yılmaz’ın ’AB’nin yolu Diyarbakır’dan geçer’ söylemine rağmen, demokratik açılımı sağlamadığını da unutmuş değiliz. Ancak dünyanın, Türkiye’nin ve Kürtlerin geçirmekte olduğu değişim ve dönüşümü sürecinde hiçbir şeyin eskisi gibi olmayacağına olmaması gerektiğine inanıyoruz. Ve bu nedenle Başbakan Sayın Erdoğan’ın bu çıkışını geçikmiş olsa da cesur, gerekli, anlamlı ve önemli buluyoru. 
     Içtenliğin ise bundan sonra atılacak demokratik adımlarla açığa çıkacağına inanıyoruz." 
     
     KÜRT SORUNUNA "KAZAN KAZAN" YAKLAŞIMI 
     Başbakan Erdoğan’ın yarın yapacağı Diyarbakır gezisinde vereceği mesajların Türkiye’nin toplumsal barış ve huzur ortamının sağlanması açısından yeni bir sayfanın açılmasına vesile olacağı vurgulanan açıklamada, PKK Kongra Gel’in Başbakanın gezisi boyunca aldığı "eylemsizlik" kararı da anlamlı bulundu. 
     Bildiri şöyle 
     "Kürt sorununun demokratik ve barışçıl yöntemlerle çözülmesi, Türkiye’nin toprak bütünlüğü ve ortak değerlerimizi koruyacak, kardeşlik, dostluk ve sevgi duygularını pekiştirecektir. Başbakan Sayın Erdoğan’ın Kürt sorununa ’kazan-kazan’ politikasıyla yaklaşımı hem Türkiye’ye hem bölgeye hem de dünya barışına katkı sunacaktır." 
     
</TEXT>
</DOC>
