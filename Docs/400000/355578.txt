<DOC>
<DOCNO> 355578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yasam/yas01.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortakent alev alev 
</HEADLINE>
<TEXT>


Bodrum'da tarım arazisinde başlayan yangın, tatil siteleri ve evlere doğru yayılınca bölgede büyük panik yaşandı 

YAŞAR ANTER Bodrum DHA 

Bodrum'da şiddetli fırtına sonucu Ortakent Yahşi'deki elektrik telleri koptu. Sabah, kıvılcımların otları tutuşturmasıyla da arazilerde başlayan yangın, rüzg rın etkisiyle hızla yayıldı. Bitez ile Yahşi'deki 8 tatil sitesiyle, 300 kadar evi tehdit eden alevler, sitelerin 10 metre yakınına kadar ulaştı. Sitelerdeki yaklaşık 500 tatilciyle birlikte toplam 1200 kişi söndürme çalışmalarına katıldı. 

Yalıkavak ve Muğla'da da... 
30 hektar alanda etkili olan yangın nedeniyle 30'a yakın çiftlik ve ahır boşaltıldı, yaşlı, çocuk ve kadınlar bölgeden uzaklaştırıldı. Bodrum Kaymakamı Osman Ekşi, 4.5 saatte kontrol altına alınan yangın için "Felaketin eşiğinden dönüldü" yorumunu yaptı. 
Öğle saatlerinde Yalıkavak'a bağlı Yakaköy'de, 1.5 saatte kontrol altına alınabilen 10 hektarlık alanın kül olduğu bir yangın çıktı. Muğla'nın Milas ilçesindeki kızılçam ormanlığında çıkan yangın ise geç saatlere kadar söndürülememişti. 


</TEXT>
</DOC>
