<DOC>
<DOCNO> 369348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur19.html </URL>
<DATE> 2005/08/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şehit er Altın toprağa verildi... 
</HEADLINE>
<TEXT>

     Tunceli’de güvenlik güçleriyle teröristler arasında çıkan çatışmada şehit olan Piyade Er Veli Altın’ın cenazesi, Afyonkarahisar’da toprağa verildi. 
     Jandarma Kıdemli Üsteğmen Niyazi Ertürk, şehit Er için Emirdağ İlçesi’nde düzenlenen cenaze töreninde, vatan için canını ve kanını veren şehitlerin dün unutulmadığı gibi bugün de yarın da unutulmayacağını söyledi. 
     Veli Altın’ın cenazesi, ilçeye bağlı Bademli Beldesi’nde alkışlar arasında toprağa verildi. 
     Şehit Er’in tören boyunca gözyaşlarına hakim olamayan babası Bilal ile annesi Arzu Altın, yakınları ve askerler tarafından sakinleştirilmeye çalışıldı. 
     AK Parti Afyonkarahisar milletvekili Mahmut Koçak, Vali Vekili Nevzat Ünsal, Bölge Komutanı Tuğgeneral Halit Çakır ile çok sayıda vatandaşın katıldığı törende, terör örgütü aleyhine sloganlar atıldı. 
     Tunceli’de Geyiksuyu bölgesine yapılan taktik motorlu intikal sırasında, Anafatma bölgesinde bir grup terörist tarafından açılan ilk ateşte 2 asker şehit olmuş, 4 asker de yaralanmıştı. Yaralı askerlerden biri de bu sabah hayatını kaybetmişti. 
     
</TEXT>
</DOC>
