<DOC>
<DOCNO> 361143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur21.html </URL>
<DATE> 2005/07/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İnternetle, bankadaki hesapları soydular 
</HEADLINE>
<TEXT>

     GAZİANTEP, DHA 

      GAZİANTEP’te İnternet bankacılığı yoluyla 2 kişinin şifrelerini kırarak 12 bin 800 YTL dolandırdıkları ileri sürülen 30 yaşındaki İbrahim Halil Uçarel ve kuzeni 28 yaşındaki Metin Uçarel tutuklandı. OIayla ilgili 2 kişi de aranıyor. 
     Gaziantep Cumhuriyet Başsavcılığı’na müracaat eden Adem Atak, bir bankanın Şırnak Şubesi’nde bulunan hesabından, bilgisi dışında 8 bin 300 YTL tutarındaki parasının çekildiği ihbarında bulundu. Gaziantep Emniyet Müdürlüğü Kaçakçılık ve Organize Suçlar Şube Müdürlüğü ekipleri olayla ilgili yaptığı araştırmada, Atak’ın parasının, Adana’daki 2 kişi tarafından internet aracılığıyla çekildiğini belirledi. 
     Dolandırıcılık yaptıkları anlaşılan kuzenlerin, Erzurum’da Mustafa Ünaldı'nın da başka bir bankadaki hesabından da yine aynı yöntemle 4 bin 500 YTL çektiği ortaya çıktı. Yakalanan İbrahim Halil Uçarel ile Metin Uçarel, sorgularının ardından çıkarıldıkları mahkemece, Bilişim Suçu Sureti ile Nitelikli Dolandırıcılık’ suçundan tutuklandı. Olaya karıştıkları belirtilen 2 kişinin yakalanması için de çalışmaların devam etiği bildirildi. 
     Emniyet Müdürlüğü tarafından yapılan uyarıda, bankada hesap sahibi olanların, hesapları ile ilgili bilgileri kimseyle paylaşmamaları istendi. 
     
</TEXT>
</DOC>
