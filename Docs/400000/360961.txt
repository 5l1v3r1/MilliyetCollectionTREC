<DOC>
<DOCNO> 360961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun03.html </URL>
<DATE> 2005/07/14/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Guantanamo'da bir tutukluya eşcinsel muamelesi yapılmış 
</HEADLINE>
<TEXT>

     ABD'nin Küba'daki Guantanamo üssünde önemli bir Suudi tutukluya sorgu sırasında eşcinsel muamelesi yapıldığı ortaya çıktı. 
     Guantanamo'daki kötü muamele iddialarını soruşturmakla görevli askeri komisyonun Senato Silahlı Hizmetler Komitesi'ne sunduğu raporda, kötü muamelenin 11 eylül saldırılarına son anda katılamayan Muhammed El Kahtani adlı kişiye uygulandığı belirtildi. 
     Raporda, sorgulamayı yürütenlerin Kahtani'ye eşcinsel muamelesi yaptığı, annesi ve kız kardeşinin 'fahişe olduğunu' söylediği, zorla sütyen taktırdığı ve başına kadın külodu geçirdiği bildirildi. 
     Erkek bir sorgulama görevlisiyle dans ettirilen tutuklunun, köpek saldırısıyla tehdit edildiği ve günde 20 saati bulan uzun sorgulamalara maruz bırakıldığı da rapor edildi. 
     Raporu hazırlayan askeri komisyonun başkanı Randall Schmidt, tutukluya 'aşağılayıcı bir muameleye' uygulanmasının dışında fiziki bir işkence yapılmadığını söyledi. 
     Kahtani, 19 terörist tarafından düzenlenen 11 eylül saldırıları sırasında, bir ABD hedefine saldırıya hazırlanırken Pennsylvania eyaletinde düşen uçağa, son anda binemediği için '20'nci korsan' olarak tanınıyor. 
     Ayrıca Schmidt'in, cezaevinin o zamanki komutanı Tümgeneral Geoffrey Miller'a tekdir cezası verilmesini talep ettiği, ancak bunun üst komutanlıkça reddedildiği bildirildi. 
     
     Time da yazmıştı 

     13 haziranda da ABD'de yayımlanan Time dergisi, Guantanamo üssünde bir tutukluya uygulanan sorgulama yöntemlerini yazmış ve Afganistan'da tutuklanan Muhammed El Kahtani'nin sorgu yöntemlerinin yer aldığı zabıtları yayımlamıştı. 
     Dergi, 84 sayfalık bu zabıtlarda ABD'nin Küba'daki üssü Guantanamo'da Kahtani'nin kasım 2002 ile ocak 2003 arasındaki 50 günlük sorgulamasının ayrıntılarına yer vermişti. 
     Habere göre Suudi tutukludan, 'köpek gibi havlaması ve teröristlerin fotoğraflarının önünde domuz gibi hırlaması' istendi. 
     Haberde, en uzun süreli sorgulardan birisine maruz kalan Suudi tutuklu uyukladığında ABD’li askerlerin kafasından aşağı su döktükleri veya pop yıldızı Christina Aguilera'nın şarkılarını dinlettikleri kaydedildi. 
     Time, kafası ve sakalları tıraş edilen Kahtani'nin, 11 eylül kurbanlarının resimleri, ABD bayrakları ve kırmızı ışıklar bulunan yeni bir sorgu odasına alınarak burada ABD ulusal marşını ayakta dinlemeye zorlandığını yazdı. 
     Sorgu kayıtlarına göre, bir süre sürekli bir kadın sorgucu ile birlikte bulunmaya mecbur bırakılan Kahtani, daha sonra soyundurularak köpek gibi havlamaya veya domuz gibi hırlamaya zorlanıyor. 
     Boynuna çıplak kadın resimleri de asılan Kahtani'nin sonunda intihar etmek ve vasiyetini yazmak istediğini belirten Time dergisi, Suudi tutuklunun yanına kendisini tutuklu süsü vermiş Arapça bilen bir ABD askerinin dahi yerleştirilerek güveninin kazanılmaya çalışıldığını yazıyor. 
     Kısaca 'Gitmo' denilen Guantanamo'daki sorgu tekniklerinin, ABD Savunma Bakanı Donald Rumsfeld tarafından da onaylandığını belirtiliyor. 
     
</TEXT>
</DOC>
