<DOC>
<DOCNO> 394959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/gun05.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2. Veysel vakası 
</HEADLINE>
<TEXT>


Şemdinli'deki patlamadan sonra yakalanan PKK itirafçısı Veysel Ateş, 2001'de Silopi'de iki HADEP'linin kaybolması olayının zanlılarından Uzman Çavuş Veysel Ateş'i akla getirdi 

GÜNÜN HABERİ Gökçer Tahincioğlu 

Hakk ri Şemdinli'deki bombalı saldırıyı gerçekleştirdiği iddiasıyla tutuklanan PKK itirafçısı Veysel Ateş, Silopi'de 2001'de iki HADEP'linin kaybolması olayının önemli zanlılarından Uzman Çavuş Veysel Ateş'i akla getirdi. Aynı bölgede ortaya çıkan bu rastlantı, PKK itirafçısı Ateş'in de 2000'de Silopi Jandarma Karakolu'na teslim olduğunun belirlenmesiyle daha dikkat çekici bir hal aldı. 

İfadede tarihi değiştirdi 
Ancak daha önce 2000'de Irak Kürdistan Demokrat Partisi tarafından Türkiye'ye teslim edildiğini söyleyen Ateş, Şemdinli Savcılığı'ndaki ifadesinde bu tarihi "1997" olarak verdi ve 4.5 yıl tutuklu kaldığını savundu. 
Şemdinli'deki patlamadan sonra vatandaşlarca yakalanan Ateş, savcılıkta "jandarmayla çalıştığı" yönünde ifade verdi. 1972 doğumlu ve Çukurca nüfusuna kayıtlı görünen Ateş'in, itirafçı olmadan önce Manisa nüfusuna kayıtlı olduğu öne sürüldü. 
Savcılıktaki beyanına göre Ateş, 1991'de PKK'dan kaçtıktan sonra 1997'de Dohuk'tan Türkiye'ye getirilerek iade edildi. PKK bu dönemde, Ateş'in kardeşleri Faruk ve Cafer'i öldürdü. Aynı tarihte Silopi'de ifadesi alınan Ateş, 4.5 yıl tutuklu kaldıktan sonra serbest kaldığını anlattı. 
Hakkındaki soruşturma evrakına göre ise Ateş, 15 aylık askerken Kütahya Er Eğitim Tugayı'ndan firar etti, Yunanistan'a kaçtı, ardından Kuzey Irak'a geçerek PKK kamplarına katıldı. Ateş, daha sonra peşmergelerin yaptığı bir baskında IKDP kuvvetlerine sığındı. 2000'de Türkiye'ye iade edilen Ateş'in ifadesi Silopi Jandarma Komutanlığı'nda alındı. 
Ancak bu durum, Silopi'de yaşanan ve Veysel Ateş isminin geçtiği bir başka olayı akla getirdi. Kapatılan HADEP'in Silopi İlçe Başkanı Serdar Tanış ile İlçe Sekreteri Ebubekir Deniz, 2001'de jandarma tarafından evlerinden çağrıldıktan ve karakola girdikten sonra ortadan kayboldular. Gizlilik kararı alınan soruşturma "takipsizlik"le sonuçlandı. 

AİHM dosyasında da var 
Avukatların başvurusunu değerlendiren Avrupa İnsan Hakları Mahkemesi de, Türkiye'yi, "soruşturma dosyasını gizlediği", "Deniz ile Tanış'ı tehdit eden Alay Komutanı Levent Ersöz'ün dinlenmesini engellediği" ve "iki ismi karakola davet eden askeri görevlinin ismini gizlediği" gerekçesiyle 172 bin euro tazminat ödemeye mahk m etti. 
Veysel Ateş ismi de AİHM dosyasına, "Silopi Jandarma Komutanlığı'nda görevli Uzman Çavuş" olarak geçti. Buradaki kimlik kaydına göre 1975 Trabzon doğumlu olan Uzman Çavuş Ateş, AİHM'ye iki HADEP'linin karakola girdiğini, komutanla görüştükten sonra da ayrıldıklarını anlattı. 

3. Veysel Ateş de var 
Öte yandan, Mersin'deki Nevruz kutlamaları sırasında Türk bayrağını yaktıkları gerekçesiyle gözaltına alınan çocukların sorgusuna da "Veysel Ateş" adlı bir polisin katıldığı öğrenildi. Ancak bu Ateş'in konuyla bir ilgisinin bulunmadığı bildirildi. 



</TEXT>
</DOC>
