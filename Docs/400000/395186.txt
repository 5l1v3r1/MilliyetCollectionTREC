<DOC>
<DOCNO> 395186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo23.html </URL>
<DATE> 2005/11/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Appiah Türkiye - İsviçre maçı çok zor bir karşılaşma olacak... 
</HEADLINE>
<TEXT>

     Fenerbahçe’nin Ganalı futbolcusu Stephan Appiah, Türkiye’nin İsviçre ile oynayacağı Dünya Kupası Avrupa Elemeleri Play-Off Baraj maçının çok zorlu geçeceğini söyledi. 
     Appiah, Samandıra Tesisleri’nde yapılan antrenman sonrası basın mensuplarının sorularını yanıtladı. 
     Ganalı futbolcu, yarınki Türkiye-İsviçre maçıyla ilgili bir soruya, "Türkiye-İsviçre maçı çok zor bir karşılaşma olacak. İsviçre, orada 2-0’lık galibiyet aldı. Bu skorla gelecekler. Ama İstanbul’da oynamak her zaman zordur" dedi. 
     Cezası biten Emre Belözoğlu’nun bu karşılaşmada forma giyeceğini belirten Appiah, "Türkiye saha ve seyirci avantajını kullanacak. Ama her şeye rağmen maç çok zor geçecek" derken, stattaki atmosferin İsviçreli futbolcuları etkileyip etkilemeyeceği sorusuna ise, "Onlar profosyonel oyuncular, daha önce de bu tip maçlara çıkmışlardır" yanıtını verdi. 
     
     YABANCI FUTBOLCU KONUSU 
     Avrupa Şampiyonlar Ligi’nde rakiplerinin kendilerinden fazla yabancı futbolcu oynattığını, bunun da bir dezavantaj olup olmadığının sorulması üzerine Appiah, şunları söyledi 
     "Türkiye’de 6 yabancı sınırlaması var. Rakiplerimiz daha fazla yabancı ile oynuyor. Ama bence bu çok önemli değil. Türk oyuncular da çok kaliteli. Herkes sahada elinden geleni yaparsa, bu bizim için dezavantaj olmaz." Appiah, önlerinde Vestel Manisaspor ve Milan maçlarının bulunduğunun hatırlatılması üzerine, "Bu maçlar için çok özel bir şey yapmamız gerekmiyor. Şimdiye kadar oynadığımız gibi iyi oynamaya devam edersek sonuç kendiliğinden gelir. Çünkü iyi futbol oynuyoruz" dedi. 
     
     MILAN MAÇI 
     Geçen hafta İtalya’da olduğunu ve eşiyle bir restorantdayken bazı Milanlı futbolcularla görüştüğünü kaydeden Appiah, "Galip geleceklerinden emin olmadıkları yüzlerinden belliydi. Kazanacağınıza inanıyorsanız, kazanırsınız. Eğer güçlü olduğunuza inanıyorsanız güçlüsünüzdür. Bizim de güçlü olduğumuza inanmamız lazım" şeklinde konuştu. 
     Appiah, "Milan maçında gol atacak mısın " sorusuna ise, "Zor bir durumdayız. Benim gol atıp atmamam önemli değil. Takımın galip gelmesi önemli. Bununla birlikte ben de gol atarsam mutlu olurum" dedi. 
     Fenerbahçe’ye geldiği ilk günlerde performansının iyi olmadığını ifade eden Ganalı futbolcu, "İlk 2 hafta performansım iyi değildi. 
     Sezon başı çalışması yapmamıştım. Ama daha sonra Koch ile özel çalışmalar yaptık. Haftalar ilerledikçe form grafiğim yükseldi. 
     Gittikçe de yükselecek" diye konuştu. 
     Appiah, açıklamalarının ardından Türk bayrağı ile basın mensuplarına poz verdi. 
     
</TEXT>
</DOC>
