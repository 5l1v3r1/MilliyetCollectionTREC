<DOC>
<DOCNO> 372801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/soneko41.html </URL>
<DATE> 2005/08/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdemir'in talibi Corus, k rını 905 milyon dolara yükseltti... 
</HEADLINE>
<TEXT>

     Erdemir'in özelleştirilmesi ihalesinde ön yeterlilik alan şirketlerden biri olan Corus Group, 2005 yılının ilk altı ayındaki faaliyet karını, yeniden yapılanma giderleri hariç, 905 milyon dolara yükseltti. 
     Coros Group'tan yapılan açıklamaya göre, 2004 yılının aynı dönemindeki faaliyet karı 626 milyon dolar olmuştu. Corus Group'un toplam cirosu da 2004 yılının ilk altı ayına göre yüzde 19 oranında artarak 9.5 milyar dolara ulaştı. 
     Grubun faiz, amortisman ve vergi öncesi karı 2004'ün ilk yarısında 5 milyon dolar iken, 2005'in ilk yarısında 1.2 milyar dolara yükseldi. 
     2004'ün ilk altı ayında net karını 157 milyon dolar olarak açıklayan Corus'un, bu yılın aynı dönemindeki net karı ise yaklaşık 607 milyon dolara yükseldi. 
     Yeniden yapılanma çalışmalarının başarıyla devam ettiğini ifade eden Corus Üst Yöneticisi Philippe Varin, ''Sektörde yaşanan rekabetin artmasına rağmen, ilk yarıda oldukça güçlü bir finansal performans sergiledik'' dedi. 
     
     COROS GROUP 
     1999 yılında, British Steel ve Hollandalı Koninklijke Hoogovens'in birleşmesiyle oluşan Corus, ana üretim faaliyetlerini, İngiltere, Hollanda, Almanya, Fransa, Norveç ve Belçika'da sürdürüyor. Corus'un dünya çapında 100'den fazla ülkeye yayılan satış ağı bulunuyor. 
     Corus'un Türkiye'deki faaliyetleri ise Corus Yasan ve Corus Çelik Ticaret A.Ş. aracılığıyla 20 yıldır sürüyor. Geçen yıl Corus'un Türkiye'deki ithalat ve ihracat toplamı 500 bin tonun üzerine çıktı. 
     
</TEXT>
</DOC>
