<DOC>
<DOCNO> 397841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/yasam/ayas.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Göksu Deresi'ne 110 bin YTL 
</HEADLINE>
<TEXT>


Alif Art'ın, 4 Aralık'ta düzenleyeceği Osmanlı ve Karma Sanat Eserleri Müzayedesi'nin en yüksek fiyat biçilen eseri, 110 bin YTL ile Halil Paşa'nın 'Göksu Deresi' adlı tablosu olacak 

KÜLTÜR SANAT SERVİSİ 

Alif Art Antikacılık tarafından Ortaköy'de bulunan Esma Sultan Yalısı'nda yapılacak olan, Mehmet Keskiner yönetimindeki müzayedede iki ayrı koleksiyon içinde toplam 324 eser satışa sunulacak. 
Müzayedede Halil Paşa dışında, pek çok usta ressamın yapıtı mevcut. İbrahim Çallı'nın "Mevleviler"i 70 bin YTL, Hikmet Onat'ın "Dolmabahçe Önünde Mavnalar"ı 60 bin YTL, Sultan Abdülaziz'in Refik Abad Yalısı Koleksiyonu'nda bulunan Edirnekari sünnet koltuğu 85 bin YTL, 44 levhadan oluşan ve dört grup halinde satışa sunulan ahşap Osmanlı Yesari Hat Koleksiyonu ise 120 bin YTL üzerinden açık artırmaya çıkarılacak. 

Nişan teklifle satılacak 
Osmanlı ve Karma Sanat Eserleri Müzayedesi'nde Atatürk'ün özel bir eşyası da bulunuyor. Mustafa Kemal Atatürk'ün altın sigara tabakası 12 bin YTL fiyatla müzayedede olacak. 
Osmanlı yararına faaliyet gösteren İngiliz kumandan ve Osmanlı Dış İşler Sorumlusu Sir David Baird'e Sultan III. Selim tarafından verildiği tahmin edilen Osmanlı pırlanta kakmalı murassa nişan ise teklif usulüyle satışa sunulacak. 
Alif Art Antikacılık Yönetim Kurulu Başkan Vekili Bingül Tezer, müzayede hakkında şunları söyledi 
"4 Aralık'ta düzenleyeceğimiz müzayedenin önemi 18. yüzyıldan itibaren değerli eserlerin koleksiyonunu yapmış ailelerin büyük bir özenle bulmuş oldukları bu eserlerin dağılmadan bir bütün olarak bu müzayedeye aktarılması. Müzayedede satışa sunulacak iki koleksiyondan biri, gene değerli bir koleksiyoner olan Salah Cimcoz'un büyük kızı Fatma Barşal'a ait. Diğeri ise Mimar Refik Gökkan'dan intikal eden A.F.A. koleksiyonunun bir kısmından oluşuyor. Sultan Abdülaziz'in sünnet koltuğu, birçok Edirnekari eşya ve ahşap levhalar, aileler tarafından yıllarca bozulmadan muhafaza edilmiş. Koleksiyonerler için bu tür korunmuş eserler çok şey ifade ediyor. Ayrıca bu eserler, yapıldıkları dönemin sosyal yaşamını ve Osmanlı'nın sanatsal beğenisini yansıtması açısından da önemli." 
Müzayedede Fransız gümüşleri, porselen ve seramiklerin yanı sıra tombak, hat, sancak ve ikona gibi pek çok değerli obje yer alacak. 
Eserler, 3 Aralık'a kadar pazar hariç her gün 10.00 - 19.00 saatleri arasında Alif Art'ın Nişantaşı'ndaki galerilerinde görülebilir. 
Bilgi için 0212 225 00 69 - 225 45 60, www.alifart.com 



</TEXT>
</DOC>
