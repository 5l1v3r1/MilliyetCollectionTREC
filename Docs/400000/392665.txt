<DOC>
<DOCNO> 392665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/siyaset/siy09.html </URL>
<DATE> 2005/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuduza karşı AB'den destek 
</HEADLINE>
<TEXT>



AVRUPA'da evcil hayvan kuduzu görülen tek ülke olan Türkiye, bu hastalığın yok edilmesi için Avrupa Birliği'nden AB destek alacak. 2006 başından itibaren, AB ile 3 yıllık ortak bir proje uygulanacak. AB'ye sunulan 11 milyon 884.5 bin euroluk projenin 2 milyon 780.7 bin eurosu Türkiye tarafından, 9 milyon 103 bin 750 eurosu ise AB tarafından karşılanacak. 

Yeni barınaklar kurulacak 
Tarama çalışmalarında, kuduzun genetik kökeninin sokak köpeklerinden kaynaklandığı, sokak köpeklerinden yabani hayvanlara, yabani hayvanlardan da orman kenarlarında kurulan çiftliklerdeki hayvanlara bulaştığı belirlendi. Bu döngüden yola çıkılarak da, sokak köpeklerinden başlamak üzere kuduz hastalığının önlenmesi için proje hazırlandı. 
Öncelikle Ankara, İstanbul ve İzmir'de kedi-köpek barınakları kurulacak. Her yıl 500 bin kedi-köpek, 500 bin çiftlik hayvanı 3 yıl süreyle aşılanacak. 

3 yıl aşı yapılacak 
Ayrıca, teşhis ve analiz olanakları geliştirilecek. Tüm kedi ve köpeklerin 3 yıl üst üste aşılanmasını öngören proje uyarınca, aşılanan hayvanlara her yıl farklı tasma-boyunluk takılacak. Türkiye'de yılın ilk yarısında 116 kuduz, 51 şarbon, 300'e yakın şap, 74 sığır tüberkülozu 84 koyun vebası, 84 sığır brusellozu mihrakı belirlendi. 



</TEXT>
</DOC>
