<DOC>
<DOCNO> 376437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonsiy02.html </URL>
<DATE> 2005/09/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Brezilya ile Türkiye arasında "soykırım müzesi" sıkıntısı 
</HEADLINE>
<TEXT>

     Brezilya’nın Sao Paolo kentinde insanlık suçları için kurulacak bir müzenin "Ermeni Soykırım" bölümünü de içermesi beklentileri, Türkiye’de rahatsızlık yarattı. Türkiye’nin Brezilya’daki Büyükelçisi Ahmet Gürkan’ın, proje direktörüne mektup göndererek tepki gösterdiği belirtiliyor. 
     Sao Paolo Devlet Üniversitesi’nde kurulması kararlaştırılan "tolerans Müzesi", bir buçuk yılda tamamlanacak. Yahudi soykırımı gibi insanlığa karşı işlenen ciddi suçlara yer ayrılacak müzede "Ermeni Soykırımı" bölümünün de olması bekleniyor. 
     Müzede "Ermeni Soykırımı" bölümüne yer verilmek istenmesi, Türkiye’yi rahatsız etti. Bunun üzerine Brezilya’daki Türk Büyükelçisi Ahmet Gürkan’ın, 23 Ağustos’ta proje direktörüne bir mektup göndererek tepki gösterdiği kaydediliyor. 
     Türk Büyükelçisi, mektubunda Birinci Dünya Savaşı sırasında Türkiye’de meydana gelen olayların acı verici olduğunu, ancak soykırım olarak nitelendirilemeyeceğini belirtti. 
     Bu arada, Türk Büyükelçisinin girişimi, Brezilya’daki Ermeni örgütlerini harekete geçirdi. Ermeni örgütlerinin yöneticilerinin, 31 Ağustos’ta proje direktörünü ziyaret ederek, "Türk hükümetinin reddetmesine karşı soykırımı kanıtlayan binlerce belgenin bulunduğunu" öne süren bir mektup illettikleri bildiriliyor. 
     
</TEXT>
</DOC>
