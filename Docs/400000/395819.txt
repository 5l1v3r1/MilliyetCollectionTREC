<DOC>
<DOCNO> 395819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonspo11.html </URL>
<DATE> 2005/11/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
FIFA'dan ''Türkiye'yi 2010 Dünya Kupası''na almayız tehdidi 
</HEADLINE>
<TEXT>

     Türkiye - İsviçre arasında play-off baraj maçı sonrası çıkan olaylar nedeniyle, FIFA, Türkiye'ye ağır cezalar vermeye hazırlanıyor. Türkiye'nin 2008 Avrupa Şampiyonası ve 2010 Dünya Kupasına katılması engellenebilir 

Bugün olaylarla ilgili olarak bir açıklama yapan FIFA'nın İsviçreli Başkanı Sepp Blatter, bir İsviçreli olarak maç sonucuna sevindiğini ancak çıkan olayların kendisini çok üzdüğünü açıkladı. Maçın çok sert geçtiğini ifade eden Blatter, maçta centilmenlik dışı hareketlerin de yapıldığını ama maçın hakemlerinin görevlerini başarıyla yerine getirdiğini söyledi. Hakem ve gözlemci heyetinin şiddete karşı yapabileceği bir şey olmadığını, sadece rapor tutabildiklerini belirten Sepp Blatter, Türkiye'ye ağır cezalar verilebileceğinin sinyallerini verdi. 
     Joseph Blatter, Türkiye-İsviçre milli futbol takımları arasında geçen hafta Bern’de yapılan ilk maçla ilgili olarak da soruşturma yapılacağını söyledi. 
     
     ÇOK SERT ÖNLEMLER ALACAĞIZ 

     Blatter, şunları söyledi "Dünya Kupası'na katılmaya hak kazanan bir takım sahada sevinmek yerine, hırsızlar gibi sahadan kaçmayı tercih ediyorsa bunun araştırılması gerekir." 
Raporlar ışığında soruşturmanın genişletileceğini söyleyen Blatter, soruşturmaya Türkiye Futbol Federasyonu'nun da katılacağını belirtti. 
     Blatter, "Bu bize zor gelse de görevimizi yapacağız, çünkü özellikle son maçta böyle bir şey olması bizi çok üzdü. Ben bu olayları kınıyorum. Soyunma odalarında olanlar hakkında bir bilgimiz yok, sadece radyo ve TV'den duyduk... 
     Şimdi bir İsviçreli olarak değil, FIFA Başkanı olarak söylüyorum, bu konuda çok sert önlemler alacağız. Cezalar bir futbol federasyonunun bir sonraki uluslararası turnuvalardan men edilmesine kadar gidebilir. Ama bu ceza şimdilik sadece teoride... 
     Oyun sahasına bir şey attığınızda para cezası alırsınız. Oysa burada misafir gelen takıma yapılmış bir saygısızlık söz konusu. O yüzden ceza çok daha ağır olacak..." 
     
     TÜRKLER, FUTBOLDA İNTİKAM OLMAYACAĞINI GÖSTEREBİLİRDİ 

     Joseph Blatter, İsviçre’de yayın yapan "Radio DRS"ye yaptığı açıklamada da olayları "kelimenin gerçek anlamıyla, fair play’in ayaklar altına alınması" olarak niteledi. 
     Basın toplantısında "Bu fair play’e aykırıdır" diyen Blatter, "Türkler ilk maçtaki yenilgiden sonra iyi bir evsahibi olarak hareket etme ve futbolda intikam olmayacağını gösterme şansına sahiptiler" dedi. 
     "Açılan soruşturmanın İsviçre’ye karşı da soruşturma açılıp açılmayacağını göstereceğini" belirten Blatter, "Şu anda yalnızca soruşturuyoruz, elbette iki tarafı da soruşturuyoruz, çünkü İsviçreliler, olanlardan sonra kendilerini meşrulaştırmak istiyorlar" dedi. 
     Blatter, maç sonrası soyunma odasında yaşanan olaylara karışan, provoke eden ve provokasyona karışan oyunculara verilecek cezalar konusunda ise herhangi bir açıklama yapmadı. 
     İsviçre Federasyonun'nun Türkiye hakkındaki şikayetiyle ilgili soruşturma Liepzig'de 9 Aralık'ta yapılacak 2006 Dünya Kupası grup kuralarına kadar tamamlanacak. 
     Liepzig'de düzenlenecek toplantıdan Türkiye'nin 2008 Avrupa Futbol Şampiyonası'ndan ve 2010 Dünya Kupası'ndan men edilmesi cezası çıkabilir. 

     
</TEXT>
</DOC>
