<DOC>
<DOCNO> 392902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonyas11.html </URL>
<DATE> 2005/11/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aspirin deri kanserini önlüyor 
</HEADLINE>
<TEXT>

     Avustralyalı bilim adamlarının yaptığı bir araştırma, kalp hastalıkları riskini azaltmakta etkili olan aspirinin, deri kanseri riskini de azaltabileceğini ortaya koydu. 
     Queensland Tıbbi Araştırmalar Enstitüsü tarafından yapılan ve Queensland eyaletinde yaşayan 1600'den fazla kişinin 15 yıl boyunca incelendiği araştırmada, aspirin gibi steroid olmayan ağrı kesicilerin düzenli olarak alınmasının deri kanseri ve güneşin neden olduğu lekelere karşı koruma sağladığı belirtildi. 
     Sonuçları, Amerikan Dermotoloji Akademisi dergisinde yayımlanan araştırmaya katılan David Whiteman, düzenli olarak, steroid içermeyen ağrı kesici veya aspirin alan kişilerde deri kanseri riskinin, bu ilaçları almayanlara göre önemli derecede az olduğunun belirlendiğini söyledi. 
     Whiteman ayrıca, ''düzenli olarak aspirin alan kişilerde güneşe bağlı lekelerin çok daha az olduğunu'' kaydetti. 
     Araştırmada, aspirin gibi ilaçların, bazı kanser türlerinin gelişmesine neden olan cyclooxygenas olarak adlandırılan bir enzimin üretilmesini durduğu belirtildi. 
     Ancak, araştırmacılar, aspirinin ara sıra alınmasının ''bir yarar sağladığına'' ilişkin bulguya rastlanmadığını, deri kanseri ve lekelere karşı risklerin azalmasının uzun süreli ve düzenli olarak aspirin alımına bağlı olduğunu vurguluyor. 
     Avustralya'da deri kanseri en sık görülen kanser türlerinden biri. 
     
</TEXT>
</DOC>
