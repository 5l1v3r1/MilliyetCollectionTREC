<DOC>
<DOCNO> 350095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur17.html </URL>
<DATE> 2005/06/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başbakanlık önünde Greenpeace eylemi... 
</HEADLINE>
<TEXT>

     Greenpeace üyesi bir grup, Başbakanlık Merkez Binası önünde "Nükleer bombalara hayır" eylemi yaptı. 
     Ankara Garı’nda gazetecileri bir araya getiren Greenpeace üyeleri, araçlarla Başbakanlık Merkez Binası’nın önüne geldiler. Bu sırada Greenpeace üyesi iki kişi, üzerinde "nükleer bomba istemiyoruz" yazan ve büyük göz resmi bulunan balonlarla Başbakanlık Merkez Binası’nın yanındaki Vekaletler Caddesi’nde bir süre yürüdü. 
     Başbakanlık önünde pankart açmak ve açıklama yapmak isteyen Greenpeace üyelerinden Ziya Çobanoğlu da "Nükleer bomba istemiyoruz" şeklinde slogan attı. Olaya müdahale eden Başbakanlık korumaları ve güvenlik güçleri Çobanoğlu’nu Başbakanlık binasına alırken, diğer üç Greenpeace üyesini de Güvenpark’taki polis araçlarına götürdüler. 
     Güvenlik güçleri, eylemcileri bir süre araçta tuttuktan sonra Güvenpark’ta açıklama yapmalarına izin verdi. 
     Greenpeace Akdeniz Nükleer Silahsızlanma Kampanyası Sorumlusu Aslıhan Tümer, yaptığı açıklamada, Greenpeace olarak dünyadaki nükleer bombaların varlığına karşı olduklarını belirterek, sivil-asker ayrımı yapmadan milyonlarca insanın ölümüne neden olabilecek, nükleer bombalardan ABD’ye ait 90 adetinin Türkiye’de bulunduğunu ileri sürdü. 
     
     "GÖZÜMÜZ ÜZERİNDE" 
     Bu bombaların Türkiye’de olmasını istemediklerini, Avrupa’nın kuzeyinde bulunan nükleer bombaların da Türkiye’ye getirilmesine karşı olduklarını ifade eden Tümer, eylemi Başbakanlık’ın önünde yapmalarındaki amacın Başbakan Recep Tayyip Erdoğan’a "Gözümüz üzerinde" mesajını vermek olduğunu söyledi. 
     Başbakan Erdoğan’ın bugün ABD Başkanı George W. Bush ile randevusu olduğunu anımsatan Tümer, "Görüşmede Erdoğan’ın Bush’a ’Türk halkı Türkiye’de nükleer bomba konuşlandırmasına kesinlikle karşı’ demesini istiyoruz" diye konuştu. 
     İncirlik’te "barış elçiliği" açtıklarını söyleyen Tümer, İncirlik halkına bu bombaların varlığı ve olası tehditleri hakkında bilgi verdiklerini, Türkiye’de nükleer bomba istemediklerini ve dünyadaki bütün nükleer bombaların parçalara ayrılmasını talep ettiklerini belirtti. 
     Açıklama sırasında Greenpeace üyelerinden Stephanu Demevlemeester başına büyük bir göz şeklindeki başlığı taktı. 
     
     BAŞBAKAN ERDOĞAN’A KARTPOSTAL 
     Bir aydır Başbakan Erdoğan’dan görüşmek için randevu talep ettiklerini ancak bu taleplerinin gerçekleşmediğini anlatan Tümer, "Başbakan Erdoğan’a randevu için e-mail atıyoruz ancak bir yanıt alamadık. Bundan sonra Başbakan Erdoğan’a nükleer silahsızlandırma için kartpostal göndereceğiz. Gözümüz üzerinde. Başbakan Erdoğan’ı takip edeceğiz" diye konuştu. 
     Tümer, açıklamalarını yabancı ajanslar için İngilizce olarak da yaptı. 
     Eylemi küresel olarak nitelendiren Greenpeace üyelerine, Almanya, Belçika, İtalya ve İngiltere’den nükleer silahsızlanma yanlıları da katıldı. 
     Açıklama sırasında gazetecilere 1-18 Haziran 2004 tarihleri arasında Türkiye’de 629 kişi ile telefonla yapılan görüşme sonucu hazırlanan "nükleer silahlar araştırma sonuç raporu" dağıtıldı. 
     Raporda, görüşmeye katılanların yüzde 45’inin Türkiye’de nükleer silah bulunduğu kanısında olduğu, yüzde 30’unun ise nükleer silah bulunmadığını düşündüğü, yüzde 26’sının ise bu soruya yanıt vermediği belirtildi. 
     
</TEXT>
</DOC>
