<DOC>
<DOCNO> 354917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/dunya/adun.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye güvencesi 
</HEADLINE>
<TEXT>


İngiltere Başbakanı, Avrupa Parlamentosu'nda yaptığı konuşmada, "Türkiye gibi AB'nin geleceğinde yer almak isteyen ülkelere yönelik sorumlulukları yerine getirmeye çalışacağız" dedi 

Güven Özalp - Brüksel 


Avrupa Birliği AB Dönem Başkanlığı görevini 1 Temmuz'da Lüksemburg'dan alacak olan İngiltere, genişleme konusundaki önceliğini Türkiye'ye verdi. İngiltere'nin 6 ay boyunca izleyeceği programı Avrupa Parlamentosu'nda açıklayan İngiltere Başbakanı Tony Blair, "3 Ekim'de Türkiye'yle müzakerelere başlama konusundaki yükümlülükleri yerine getirme" mesajı verdi. 
Blair, AP Genel Kurulu'nda yaptığı konuşmada, AB'ye yeni üyelerin katılımı konusundaki desteğini yineleyerek, "Güçlü Avrupa genişlemeyi bir tehdit olarak algılayamaz" dedi. Türkiye konusunu dönem başkanlığının öncelikleri arasında sayan Blair, "Türkiye ve Hırvatistan gibi AB'nin geleceğinde yer almak isteyen ülkelere yönelik sorumlulukları yerine getirmeye çalışacağız" diye konuştu. 

Tam üyelik vurgusu 
İngiltere'nin 6 aylık programına ilişkin belgede de Türkiye, genişleme başlığı altında ilk öncelik olarak yer aldı. Programda, "AB'nin Türkiye'yle 3 Ekim'de katılım müzakereleri başlatma taahhüdünü yerine getirmeye çalışacağız" ifadelerine yer verildi. Türkiye'yle müzakerelerin ucunun açık olacağı ifadesi birçok belgede yer alsa da İngiltere bu konuda olumlu bir söylem benimsemeyi tercih etti. İngiltere'nin vurguyu tam üyeliğe yapması dikkat çekti. 
İngiltere'nin programında bu çerçevede müzakerelerin başlamasının AB açısından önemli bir adım olacağı vurgulandı. Belgede müzakere sürecine ilişkin olarak, "Türkiye'nin üyeliğiyle sonuçlanması gereken bir sürecin başlangıcı" tanımlaması yapıldı. 

Gövde gösterisi 

Avrupa Birliği'nde AB krizin "günah keçisi" olarak gösterilen Blair, AP'de gövde gösterisi yaptı. AB'nin kendisini değişen dünyaya uydurması gerektiğini vurgulayan Blair, "Kuruluşundan 50 yıl sonra Birlik kendisini yenilemek zorunda. Utanmadan, tüm kurumları yenilemek durumundayız. Avrupa'nın değişmesini isteyenleri ihanetle suçlayamayız" dedi. AB'de liderlik sorunu olduğunu belirten Blair, genişlemeyi durdurarak yeni istihdam yaratılamayacağına vurgu yaptı ve "Sürecin durdurulması yeni çelişkiler yaratabilir" diye konuştu. Sosyal modele yönelik yaklaşımı nedeniyle eleştirilen Blair, "Bu nasıl bir sosyal model. Ortalıkta 20 milyon işsiz var. İşleyen bir sosyal Avrupa modeline ihtiyacımız var" şeklinde konuştu. 

'Son umut Blair' 

Alman Der Spiegel dergisinin internet sayfasında, Türkiye'nin AB üyeliğiyle ilgili yayımlanan bir yorumda, "İngiltere Başbakanı Tony Blair, Türkiye'nin son umudu" ifadesi kullanıldı. 
Yorumda, Brüksel'deki AB zirvesinin başarısızlıkla sonuçlanmasından sonra Türkiye'nin AB üyeliğinin yeniden tartışma konusu haline getirildiği belirtilerek, "Başbakan Erdoğan hayal kırıklığına uğrayarak, Fransa - Almanya eksenine yüz çevirdi. Tony Blair, Türklerin son umudu oldu" ifadesi kullanıldı. 
Blair'in, AB Anayasası'nın çok sayıda ülkede kabul edilmemesinden önce de Türkiye'nin yanında yer alarak, Türk hükümetinin "umut ışığı" haline geldiği kaydedildi. Schröder'in olası halefi Hıristiyan Demokrat Birlik Partisi CDU Genel Başkanı Angela Merkel ile Fransa İçişleri Bakanı Nikolas Sarkozy'nin Türkiye'nin AB üyeliğine karşı çıkmalarından sonra Türkiye'nin sadece Blair'e umut bağladığı iddia edildi. 


</TEXT>
</DOC>
