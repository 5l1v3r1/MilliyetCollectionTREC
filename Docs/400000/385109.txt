<DOC>
<DOCNO> 385109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/sontur01.html </URL>
<DATE> 2005/10/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İlkoğretim okulu öğrencisi Mikail Can kaçırıldı mı 
</HEADLINE>
<TEXT>

     Ufuk AKTUĞ İSKENDERUN Hatay , DHA 

HATAY'ın İskenderun İlçesi'nde, ilköğretim okulu 2'inci sınıf öğrencisi 8 yaşındaki Mikail Can Höyükoğlu'un kimliği belirsiz bir kişi tarafından motosikletle kaçırıldığı iddia edildi. Can'ın endişeli ailesi, Emniyet Müdürlüğü'ne başvurarak şikayetçi oldu. 
     İsmet İnönü Meydanı'da dönercilik yapan Süleyman Höyüklüoğlu'un 2 çocuğundan biri olan Mithatpaşa İlköğretim Okulu 2'inci sınıf öğrencisi Mikail Can Höyükoğlu, gittiği okuldan geri dönmemesi üzerine ailesi aramaya başladı. Okul idaresiyle irtibata geçen aile, çocuklarının bugün okula hiç gitmediğini öğrendi. Tüm aramalara karşın çocuklarından haber alamayan Höyüklüoğlu ailesi, İskenderun İlçe Emniyet Müdürlüğü'ne başvurarak Mikail Can'ın okul önüne gelen kimliği belirsiz bir kişi tarafından kaçırıldığını iddia etti. Yapılan ihbarın ardından Yenişehir Polis Karakolu'nda hareketli anlar yaşandı. Tüm ihbarları değerlendiren ekipler, araştırmalarını bu yönde de sürdürüyor. 
     Endişeli baba Süleyman Höyüklüoğlu ise, karakol önünde bekleyerek kendisine ulaşan bilgileri polise aktarıyor. 
     İlçe Emniyet Müdürü Mustafa Yavuzyolcu, İlçe Milli Eğitim Müdürü Hasan Yiğit, Mithatpaşa İlköğretim Okulu Müdürü Mehmet Barak ve aile yakınları Yenişehir Karakolu'nda kaçırılan çocukla ilgili durum değerlendirmesi yaptı. 
     
</TEXT>
</DOC>
