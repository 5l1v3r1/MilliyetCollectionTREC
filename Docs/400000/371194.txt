<DOC>
<DOCNO> 371194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko53.html </URL>
<DATE> 2005/08/19/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hazine'den 3 ihale... 
</HEADLINE>
<TEXT>

     Hazine bu hafta, üç ihale birden düzenleyecek. 
     Hazine Müsteşarlığı'ndan yapılan açıklamaya göre, Pazartes günü 6 aylık referans bono ihalesi yapılacak. 
     Hazine Salı günü ise biri 560 gün vadeli Yeni Türk Lirası cinsinden iskontolu, diğeri de 5 yıl vadeli 6 ayda bir değişken kupon ödemeli, iki Devlet Tahvili ihalesi yapacak. 
     Hazine, 22 Ağustos Pazartesi günü, 24 Ağustos 2005 valörlü olarak 6 aylık referans Hazine Bonosu ihalesi gerçekleştirecek. 
     Söz konusu ihalede, Ağustos ayı borçlanma stratejisinde açıklanmış olan piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i tutarında, 2 milyar 116 milyon YTL'lik borçlanma yapılacak. 
     
     SALI GÜNÜ İKİ TAHVİL İHALESİ 
     Hazine 23 Ağustos Salı günü, 24 Ağustos valör ve 7 Mart 2007 itfa tarihli olmak üzere, 560 gün vadeli Yeni Türk Lirası cinsinden iskontolu devlet tahvili ihalesi yapacak. 
     Söz konusu tahvil, TRT070307T11 tanımlı senedin yeniden ihracı olacak. 
     Hazine aynı gün, yine 24 Ağustos 2005 valörlü olmak üzere, 18 Ağustos 2010 itfa tarihli, 5 yıl vadeli, 6 ayda bir değişken kupon ödemeli, Yeni Türk Lirası cinsinden Devlet Tahvili ihalesi düzenleyecek. 
     Değişken faizli tahvilin kupon ödemeleri 6 ay vadeli referans Hazine Bonosu ihalelerine endeksli olacak. Değişken faizli devlet tahvilinin ilk kupon ödemesi 22 Şubat 2006 tarihinde gerçekleştirilecek olup, kupon oranı, Pazartesi günü yapılacak referans bono ihalesinde oluşacak dönem faizi ile Hazine'ce uygulanacak olan yüzde 1.5'lik ek getiriden oluşacak. 
     Değişken faizli tahvilin kupon tarihleri 22 Şubat 2006, 23 Ağustos 2006, 21 Şubat 2007, 22 Ağustos 2007, 20 Şubat 2008, 20 Ağustos 2008, 18 Şubat 2009, 19 Ağustos 2009, 17 Şubat 2010 ve 18 Ağustos 2010 olacak. 
     Bu arada söz konusu senetler, diğer değişken faizli YTL cinsi senetlerde olduğu gibi ayrıştırılarak işlem görebilecek. 
     Piyasa Yapıcılığı Sistemi çerçevesinde, değişken faizli devlet tahvili ihalesi için değişim işlemine konu geri alınacak DİBS'lere ilişkin fiyat listesi de açıklamada yer aldı. 
     Hazine'nin gelecek hafta, toplam 10 milyar 430 milyon YTL iç borç ödemesi bulunuyor. 
     
</TEXT>
</DOC>
