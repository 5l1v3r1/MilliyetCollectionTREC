<DOC>
<DOCNO> 350086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sontur08.html </URL>
<DATE> 2005/06/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İtirafçı Güleryüz 'PKK Güneydoğu’da PRD adıyla örgütleniyor' 
</HEADLINE>
<TEXT>

     Özgür CEBE DİYARBAKIR, DHA 
     

      DİYARBAKIR'da PKK’nın dağ kadrosundaki elemanlarına kaban, iç çamaşırı temin etmek isterken yakalanan Ajda inci'nin duruşmasında tanık olarak dinlenen PKK'lı Murat Güleryüz, örgütün Güneydoğu’da PRD Demokratik Kurtuluş Partisi adıyla örgütlendiğini ve kent merkezlerindeki çalışmalarını bu isim altında gerçekleştirdiğini anlattı. Ajda İnci'nin örgütsel faaliyetlerinin de telefon dinleme kayıtlarıyla tespit edildiği bildirildi. 
     PKK'nın Kuzey Irak'taki Hınere kampında eğitim aldıktan sonra İran üzerinden yasadışı yollarla yurda giriş yapan ve geçen yılın Aralık ayında Van'ın Özalp ilçesinden Diyarbakır’a gelen Rojda kod adlı 22 yaşındaki Ajda İnci'nin yargılanmasına Diyarbakır 5'inci Ağır Ceza Mahkemesi'nde devam edildi. Hakkında, 15 yıl hapis istemiyle dava açılan Ajda İnci, duruşmada hazır bulundu. Diyarbakır'da faaliyet yürütmek üzere görevlendirilen ve örgütün istediği 12 kaban ve iç çamaşırlarını temin ederek bölücü örgütün dağ kadrosuna gönderen İnci'nin hem metropol, hem de kırsal alanda faaliyet yürüttüğü belirtilti. 
     Söz alan Ajda İnci, Rojda’ kod adını kullanmadığını ve nüfusa Kürtçe olduğu için Rojda isminin yazılmayarak Ajda yazıldığını, ancak kendisinin Rojda adıyla çağrıldığını belirterek, Benim örgütle hiçbir ilişkim yok'' dedi. Ardından Van 3'üncü Ağır Ceza Mahkemesi'nde, hakkında müebbet hapis istemiyle dava açılan PKK’nın dağ kadrosundan 42 yaşındaki Murat Güleryüz tanık olarak dinlendi. 
     Rojda'nın kaban ve çamaşırları kendilerine ulaştırmak için hazırlık yaptığını belirten Güleryüz, Ejder kod adlı kişi bu malzemeleri teslim alırken yakalandı. Bize bu malzemeleri temin eden kişi karşımdaki Ajda inci'dir. Bize kışlık malzeme temin etmesi için kendisinin telefon numarasını almıştım. Kendisi de bunları temin edeceğini söyledi. Fotoğraf teşhis tutanağı da doğrudur. Bize malzeme temin eden kişi, karşımda duran sanıktır. Biz örgüte sempati duyan kişilerin isim, adres ve telefonlarını belirleyerek kendilerinden yardım istiyorduk. Ajda'da bunlardan biridir. Yardım edecek kişilerin fotoğrafları elimize ulaşmıştı. Ajda'yı fotoğrafından tanıyorum. Kendisiyle 2 kez telefon görüşmemiz oldu. Telefon ve adresini ise örgütün Diyarbakır sorumlusu bana verdi. PRD, yani Demokratik Kurtuluş Partisi PKK'nın bir koludur. Bunun amacı Türkiye'de örgütlenme olduğu için ilişkiler herkesle ve sürekli olarak kurulmaktadır. HPG örgütün silahlı askeri kanadıdır. Mesela bunların ilişkileri çok gizlidir. Ajda'yı hangi telefondan aradığımı ise hatırlamıyorum''dedi. 
     Kısa bir ara veren mahkeme, savcının mütalaasını hazırlaması için sanığın tutukluluk halinin devamına karar verip duruşmayı ileri bir tarihe erteledi. Emniyet İstihbarat'ının hazırlayıp savcılığa gönderdiği Gizli’ ibareli fezlekede ise, PKK'nın Türkiye'deki kolu PRD Demokratik Kurtuluş Partisi , Suriye'deki kolu PYD Demokratik Birlik Partisi , İran'daki kolu PJAK Kürdistan Özgür Yaşam Partisi ve Irak'taki kolunun da PÇDK Kürdistan Demokratik Çözüm Partisi olduğu belirtildi. 
     
</TEXT>
</DOC>
