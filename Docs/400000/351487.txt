<DOC>
<DOCNO> 351487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko10.html </URL>
<DATE> 2005/06/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ülker Dardanel Gıda ile ilgilenmiyoruz 
</HEADLINE>
<TEXT>

     Ülker Gıda Sanayi ve Ticaret A.Ş., Dardanel Gıda A.Ş. hisselerinin gerek doğrudan gerekse Borsa yoluyla satın alınması ile ilgilenmediğini açıkladı. 
     Ülker Gıda, Sermaye Piyasası Kurulu'nun ilgili yazısı gereğince, şirketin bir yatırımcısının, Dardanel'in Ülker'e satışının Ülker ve Dardanel tarafından yalanlanmasına rağmen, satışın 12 Şubat 2005 tarihinde gerçekleştiğine şahit olunduğuna ilişkin iddialarının elektronik posta yoluyla Kurul'a iletilmesi konusunda açıklama istenmesi nedeniyle Borsa'ya bir yazı gönderdi. 
     Açıklamada, ''Şirketimiz Ülker Gıda Sanayi ve Ticaret A.Ş., Dardanel Gıda A.Ş. hisselerinin gerek doğrudan gerekse Borsa yoluyla satın alınması ile ilgilenmemiştir ve ilgilenmemektedir. Bununla ilgili herhangi bir görüşme ve teşebbüste bulunmadığı gibi böyle bir niyeti de yoktur'' denildi. 
     Ayrıca, söz konusu şirketin faaliyet alanının şirketin faaliyet alanına girmediği ifade edilen açıklamada, Ülker Grubu'nun da Dardanel Gıda hisselerinin satın alınması ile ilgilenmedikleri, böyle bir teşebbüs ve niyetlerinin olmadığı ve Dardanel Gıda yetkililerinden kendilerine böyle bir teklif gelmediğini bildirdikleri belirtildi. 
     Açıklamada, ''Bahse konu iddianın tamamen hayal mahsulü ve spekülatif amaçlı olduğu kanaatindeyiz'' görüşüne yer verildi. 
     
</TEXT>
</DOC>
