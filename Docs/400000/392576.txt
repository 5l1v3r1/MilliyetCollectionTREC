<DOC>
<DOCNO> 392576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sonsiy07.html </URL>
<DATE> 2005/11/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Erdoğan ''AB'de yer alırsak medeniyetler ittifakı sağlanır'' 
</HEADLINE>
<TEXT>

     Başbakan Recep Tayyip Erdoğan, Türkiye'nin AB'de yer almasıyla medeniyetler ittifakının sağlanmış olacağını, Türkiye AB'yi ne kadar gerekli görüyorsa, AB'nin de Türkiye'yi medeniyetler arası bir köprü olarak görmesi gerektiğini söyledi. 
     Erdoğan, Almanya'nın Köln kentinde, Avrupalı Türk Demokratlar Birliği'nin ATDB ''Villa Turka'' adı verilen merkezinin açılışını yaptı. 
     Başbakan Erdoğan, açılış konuşmasında, Türkiye'nin AB üyeliği konusuna değinerek, ''AB süreci 42 yıl sürdü, 42 yılda biz bir yere geldik. Şunu hiçbir zaman unutmayın Eğer yöneticiler, inandıkları bir davanın gereğini yerine getirmezlerse, sonuç almak mümkün değildir. Kendimize güveniyorsak, bizi AB'ye de alsalar olur, almasalar da. Biz Türkiye'yiz. Bu karar bir kişinin isteğiyle değiştirilemez. Biz buna göre adımlarımızı attık, gerekeni yaptık. Biz medeniyetler arası çatışma istemiyoruz, medeniyetler arası ittifak istiyoruz'' dedi. 
     Türkiye'nin Avrupa'da yer almasının önemine işaret eden Başbakan Erdoğan, ''Türkiye AB'de yer alırsa medeniyetler ittifakı sağlanır. Eğer yer almazsa medeniyetler arasındaki çatışmalar devam edeceği gibi AB bir Hıristiyan kulübü olur. Türkiye sıradan bir kabile değil, Türkiye AB'yi ne kadar gerekli görüyorsa, AB de Türkiye'yi medeniyetler arası bir köprü olarak görmeli'' diye konuştu. 
     Bu süreç içinde devletlerin birbirine yardımcı olmaları gerektiğini ifade eden Erdoğan, Avrupa'da yaşayan Türklerin çabalarının da Türkiye'nin AB üyeliği sürecine ivme kazandıracağını kaydetti. 
     Almanya'da yaşayan Türklerin günümüzde her alanda faaliyet gösterdiğine dikkat çeken Erdoğan, bu faaliyetlerin daha da artarak sürmesi gerektiğini söyledi. 
     Başbakan Erdoğan, Almanya'da yaşayan Türklerin geleceklerini bilinçli bir şekilde şekillendirmeleri gerektiğini ifade ederek, şunları kaydetti 
     "Bazı durumlara katlanmak yerine, sosyal ve siyasi yaşama katılarak sorunlara çözüm aramalı, standartlarınızı yükseltmelisiniz. Bu tecelli etmeye başlamıştır. Bu daha güçlü girişimler şeklinde kendini göstermelidir. Eskiden burada kimsenin önemli olaylardan haberi olmazdı. Halbuki bunlar çocuklarının gelecekleri için çok önemliydi. Artık kararımız net olsun. Beyaza beyaz diyelim, flu görmeyelim. Bizde netlik var, dürüstlük var, yalpalama yok." Almanya'da yaşayan Türklerden sosyal ve siyasal ortama aktif şekilde katılmalarını isteyen Erdoğan, Türklerin daha fazla çaba harcamamaları durumunda asimilasyondan kurtulamayacaklarını, kuşakları kaybetme korkusu yaşayacaklarını, bunları düzeltmeleri ve aşmaları gerektiğini söyledi. 
     "Artık hedef burada kalmaktır, gereğinin yapılması lazımdır, biz size hizmetin gayreti içindeyiz" diyen Başbakan Erdoğan, azınlık haklarının korunması, ancak çoğunluk toplumunun kurallarına uyulmasını gerektiğini, sorunların tek tek çözüldüğünü ve çözüleceğini söyledi. 
     Erdoğan, Türk kuruluşlarını da Alman sivil toplum kuruluşlarıyla işbirliğine çağırarak, bu çabalarda gelecekte eskiden olduğu gibi ideolojilerinin belirleyici olmaması gerektiğini, bunun daha önceleri çok büyük zaman ve enerji kaybına neden olduğunu, bu hatanın bir daha yapılmaması gerektiğini belirtti. 
     Başbakan Erdoğan, "Entegrasyon zor, ancak onurlu bir süreçtir. ATDB'yi cesur ve onurlu bir kuruluş olarak görüyorum. Sevgi ve dayanışmanın gayreti içinde. Türkiye'nin AB üyeliğinin önemi de bunun içindir" dedi. 
     Önemli olanın farklılıkları derinleştirmek değil, farlılıkları koruyarak bir arada yaşayabilme olduğunu ifade eden Erdoğan, ATDB'nin demokrasiye ne kadar katkı sağlayabilirse Türkiye'nin itibarının da o kadar artacağını söyledi. 
     
     TÜRKİYE'NİN DURUMU 

     Başbakan Erdoğan, Türkiye'deki gelişmelere de değinerek, Türkiye'de kişi başına düşen milli gelirin 2 binlerden günümüzde 5 bin dolara ulaştığını, 3 yıl önce yüzde 34 olan enflasyonun, bu ay sonu itibariyle yüzde 7.52'ye düştüğünü söyledi. 
     Türkiye'de ekonomik büyümenin büyük ölçüde arttığına dikkat çeken Erdoğan, Türkiye'de son 3 yılda sadece faiz düşürülmesinden dolayı yaklaşık 90 katrilyon lira kazandırıldığını ifade etti. 
     Eğitim, sağlık, emniyet ve tarım alanında Türkiye'de çok farklı bir dönemin yaşandığını belirten Erdoğan, yıl sonuna kadar Türkiye'de internet ağına bağlanmayan hiçbir okulun kalmayacağını söyledi. 
     Erdoğan ayrıca, Türkiye'de vatandaşlara çok ucuza konut imkanı sağladıklarını ve sağlamaya devam edeceklerini kaydetti. 
     
     ATDB BAŞKANI CEBE 

     ATDB Başkanı Fevzi Cebe de açılış töreninde yaptığı konuşmada, birlik olarak amaçlarının, Avrupa'da yaşayan Türklerin entegre olabilmelerini sağlamak ve Türklerin sorunlarına makul politik çözümler üretmek olduğunu söyledi. 
     Almanya'da yaşayan Türkler için çifte vatandaşlık istediklerini vurgulayan Cebe, Müslüman öğretmenlere yönelik kılık ve kıyafetle ilgili yasaklayıcı düzenlemeleri de istemediklerini kaydetti. 
     Cebe ayrıca, Türkiye'nin AB üyeliğine karşı çıkan bazı çevrelerin bulunduğunu ifade ederek, "Ne ilginçtir ki aynı çevreler, Avrupa'daki Türklerin sağlıklı entegre olmalarını engelleyip, insanımızın asimile edilmesini teşvik etmektedir" dedi. 
     Başbakan Erdoğan, açılıştan sonra, Almanya'daki bazı sivil toplum örgütlerinin temsilcileriyle Villa Turka'da bir araya geldi. 
     İşlerinin yoğunluğu nedeniyle programa katılamayan Almanya Başbakanı Gerhard Schröder'in de akşam Başbakan Erdoğan'ın onuruna verilecek yemeğe katılması bekleniyor. 
     
</TEXT>
</DOC>
