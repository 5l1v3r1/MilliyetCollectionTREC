<DOC>
<DOCNO> 391367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun35.html </URL>
<DATE> 2005/11/01/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
'Buda'mı olacaktı 
</HEADLINE>
<TEXT>

     Hiro Yamagata adlı Japon sanatçı, Afganistan'ın Bamiyan eyaletinde 2001'de Taliban'ın yok ettiği buda heykellerini, bölgede lazer gösterisi yöntemiyle yeniden canlandırmayı tasarladığını bildirdi. 
     Uluslararası alanda tanınmış bir sanatçı olan Hiro Yamagata'nın, Tokyo'da tanıttığı ve Haziran 2007'de başlamayı tasarladığı projesi için, fon oluşturmayı sürdürdüğünü, 60 milyon dolara mal olması beklenen proje kapsamında ayrıca, bölge sakinlerinin elektrik ihtiyacının karşılanmasının planlandığı belirtildi. 
     Hiro Yamagata, buda heykellerinin siluetleri için, Bamiyan'daki falezlerde 240 kadar lazer görüntüsünü yansıtmayı planladığını belirtti. 
     Güneşin batışından sonra yapılacak gösterinin, haftada dört gün, günde iki saat olarak tasarlandığı kaydedildi. 
     Afganistan hükümetiyle işbirliği içinde çalışan Yamagata, 120 lazer cihazını çalıştıracak 10 rüzgar jeneratörü ve 11 bin 988 güneş paneliyle bu sanat projesinin aynı zamanda, elektrikten mahrum bölgenin enerji ihtiyacının karşılanmasına katkıda bulunacağını da ifade etti. 
     Bu arada, Afganistan hükümeti, ''çevreye saygılı'' bu projenin Bamiyan'a yeniden turist çekeceğini ümit ettiğini kaydetti. 
     Bamiyan eyaletinde 1500 yıl önce yaptırılan ve dini hoşgörünün sembolü olarak görülen iki büyük Buda heykeli, Taliban yönetimi tarafından Mart 2001'de havaya uçurulmuştu. 
     
</TEXT>
</DOC>
