<DOC>
<DOCNO> 369430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/siyaset/axsiy02.html </URL>
<DATE> 2005/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sefer 'biraz farklı konuştu' 
</HEADLINE>
<TEXT>


Erdoğan'ın aydınlarla yaptığı konuşmayla Diyarbakır'daki konuşmaları arasında 'bazı farklar' oluştu 

ANKARA Milliyet 


Başbakan Recep Tayyip Erdoğan'ın, "Kürt sorunu" konusunda 3 gün arayla yaptığı iki konuşmadaki temel farklılığı Diyarbakır'daki, "tek millet, tek bayrak, tek vatan" vurgusu oluşturdu. 
Erdoğan ile Başbakanlık'ta görüşen heyette yer alan bazı isimler Ankara ile Diyarbakır konuşmasını karşılaştırdılar. Cumhuriyet yazarı Oral Çalışlar şunları söyledi 
"Erdoğan bizimle Ankara'da yaptığından daha farklı konuşma yaptı. Diyarbakır'da 'vatan, millet, bayrak' gibi vurgular yaptı. Bizimle Ankara'da yaptığı görüşmenin havasını dağıtmak için buna ihtiyaç duyduğu anlaşılıyor. Yine de çözüm için ilk adımlar atıldı. Çözüm zor, ama umutlanmak için nedenler var." 
Yeni Şafak'tan Ali Bayramoğlu da, "Burada daha fazla 'vatan, millet, bayrak' dedi" değerlendirmesini yaparken, yanındaki Diyarbakır Belediye Başkanı Osman Baydemir'e dönerek, "Bu biraz da sizin suçunuz" siteminde bulundu. Bayramoğlu, şöyle devam etti 
"Ankara'ya oranla daha dengeli bir konuşmaydı. Millet, vatan, bayrak vurgusunun daha çok olması, Diyarbakır'daki muhataplarının Kürt olmasından, burada bazı şeyleri hatırlatmak gereği hissetmiş olmasından kaynaklanmış olabilir. Böylece 'terör örgütüyle masaya oturulacak' beklentisi ve kaygısının da önünü kesmiş oldu. Çok olumlu, cesur, hatta riskli bir adımdı." 
Başbakan'la görüşen heyetin sözcülüğünü üstlenen Prof. Dr. Gençay Gürsoy da, "Bölgedeki hassas duygusal dengeyi pozitife çevirme konusunda birtakım mesajlar verildiği anlaşılıyor. 
Bu bakımdan olumlu tabii ki. Kendilerini dışlanmış hisseden Diyarbakırlı Kürt yurttaşların neler hissettiklerini anlıyorum. Onlara böyle gönül alıcı birtakım mesajlar verilmiş" değerlendirmesini yaptı. 


</TEXT>
</DOC>
