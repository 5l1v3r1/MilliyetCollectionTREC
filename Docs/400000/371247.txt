<DOC>
<DOCNO> 371247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo29.html </URL>
<DATE> 2005/08/19/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Daum, Nichael Schumacher ile biraraya geldi 
</HEADLINE>
<TEXT>

     Fenerbahçe Teknik Direktörü Christoph Daum, 2. antrenman turlarının ardından Ferrari pilotu Michael Schumacher ile biraraya geldi. 
     Alman teknik adam, vatandaşı Schumacher ile bir süre sohbet edip, yarış için başarı diledi. 
     
     MONDRAGON DA İSTANBUL PARK'TAYDI 
     Galatasaray'ın Kolombiyalı file bekçisi Mondragon da İstanbul Park Pisti'ne geldi. 
     Mondragon, padok alanında McLaren Mercedes takımının motorevini ziyaret edip vatandaşı Juan Pablo Montoya ile sohbet etti. 
     
     PİLOTLAR PİSTİ SEVDİ- 
     İstanbul Park Pisti'ne bugün çıkan pilotlar, pisti zorlu ve heyecan verici buldu. 
     Renault pilotu İspanyol Fernando Alonso, bugün alınan sonuçların önemli olmadığını, amaçlarının pisti tanımak olduğunu ifade ederek, ''Pist genelde güzel. Çok viraj var. Özellikle 8. viraj biraz zorlu'' dedi. 
     BAR Honda pilotu Jenson Button ise yeni pistten hoşlandığını ve hafta sonunda güzel bir yarışın kendilerini beklediğini kaydetti. 
     Williams BMW pilotu Mark Webber de herşeyin planladıkları gibi gittiğini söyledi. ''Burada çok güzel bir iş çıkarmışlar ve güzel bir pist yapmışlar'' diyen Weber, pistin kendisinin sevdiği türden olduğunu kaydetti. 
     Ferrari pilotu Michael Schumacher ise pistte dün ''scooter'' ile tur attığını ve kendisine çok zorlu değilmiş gibi göründüğünü belirterek, ''Ancak bugün aracımızla yaptığımız antrenman turlarında durum farklı gözüktü. Özellikle 1. ve 8. dönüşler oldukça zorlu'' dedi. 
     Yine Ferrari adına yarışan Rubens Barrichello ise kendisi için zorlu bir gün geçtiğini, dengeyi tutturamadıklarını ifade ederken, pistte çok büyüleyici virajların bulunduğunu kaydetti. 
     
     MONTOYA VE RAIKKONEN 
     McLaren Mercedes pilotları Juan Pablo Montoya, Kimi Raikkonen ve Pedro De La Rosa da pisti sevdiklerini söyledi. 
     Raikkonen, İstanbul Park Pisti ile ilgili ilk izlenimlerinin olumlu olduğunu belirtirken, Montoya da burada çok güzel bir iş çıkarıldığını ve pisti genel olarak beğendiğini bildirdi. 
     
     TODT'DAN ÖVGÜ 
     Ferrari Yarış Direktörü Jean Todt ise Bernie Ecclestone'na Türkiye Grand Prix'sini takvime dahil ettiği için teşekkür etti. 
     Todt, organizasyon görevlilerini de kutlamak gerektiğini vurgulayarak, ''Kısa sürede çok büyük bir iş yapmışlar'' dedi. 
     
</TEXT>
</DOC>
