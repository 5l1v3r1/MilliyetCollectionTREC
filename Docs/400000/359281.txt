<DOC>
<DOCNO> 359281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/son/sondun35.html </URL>
<DATE> 2005/07/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
AB Şaşırmadık, panik yaşamıyoruz 
</HEADLINE>
<TEXT>

     AB Komisyonu, Londra'daki terör eylemlerinden üzüntü duyulduğunu, ancak şaşkınlık ve panik yaşanmadığını bildirdi. 
     Komisyon'un Adalet ve Güvenlik Genel Müdürü Jonathan Faull, Brüksel'de bir basın brifingi düzenleyerek, AB'nin gelecek haftalarda, terörizmle mücadeleye ilişkin yeni önlemler alacağını duyurdu. 
     Londra olaylarının ''yeni bir meydan okuma'' olmadığını, süregelen terör tehdidini olduğunu anlatan Faull, saldırıların sadece İngiltere'yi değil tüm AB'yi ilgilendirdiğini söyledi. 
     ''Panik yaşamıyoruz'' diyen Faull, AB üyesi ülkeler arasında daha sağlıklı polis işbirliği ve istihbarat alışverişi gereği üzerinde durdu. 
     AB ülkeleri arasında ''iletişim ağları'' kurulması amacıyla projeler geliştirildiğini bildiren Faull, terörizmle mücadelede yeni bir ''yapılanmaya'' gidileceğini belirtti. Bu çerçevede, bir ''enformasyon merkezi'' oluşturulacağı, teröre hedef olan ülkelerin AB'den sivil savunma yardımları isteyebileceği belirtildi. 
     Gazeteciler, brifingde, AB'nin New York ve Madrid saldırılarından sonra da çeşitli önlemler alacağını açıkladığını, ancak somut uygulamanın net görülmediğini hatırlattı. 
     Jonathan Faull, AB üyesi ülkelerin bazı sözlerini tuttuklarını, ancak tüm önlemlerin alınmasına olanak verilmediğini, AB'nin ortak bir kader belirlediğini, üye ülkelerin tamamının, terör tehdidinin ve meydan okumasının bilincine vardığını anlatırken, ''Umarım bazı şeyler artık daha net gözükecek'' dedi. 
     Faull, İngilizlerin, Londra saldırılarına ilişkin olarak başka ülkelerin istihbarat birimlerinden önceden uyarı ve işaret almadıklarını kendisine bildirdiklerini de duyurdu. 
     AB bünyesinde terörizmle mücadele anlaşmalarının bugünkü durumda eksiksiz olmadığını belirten Faull, üye ülkeler arasında adli engeller ve uygulama farklılıkları bulunduğuna işaret etti. 
     Faull, gençlerin terör örgütleri tarafından kullanılması sorununun küresel olduğunu, Müslümanların veya diğer dinlerin mensuplarının özellikle hedef alınamayacağını belirterek, AB'deki yabancıların bulundukları ülkelerde uyum sağlamalarına yönelik çalışmaları desteklediklerini ve bu alanda başarı sağlanmasının büyük önem taşıdığını kaydetti. 
     AB Komisyonu'nun, terörizmle ortak mücadele konusunda yeni önerilerini bu ay sonundan önce açıklaması bekleniyor. 
     Öte yandan, Brüksel'de, AB kurumlarının bulunduğu Schumann Meydanı'nda düzenlenen bir törende, Londra'daki saldırılarda ölenler anısına saygı duruşunda bulunuldu. 
     Törene, AB Komisyonu Başkan Yardımcısı Margot Wallström, AB Yüksek Temsilcisi Javier Solana ve Belçika'nın AB işlerinden sorumlu Bakanı Didier Donfut ile çok sayıda AB memuru katıldı. 
     
</TEXT>
</DOC>
