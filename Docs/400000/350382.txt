<DOC>
<DOCNO> 350382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy25.html </URL>
<DATE> 2005/06/09/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Trafik Kanunu değişiyor... İşte değişiklikler... 
</HEADLINE>
<TEXT>

     TBMM İçişleri Komisyonu, Trafik Kanunu’nda "AB" normları çerçevesinde değişiklikler yapılmasını öngören yasa tasarısını, alt komisyon çalışmaları sonucunda yeniden düzenleyerek kabul etti. 
     "Karayolları Trafik Kanununda Değişiklik Yapılmasına Dair Kanun Tasarısı"na göre, karayolu güvenliğinin sağlanması için gerekli koordinasyonu sağlamak, hedef ve stratejileri belirlemek ve bunların uygulanmasını izlemek üzere Karayolu Trafik Güvenliği Kurulu oluşturulacak. 
     Karayolu Trafik Güvenliği Kurulu, İçişleri Bakanı’nın görevlendirmesi halinde İçişleri Bakanlığı Müsteşarının başkanlığında Adalet, İçişleri, Maliye, Milli Eğitim, Bayındırlık ve İskan, Sağlık, Ulaştırma, Sanayi ve Ticaret, Çevre ve Orman bakanlıklarının müsteşarları veya ilgili genel müdürleri, DPT Müsteşarlığı, Jandarma Genel Komutanlığı, TSE Başkanlığı, nüfusu 2 milyonu geçen büyükşehir belediyelerinin temsilcileri, Trafik Hizmetleri Başkanı, trafikle ilgili üniversitelerin, vakıfların, derneklerin ye kamu kurumu niteliğindeki meslek kurullarından İçişleri Bakanlığı’nca belirlenecek birer temsilciden oluşacak. Üniversite, vakıf, dernek ve meslek kuruluşu temsilcilerinin sayısı 5’i geçemeyecek. 
     
     BELEDİYELERİN TRAFİK HİZMETİ 
     Tasarıda, belediyeler, belediye sınırları içinde yapım, bakım ve onarımından sorumlu oldukları karayollarını yapacak, bakımını sağlayacak ve bu yolları trafiğe açık durumda bulunduracak. 
     Belediyelerin bu yollarla ilgili diğer görev ve yetkileri şunlar olacak 
     "Karayolları üzerinde gerekli görülen alt-üst geçit, viyadük ve her türlü sanat yapısını inşa etmek ve bunların bakımını sağlamak. 
     Gerekli görülen kavşaklara, caddelere, sokaklara ve meydanlara trafik işaretleri ve işaret levhalarını koymak, yer işaretlemelerini yapmak. 
     Karayolu yapısında ve üzerinde yapılacak çalışmalarda gerekli tedbirleri almak, aldırmak ve denetlemek. 
     Karayolunda trafik için tehlike teşkil eden engelleri ortadan kaldırmak kaldırılmayan engelleri gece ve gündüz kolayca görülebilecek şekilde işaretlemek. 
     Trafik akımını güçleştiren park etmiş araçları kaldırtmak. 
     Yol yapısı ve işaretleme yetersizliği yüzünden trafik kazalarının vuku bulduğu yerlerde, ilgili kuruluşlar ve il trafik komisyonunca önerilen tedbirleri almak. 
     Şehir içi toplu taşıma araçlarını, taksiler dahil ticari yolcu taşıtlarını ve servis araçlarını ruhsatlandırmak bu araçların güzergahlarını, sayılarını ve çalışma şartlarını tayin etmek ruhsatlandırılan araçların ve sürücülerin niteliklerini tespit etmek. 
     Şehir içinde araç park yerlerini tespit etmek, işletmek veya işlettirmek. 
     Gerçek ve tüzelkişiler ile resmi ve özel kurum ve kuruluşlara ait otopark olmaya müsait boş alan, arazi ve arsaların geçici otopark yeri olarak kullanılmasına veya işletilmesine izin vermek. 
     Trafik eğitim tesisleri yapmak veya özel kişi ve kuruluşlar tarafından yapılacak tesisleri ruhsatlandırmak." 
     
     BELEDİYELER TRAFİK CEZASI KESECEK 
     Kent içinde taşıma yapacak taksi ve dolmuş sayılarının sınırlandırılmasında veya daha önce sınırlandırılmış sayılarda değişiklik yapılmasında, bunlara verilecek ruhsatların belirlenmesinde, valinin onayı alınmak kaydıyla belediye meclisi yetkili olacak. 
     Büyükşehir belediyeleri, il belediyeleri ve nüfusu 50 binin üzerindeki diğer belediyelerin trafik görevlileri, teknik cihazlarla tespit ettiği trafik suçuna ilişkin ceza tutanağı düzenleyecek, takip ve tahsilini yapabilecek. Bu para cezaları belediye bütçesine gelir kaydedilecek. Belediyeler, bu gelirin yüzde 40’ı oranında belediyenin bulunduğu il emniyet müdürlüğüne ayni yardımda bulunacak. 
     
     TRAFİK KOMİSYONLARI KURULACAK 
     Şehir içi trafik hizmetlerini yürütmek üzere, büyükşehir belediyelerinde trafik daire başkanlığı, diğer belediyelerde ihtiyaca ve kapasiteye göre trafik müdürlüğü, şefliği veya memurluğu kurulacak. 
     Mahalli ihtiyaç ve koşullara göre trafik düzeni ve güvenliğini sağlamak amacıyla illerde vali veya yardımcısının başkanlığında, belediye, emniyet, jandarma, milli eğitim ve karayolları temsilcileri, teşkilatı varsa, taşıma sektöründe faaliyet gösteren ilgili oda ile şoförler odası temsilcisi, valilikçe uygun görülen trafikle ilgili üniversite, oda, vakıf ve kamuya yaralı dernek veya kuruluşların temsilcilerinden oluşan il trafik komisyonu, ilçelerde kaymakamın başkanlığında aynı kuruluş temsilcilerinin katıldığı ilçe trafik komisyonu kurulacak. 
     İl trafik komisyonlarının kararları valinin onayıyla, ilçe trafik komisyonlarının kararları il trafik komisyonunca incelenip vali tarafından onaylandıktan sonra yürürlüğe girecek. 
     İl ve ilçe trafik komisyonlarında alınan kararlar, belediyeler, il özel idareleri ve diğer kamu kurumları ve özel kuruluşlarca öncelikle yerine getirilecek. 
     Büyükşehir belediye sınırları içinde il ve ilçe trafik komisyonlarına verilen yetkiler, Ulaşım Koordinasyon Merkezi tarafından kullanılacak. 
     
     TESCİL YAPTIRMADAN TRAFİĞE ÇAKAN ARAÇLAR 
     Tescil işlemi yaptırmadan trafiğe çıkan araçlar tescil işlemleri yaptırılıncaya kadar trafikten men edilecek ve araç sürücüleri 188 YTL para cezası ile cezalandırılacak. 
     Ön ve arkada plakası bulunmayan araçlar eksiklikleri giderilinceye kadar trafikten men edilecek. 
     Belirli araçlarda çalışma yerini ve şeklini, kapasite ve diğer niteliklerini belirleyen plaka, ışık, renk, şekil, sembol ve yazı gibi ayırım işaretleri bulundurmayan sürücüler 45 YTL para cezası ile cezalandırılacak. Araçların üzerinde zorunlu olanlar dışında reklam, yazı, işaret, resim, şekil, sembol, ilan, flama, bayrak ve benzeri bulunduran sürücülere de 45 YTL para cezası verilecek. 
     Yetkisi olmadığı halde araçlarda çalışma yerini ve şeklini, kapasite ve diğer niteliklerini belirleyen plaka, ışık, renk, şekil, sembol ve yazı gibi ayırım işaretlerini bulunduranlar, 379 YTL para cezası ile cezalandırılacak ve araçlar 15 gün trafikten men edilecek. 
     Sürücü aynı zamanda araç sahibi değilse, ayrıca tescil plakasına da aynı miktarda para cezası verilecek. 
     
     HIZ SINIRLAYICI CİHAZ TAKILACAK 
     Tasarı uyarınca, özellikleri ve cinsleri yönetmelikte belirtilen zorunlu araç gereçleri bulundurmayan, kullanmayan veya kullanılabilir durumda bulundurmayan sürücüler 45 YTL, araçlarında, yasada öngörülen taksimetre, hız sınırlayıcı cihaz, takograf bulundurmayan, kullanmayan, kullanılabilir durumda bulundurmayan veya bu cihazlarda kendisine ait sürücü belgesi kullanmayan sürücüler 188 YTL para cezası ile cezalandırılacak. Sürücü aynı zamanda araç sahibi değilse ayrıca, tescil plakasına da aynı miktarda para cezası kesilecek. 
     Taksimetre, hız sınırlayıcı cihaz ve takografı bozuk imal edenler veya bozulmasına vasıta olanlar ile bu durumdaki cihazları kullanan araç sürücüleri ve işletenleri üç aydan altı aya kadar hapis cezası ve 1904 YTL’den 2.859 YTL’ye kadar adli para cezası ile cezalandırılacak. 
     Ayrıca, sözkonusu cihazları uygun durumda bulunmayan araçlar, trafik zabıtasınca eksiklikleri giderilinceye kadar trafikten men edilecek. 
     Takograf kayıtları ve bu kayıtların saklanmasına ilişkin usul ve esaslar yönetmelikle belirlenecek. Bu kayıtları saklama ile ilgili yönetmelik hükümlerine uymayanlara 188 YTL para cezası uygulanacak. 
     
     ARAÇ MUAYENESİ 
     Tasarı, muayene süresi geçen veya sahip değiştirme hali hariç, özel muayene yaptırılması zorunlu olduğu halde yaptırılmayan araçları kullanan sürücülere, 45 YTL para cezası ile verilecek. Bu sürücülere araçlarını muayene ettirmek için 7 gün süre tanınacak. Bu süre içerisinde muayenesi yapılmayan araçlar, muayenesi yapılıncaya kadar trafik zabıtasınca trafikten men edilecek. 
     Muayene istasyonu açma yetkisi verilen gerçek ve tüzel kişiler, muayeneleri süresi içinde yaptırılmayan veya geç yaptırılan araçlara ilişkin bilgileri, şekli ve içeriği Maliye Bakanlığı’nca belirlenecek bir tutanakla en yakın trafik kuruluşuna bildirilecek. Bu tutanaklar elektronik ortamda da iletilebilecek. 
     Bundan sonra askeri araçlarla birlikte emniyet araçları da zorunlu trafik muayenesinden muaf olacak. Bu hükme Ulaştırma Bakanlığı temsilcisi "Muayenelerle ilgili çok büyük bir ihale yapıldı ve emniyet araçları da muayenesi zorunlu araçlar arasındaydı bu nedenle düzenlemenin eski şekliyle kalmasını istiyoruz" dedi. 
     
</TEXT>
</DOC>
