<DOC>
<DOCNO> 387022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/gun02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehrin göbeğindeki benzincide patlama 
</HEADLINE>
<TEXT>


Maslak'taki akaryakıt istasyonunda bir otomobil şüpheli bir şekilde havaya uçtu. Olay yerinde dev bir çukur açılırken çevrede bulunan 5 kişi yaralandı. Polis bomba ihtimali üzerinde duruyor 

ERDAL KILINÇ, DİNÇER ŞEREF, HALUK ATALAY İstanbul 

İstanbul Maslak'ta, Mehmetçik Vakfı'na ait OPET akaryakıt istasyonunda bir otomobilde meydana gelen patlamada, biri ağır 5 kişi yaralandı. Ortalığı savaş alanına çeviren patlamanın ardından 1.5 metre çapında bir çukur açılırken, polis, bomba ihtimali üzerinde duruyor. 
Dün akşam, Büyükdere Caddesi'ndeki OPET akaryakıt istasyonuna gelen beyaz renkli bir otomobilde 19.35 sıralarında büyük bir patlama meydana geldi. Patlamanın ardından otomobilde yangın çıkarken, benzin pompalarının üzerindeki çatı çöktü ve istasyonun 3 katlı hizmet binasının camları kırıldı. Patlayan otomobilin parçaları da 100 metrekarelik alana yayıldı. 
Patlama sırasında çeşitli yerlerinden yaralanan Durmuş Özkan 30 , Tolga Kayabaşlı, Osman Topal, Sezai Çetin 24 ve Ersin Arslan 30 hemen hastaneye kaldırıldı. Özkan'ın durumunun ciddi olduğu belirtildi. Patlamada, 7 araç da hasar gördü. 

LPG'li araç mı 
Görgü tanıkları ise olayı, "Patlama istasyonun ortasında, LPG pompalarının yanındaki bir otomobilde meydana geldi. 
Yanmaya başlayan otomobilin parçaları çevreye yayıldı. Arabalarımızın camları kırıldı, dışarı kaçtık. Bir kadın ağlıyordu, yardım etmeye çalıştık" diye anlattı. İstasyon görevlisi Fuat Şahin de, patlamanın LPG'li bir otomobilde meydana geldiğini öne sürdü. 

Dev bir çukur açıldı 
İstasyonun güvenlik kamerasında yapılan ilk incelemede, dolum sırasında bir otomobilin sürücüsünün aracından inip uzaklaştığı ve hemen ardından patlamanın meydana geldiği tespit edildi. 
Büyük hasar gören bu otomobilin sürücüsü belirlenemedi. Patlamanın olduğu yerde açılan 1.5 metre çapındaki çukurun bomba ihtimalini kuvvetlendirdiği belirtildi. 
Patlamaya uzaktan kumandalı veya zaman ayarlı A4 tipi bombanın sebep olabileceği öne sürülürken, bu yöntemin PKK'nın eylemleriyle benzerlik taşıdığı ifade edildi. 

Cerrah Sigara içen biri varmış 

Olay yerinde inceleme yapan İstanbul Emniyet Müdürü Celalettin Cerrah, tüm delillerin incelenmesinin ardından patlamanın kesin nedeninin ortaya çıkacağını söyledi. Cerrah, "Görgü tanıkları, patlamanın LPG dolumu yapan bir otomobilde yaşandığını söylemiş. Hatta birisinin ağzında sigara olduğu söyleniyor" dedi. 
OPET Yönetim Kurulu Başkanı Fikret Öztürk ise, "LPG tankının patlamasıyla bu kadar hasar olacağını sanmıyorum" diye konuştu. 


</TEXT>
</DOC>
