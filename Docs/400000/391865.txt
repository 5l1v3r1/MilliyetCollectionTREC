<DOC>
<DOCNO> 391865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/siyaset/axsiy01.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ödevimizi yapıyoruz' raporu 
</HEADLINE>
<TEXT>


Türkiye, AB Komisyonu'na, ev ödevlerini birer birer yaptığına ilişkin bir rapor sundu. Raporda, "MGK'nın sivil yapısı güçlendirildi", "Alevilik lise kitaplarına girdi" denildi 

GÜVEN ÖZALP Brüksel 


AB Komisyonu, 9 Kasım'da açıklanacak İlerleme Raporu'na ilişkin son güncelleştirmeleri yaparken, Ankara da kendi verilerinin belgede yer almasını sağlamak amacıyla Brüksel'i bilgilendirdi. Her İlerleme Raporu öncesinde yapılan ve yaz aylarından raporun son halini almasına kadar sürdürülen bilgi aktarımı, geçen ay kalın bir rapor halinde komisyonun ilgili birimlerine ulaştırıldı. Ankara'nın verilerinde öne çıkan unsurlar şu şekilde belirginleşiyor 
Asker - sivil ilişkisi MGK'nın sivil yapısı güçlendirildi. Bu amaçla personel sayısı 408'den 305'e indirildi. 
Dini özgürlükler Alevilik konusu lise eğitim kitaplarına girdi. Ermeni Patrikhanesi'nin yasal statü için yaptığı başvuruya hükümet olumlu görüş bildirdi. Bu konudaki yasal inceleme bakanlığa gönderildi. 
Türkçe dışındaki dillerde yayın 2004'te TRT 5 farklı dil ve lehçede yayına başladı. Özel sektörden bu alanda RTÜK'e 11 başvuru yapıldı. Ancak gerekli belgeler RTÜK'e iletilmedi. Mayıs 2005 ile Eylül 2005 arasında RTÜK yayın askıya almadı. 
İnsan hakları ve azınlıkların korunması İçişleri Bakanlığı'nda insan hakları konusunda eğitilen personel sayısı 11 bin 619'a ulaştı. İşkence ve kötü muameleye ilişkin bir ek protokol imzalandı. Bu imza, işkence ve kötü muameleye yönelik "sıfır hoşgörü" politikasının uygulanmasına yönelik yeni bir adım oldu. Terör ve teröre karşı alınan önlemler nedeniyle yaşanan kayıpların telafi edilmesi için 2 bin 200 başvuruya 20 milyon YTL ödeme yapıldı. 
Yerlerinden edilmiş kişiler "Köye dönüş" projesi kapsamında yerlerinden edilmiş 360 bin kişiden 127 bini köyüne döndü. 

Asker, 10 başlıkta müzakerelere katılmak istiyor 

ANKARA Milliyet 

Türk Silahlı Kuvvetleri'nin 10 fasılda AB müzakere sürecine katılmak istediği belirtildi. CNN Türk'ün haberine göre, 3 Ekim'in ardından, tüm devlet kurumları hangi başlıklarda müzakerelere katılmak istediklerini hükümete bildirdi. Askerlerin müzakere istekleri şunlar Eğitim ve kültür, ulaştırma, ortak savunma ve güvenlik politikası, kamu alımları ve diğer. Ancak Başmüzakereci Ali Babacan'ın sürece ilişkin bilgi verdiği basın toplantısında ilan edilen listeye göre askerler sadece rekabet politikası ve dış politika, ortak güvenlik ve savunma politikası başlıklarında sürece dahil edilecek. 


</TEXT>
</DOC>
