<DOC>
<DOCNO> 394954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/axgun02.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yargılama bir an evvel başlamalı' 
</HEADLINE>
<TEXT>


'Yeni trajediyle karşı karşıyayız. Vicdani kanaat büyük önem atfeder. Vicdanlar daha da sızlamadan yargılama başlamalı' 

ANKARA Milliyet 

YÖK Başkanı Prof. Dr. Erdoğan Teziç, Van'da Yüzüncü Yıl Üniversitesi Genel Sekreter Yardımcısı Enver Arpalı'nın intiharıyla yeni bir trajediyle karşı karşıya olunduğunu belirtti. Teziç "Vicdani kanaat, yargıya çok büyük önem atfeder. Yargılama sürecinde karar verenlerin eni konu düşünmesini gerektiren bir kavram. Yargılama süreci bir an evvel başlamalı. Dört aydır tutuklular. Bu trajik dönemde vicdanlarımızın daha fazla sızlamadan iddiaların bir an önce açıklığa kavuşmasını istemekteyiz" uyarısını yaptı. 
Teziç, Arpalı'nın intiharıyla ilgili sorular üzerine üzüntü içinde olduklarını söyledi. Prof. Teziç, "Yargılama sürecinde yargılama makamlarına, adalet mekanizmasına sorunların çözümünde anayasadaki temel ilkelerden yola çıkacak olursak, yürürlükteki mevzuata göre karar verilir. Anayasa, kanun, hukuka uygun olarak uygulama yapanlar, vicdani kanaatleriyle sonuca gider. Verilecek kararlarda vicdanların sızlatılmamasını sağlama anlamına gelir" diye konuştu. "Bu konunun berraklaşması endişemiz, yargıya müdahale olarak algılanır boyuta taşındı. Girişimlerimizi bu sonuçların ortaya çıkmaması için yaptık" diyen Teziç, şöyle devam etti 

'Sabırla bekliyoruz' 
"Yargının siyasileşmesinin tehlikelerini bilen insanlarız. Yargılama makamlarına gölge düşmesini arzulamam. Bu trajedinin vahim boyutlara ulaşmasını istememekteyiz. Gerçeğin ortaya çıkabilmesi için sürecin başlaması en isabetlisi. Sabırla yargının sonucunu bekliyoruz, ama o sonucun olabilmesi için de başlangıcının olması lazım. 4 aylık zaman diliminde yargıç önüne çıkıp tekrar bu dosyanın açılıp tartışılır hale gelmesinin başlamaması tedirginliğin temel kaynağı. O kimsenin yok olması, sönmesi yargı sürecinin devamını engellememeli." 
Teziç, "Yeniden Van'a gider misiniz " sorusu "Bu Van'a gidip gitmeme meselesinin çok üzerinde" yanıtını verdi. 




</TEXT>
</DOC>
