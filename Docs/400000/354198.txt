<DOC>
<DOCNO> 354198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/dunya/dun03.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudiler, Rice'a sert çıktı 
</HEADLINE>
<TEXT>



Suudi Arabistan yönetimi, ABD Dışişleri Bakanı Condoleezza Rice'ın, anayasada reform yapılmasını isteyen Suudi muhaliflerin hapis cezasına çarptırılmasını eleştirmesini, "boş bir tartışma" olarak değerlendirdi. Suudi Arabistan Dışişleri Bakanı Prens Suud El Faysal, Bakan Rice ile görüşmesinden sonra düzenlenen basın toplantısında, Rice'ın Kahire'deki Amerikan Üniversitesi'nde Suudi Arabistan'ı eleştirmesine tepki gösterdi. Eleştirileri, "tamamen boş bir tartışma" olarak nitelendiren El Faysal, "Siyasi reform yapan her ülkenin kararını kendi halkı verir" dedi. Rice, Suudi Arabistan'da özellikle 3 kişinin hükümete anayasa reformu için dilekçe vermeleri nedeniyle hapis cezasına çarptırıldığını, bunun hiçbir ülkede suç olmaması gerektiğini söylemişti. Geçen ay yargılanan 3 muhalif, 6 ila 9 yıl hapis cezalarına çarptırılmıştı. 


</TEXT>
</DOC>
