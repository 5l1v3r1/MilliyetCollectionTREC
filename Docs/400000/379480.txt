<DOC>
<DOCNO> 379480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur21.html </URL>
<DATE> 2005/09/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Van'da şehit olan polis memurunun cenazesi Samsun'a gönderildi... 
</HEADLINE>
<TEXT>

     Van'da polis merkezine düzenlenen saldırı sonucu şehit olan polis memuru Korhan Ekiz'in cenazesi, gözyaşları arasında Samsun'a gönderildi. 
     Hacıbekir Mahallesi'ndeki Cumhuriyet Polis Merkez Amirliği'ne dün gece terör örgütü PKK üyelerince açılan taciz ateşi sonucu şehit olan polis memuru Ekiz 32 için, Emniyet Müdürlüğü'nde tören düzenlendi. 
     Ekiz'in Türk bayrağına sarılı naaşı, Yüzüncü Yıl Üniversitesi Tıp Fakültesi Araştırma Hastanesi morgundan alınarak, Van Emniyet Müdürlüğü önündeki tören alanına getirildi. 
     Saygı duruşuyla başlayan tören, şehit polis Ekiz'in özgeçmişinin okunmasıyla devam etti. 
     Törende konuşan Van Valisi Niyazi Tanılır, dün gece 23.00 sıralarında Cumhuriyet Polis Merkezi'ne terör örgütü mensuplarınca bir saldırı düzenlendiğini anımsattı. Tanılır, ''Bu saldırıda maalesef bir kardeşimizi kaybettik, 3 polis arkadaşımız da yaralandı'' dedi. 
     
     ''BU OLAYLAR BİZİ YILGINLIĞA SÜRÜKLEMEMELİDİR'' 
     Vatanın bölünmezliği için polis teşkilatıyla silahlı kuvvetlerin verdiği mücadelenin aksamadan ve yılmadan devam edeceğini ifade eden Vali Niyazi Tanılır, şöyle konuştu 
     ''Şehidimizin hem ailesinde, hem de bizde açtığı yarayı kısa sürede telafi etmek mümkün değil. Ancak milletimizin bütünlüğü, beraberliği, vatanımızın bölünmezliği için kahraman polis teşkilatımızın ve silahlı kuvvetlerimizin verdiği mücadele, aksamadan ve yılmadan devam edecektir. Milletimizin bu günlerde birlik ve beraberliğini muhafaza etmesi, devletine güvenmesi, çok büyük önem arz etmektedir. Biz devlet ve millet olarak daha büyük badirelerden geçtik. Daha büyük olayların üstesinden geldik. Bu nedenle ülkemizin çeşitli yerlerinde meydana gelen bu ve benzeri olaylar, bizi yılgınlığa sürüklememelidir.'' Şehit polis Ekiz'in acılı ailesine de seslenen Tanılır, şöyle devam etti 
     ''Acımız büyüktür. Ancak ne mutlu ki bize, biz şehitlerin ölmeyeceğine ve şehitlerin ebediyen yaşayacağına inanan bir inancın sahibiyiz. Bu inanç bize güç verecek ve yardımcı olacaktır. Devletimizin her zaman yanınızda olacağından endişeniz olmasın. Aziz şehidimize Allah'tan rahmet, eşine ve kederli ailesine başsağlığı diliyorum.'' 
     
     EŞİ GÖZYAŞLARINI TUTAMADI 
     Konuşmalardan sonra İl Müftüsü Cüneyt Kulaz'ın okuduğu duanın ardından şehit polisin Türk bayrağına sarılı naaşı, arkadaşları tarafından gözyaşları arasında Samsun'a uğurlandı. 
     Şehidin naaşının cenaze aracına konulduğu sırada eşi Melek Ekiz'in gözyaşlarını tutamadığı ve ayakta durmakta güçlük çektiği gözlendi. Ekiz'in 3 yaşındaki oğlu Bora, tören boyunca her şeyden habersiz elindeki çikolatasını yerken, 6 yaşındaki kızı Yaren ise babasının görev arkadaşları tarafından teselli edildi. 
     Törene, Belediye Başkanı Burhan Yenigün, İl Jandarma Alay Komutanı Albay Hamit Özdemir, Cumhuriyet Başsavcısı Kemal Kaçan, Emniyet Müdür Vekili Cemil Zafer, emniyet mensupları, askeri erkan ve vatandaşlar katıldı. 
     
</TEXT>
</DOC>
