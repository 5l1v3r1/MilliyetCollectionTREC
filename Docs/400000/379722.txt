<DOC>
<DOCNO> 379722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo21.html </URL>
<DATE> 2005/09/19/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bursaspor "dört dörtlük"... 
</HEADLINE>
<TEXT>

     İkinci Futbol Ligi A Kategorisi'nde lider durumda olan Bursaspor'un basın sözcüsü Mehmet Çavuşoğlu, deplasmanda Kocaelispor'u 2-0 yenerek 4'te 4 yaptıkları için mutlu olduklarını söyledi. 
     Çavuşoğlu, AA muhabirine yaptığı açıklamada, Kocaelispor'un talep ettikleri 2 bin bilet yerine 600 bilet vermesi üzerine, yönetim olarak maçı taraftarlarının arasında izlediklerini belirterek, yeşil-beyazlı takımın güzel bir oyunla sahadan galip ayrılmayı bildiğini söyledi. 
     Bursaspor'da kişilerin ön plana çıkmadığını, takım olarak iyi futbol oynadıklarını ifade eden Çavuşoğlu, ''Bizde ön plana çıkan futbolcu yok, tüm takım ön plana çıkıyor. Bunu dünkü maçta da gösterdik. Kocaelispor'u yenerek 4'te 4 yaptığımız için mutluyuz'' dedi. 
     
     TARAFTARA ÖZEL TEŞEKKÜR 
     Çavuşoğlu, Kocaeli'ye gelerek takımı 90 dakika boyunca destekleyen yeşil-beyazlı taraftara teşekkür borçlu olduklarını kaydetti. 
     Teknik direktör Raşit Çetiner'in, ''Alınlarından öpülecek taraftarımız var'' açıklamasına katıldığını dile getiren Çavuşoğlu, ''Taraftarlarımız gerçekten muhteşemdi. Onların desteği bize 4 maçta galibiyet getirdi. Alınan galibiyetlerde takımın mücadelesi kadar taraftarlarımızın da rolü büyük. Onlar, çok özel bir teşekkürü hak ediyor'' diye konuştu. 
     
     ''TÜM CAMİA KENETLENDİ'' 
     Mehmet Çavuşoğlu, Bursaspor'un şampiyonluk hedefi çerçevesinde tüm camianın kenetlendiğini, Kocaeli'nde yaptıkları maça AK Parti Grup Başkanvekili Faruk Çelik ve Bursa Büyükşehir Belediye Başkanı Hikmet Şahin ile bazı milletvekillerinin gelmesinin de bunun en önemli göstergesi olduğunu belirtti. 
     Takımın maçlarda ''aslanlar gibi'' mücadele ettiğini ifade eden Çavuşoğlu, ''Yönetim, teknik heyet, futbolcular, taraftarlar ve tüm camia olarak başarıya inandık ve onun çerçevesinde kenetlendik. Bizim önümüzde bundan sonra kimse duramaz. Bursaspor'un kendisinden başka rakibi yoktur'' dedi. 
     
</TEXT>
</DOC>
