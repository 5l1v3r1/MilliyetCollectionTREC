<DOC>
<DOCNO> 377946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy10.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
6 - 7 Eylül panelinde gerginlik 
</HEADLINE>
<TEXT>


GÜRKAN AKGÜNEŞ İstanbul 


Bilgi Üniversitesi'ndeki 6 - 7 Eylül Olayları'nın konuşulduğu paneli tartışmalar ve çıkan kavga gölgeledi. İlk tartışma Prof. Murat Belge'nin, "Bu hükümetin düzenlediği bir olay, ancak yaptırırken ucunu kaçırdı" ifadesine, bir dinleyicinin karşılık vermesiyle başladı. Salonda yaşanan kısa süreli gerginlik, Prof. Dr. Ayhan Aktar'ın konuşmasında "Ermeni tehciri ve nüfus mübadelesi sonrasında yüzde 20 olan gayrimüslim nüfusu yüzde 2'ye düştü" demesiyle tırmandı. Salonda dinleyici olarak bulunan ve Türkiye Sivil Toplum Kuruluşları Birliği yöneticisi olduğu öğrenilen Ramazan Kırkık, ayağa kalkarak, "Burada gerçekler çarpıtılıyor" diye bağırdı. Bu sırada Haluk Ağabeyoğlu adlı dinleyici, Kırkık'ı tartaklayarak yüzüne kafa attı. Kaşı açılan Kırkık, güvenlik kuvvetlerince salondan uzaklaştırıldı. 



</TEXT>
</DOC>
