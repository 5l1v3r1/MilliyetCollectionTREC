<DOC>
<DOCNO> 363120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonspo21.html </URL>
<DATE> 2005/07/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kartal yurda döndü... Çalımbay Ailton çok yararlı olacak 
</HEADLINE>
<TEXT>

     Avusturya ve Almanya'daki kamp çalışmalarını tamamlayan Beşiktaş, Türkiye'ye döndü. 
     Siyah-beyazlılar, THY'nin tarifeli uçağıyla Münih'ten İstanbul'a gelirken, asbaşkan ve futbol şube sorumlusu Kıvanç Oktay, Atatürk Havalimanı'nda yaptığı açıklamada, futbolcuların fizik ve kondisyon olarak çok daha iyi duruma geldiklerini söyledi. 
     Oktay, ''Gayet iyi bir kamp dönemi oldu. Hazırlık maçları beklediğimiz şekilde geçti. Sonuçlar çok önemli değil. Önemli olan tüm futbolcuların denenmesi. Yarından itibaren çalışmalara başlıyoruz. Yeni transfer Ailton da pazartesi gününden itibaren antrenmanlara katılacak. Bu arada Brezilya'ya 2-3 günlük bir gidişi olacak'' dedi. 
     Teknik direktör Rıza Çalımbay da kamp döneminin her açıdan mükemmel geçtiğini vurgularken, çok daha iyi olacaklarını söyledi. 
     Çalımbay, yeni transfer Ailton ile ilgili sorular üzerine de ''İstediğimiz bir oyuncuydu, ama karar veremiyorduk. Son anda karar verdik. Renkli kişiliği ve golcülüğüyle çok yararlı olacağına inanıyorum'' diye konuştu. 
     Beşiktaşlı futbolcular da kamp çalışmalarının çok yararlı geçtiğini vurgulayarak, yeni transfer Ailton'un takıma büyük katkı sağlayacağı fikrinde birleştiler. 
     
</TEXT>
</DOC>
