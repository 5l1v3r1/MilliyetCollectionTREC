<DOC>
<DOCNO> 368594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun31.html </URL>
<DATE> 2005/08/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Merkel'in devirdiği çamlar kampanyasını tehdit ediyor 
</HEADLINE>
<TEXT>

     Alman Hristiyan Demokrat Angela Merkel, seçim kampanyalarına bugün resmen başladı ancak Hristiyan Demokratların bugüne kadar yaptıkları gaflar, seçim kampanyasını tehdit ediyor. 
     Almanya’nın muhafazakar muhalefet lideri Angela Markel, Eylül ayında yapılacak seçimlerin kampanyasına bugün Essen kentinde başladı. Kısa bir süre öncesine kadar kamuoyu yoklamalarında Gerhard Schröder’in önünde giden Merkel, son yoklamalarda geride kaldı. Merkel’e verilen destekteki düşüşün sebebi olarak Merkel ve ekibinin yaptığı gaflar gösteriliyor. 
     
     BRÜT-NETİ KARIŞTIRDI 
     BBC’nin haberine göre, seçim öncesinde kamuoyunu etkilemede oldukça önemli olan iki televizyon mülakatında Merkel’in "brüt" ve "net" kavramlarını karıştırması tepki çekti. 
     Merkel’in Başbakan Gerhard Schröder’le sadece bir tek programda karşı karşıya gelmesi, kamuoyunda Merkel’e olan bakışın değişmesinde bir başka etken olarak gösteriliyor. 
     Almanya’da geleneksel olarak iki rakip lider bu tür programlarda iki kez biraraya geliyor. 
     Sosyal Demokratlar, Merkel’in sadece bir programa çıkmasını bir zayıflık olarak gösterdi. 
     Öte yandan Merkel’in partisine bağlı milletvekillerinini yaptıkları gafların da muhalefet liderinin oy kaybetmesine neden olduğu savunuldu. Merkel’in bir partidaşı 1988-1999 yılları arasında Doğu Almanya’da yeni doğmuş dokuz bebeğin öldürülmesi olayını "Komünist dönemin yarattığı ahlak çöküntüsü" nedeniyle yaşandığını savunmuştu. 
     BBC, Almanya’ın güney eyaletlerinde ciddi tepki çeken bu yorumun Hristiyan Demokratlara çok pahalıya mal olabileceğini belirtti. 
     Merkel, Türkiye’ye AB’de üyelik değil imtiyazlı ortaklık verilmesini savunuyor. 
     
</TEXT>
</DOC>
