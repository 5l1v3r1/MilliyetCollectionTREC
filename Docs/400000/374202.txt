<DOC>
<DOCNO> 374202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sontur49.html </URL>
<DATE> 2005/08/30/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Özkök "Batman'daki olayları benim değerlendirmeme gerek varmı " 
</HEADLINE>
<TEXT>

     Genelkurmay Başkanı Orgeneral Hilmi Özkök, Batman’daki olayları değerlendirmesine gerek olmadığını belirterek, "Her şey ayan beyan ortada değil mi Herkes sorumluluğunu bilmeli" dedi. 
     Başbakan Recep Tayyip Erdoğan, olaylara hiçbir kamuoyu desteği olmayan toplama bir kalabalığın neden olduğunu ifade ederken, Kara Kuvvetleri Komutanı Orgeneral Yaşar Büyükanıt da "Türkiye, Filistin haline getirilmek isteniyor. Kimse bu oyuna alet olmamalı" diye konuştu. 
     Genelkurmay Başkanı Orgeneral Hilmi Özkök, 30 Ağustos Zafer Bayramı ve Türk Silahlı Kuvvetleri Günü dolayısıyla Gazi Orduevi’nde resepsiyon verdi. Resepsiyona katılan gazeteciler, konuklarla çeşitli konularda sohbet olanağı buldu. 
     Genelkurmay Başkanı Orgeneral Hilmi Özkök, resepsiyondan ayrılırken gazetecilerin Zafer Bayramı’nı kutlayarak, "Biz söyleyeceğimizi söyledik. Her şeyimiz açık" dedi. 
     Bir gazetecinin, "Batman’daki olayları nasıl değerlendiriyorsunuz " sorusu üzerine, "Batman’daki olayları benim değerlendirmeme gerek var mı Her şey ayan beyan ortada değil mi 
     Herkes sorumluluğunu idrak etmeli. Oyunun bütün aktörleri ne yaptığının farkına varmalı. Bu çok önemli bir konu. Benim bir şey söylememe gerek yok. Zaten herkes takip ediyor" diye konuştu. 
     Başbakan Erdoğan da Batman’daki olayların anımsatılması üzerine, yorum yapmak istemediğini belirterek, "Toplama, bindirilmiş kalabalık. Hiçbir kamuoyu desteği arkasında yok. Terörle mücadele sürecek" dedi. 
     
     "CHİRAC’IN SÖZLERİ İÇE DÖNÜK" 
     "Türkiye’nin AB’ye üyeliği konusunda Fransa Cumhurbaşkanı Jaques Chirac’ın tavrı, Fransa İçişleri Bakanı Nicolas Sarkozy’ye karşı iç politikada kullanma amaçlı mı " sorusunu yanıtlarken Erdoğan, Sarkozy’nin de bu konuyla ilgili bazı şeylerinin çıktığını söyledi. 
     "Chirac’ı aradınız mı " sorusu üzerine de Erdoğan, "Yok aramadım, morali bozulmasın" dedi. 
     Chirac’ın açıklamalarını nasıl değerlendirdiği sorulan Erdoğan, bu sözlerin tamamen "içe dönük" olduğunu kaydetti. 
     Erdoğan, Almanya’nın Türkiye’ye karşı tutumunun sorulması üzerine de 3 Ekim’de Almanya Başbakanı Gerhard Schröder’in görevine devam edeceğini belirterek, "Bizi desteklemeye devam ediyor, tutumunda bir değişiklik yok" dedi. 
     Başbakan Erdoğan, İtalya’ya yapacağı geziyle ilgili bir soru üzerine de İtalya Başbakanı Silvio Berlusconi ile görüşürse iyi olacağını söyledi. 
     
     MÜTTEFİKİMİZ YARDIMCI OLMUYOR" 
     Kara Kuvvetleri Komutanı Orgeneral Yaşar Büyükanıt da terör olaylarının anımsatılması üzerine, "Türkiye Filistin haline getirilmek isteniyor" dedi. 
     Batman’daki cenazede çıkan olaylara dikkati çeken Orgeneral Büyükanıt, "Kim yapıyor Oyunun parçası yasal bir parti. Basit bir oyun değil. Türkiye’de bir oyun oynanmak isteniyor. Kimse bu oyuna alet olmamalı" diye konuştu. 
     Orgeneral Büyükanıt, Türkiye’nin NATO’da müttefiki olan Danimarka’da terör örgütü PKK’nın yayın organı bir televizyonun yayın yaptığına dikkati çekerek, bir müttefikin topraklarından terörü destekleyen böyle bir yayına nasıl izin verdiğini sordu. 
     Orgeneral Büyükanıt, şöyle devam etti 
     "Bu televizyon operatif bir yayın yapıyor. Bir birliğimiz bölgede operasyon yaparsa, bu televizyon yayınını kesip, haber veriyor. 
     Müttefikimiz olan bir ülkede bu yapılıyorsa tabii ki hazmedemiyoruz. 
     Bütün dünyanın teröre karşı tavır aldığı bir ortamda, neden müttefikimiz yardımcı olmuyor 
     Geldiğimiz nokta, eskiye oranla çok daha büyük oranda. Hepsi bizim vatandaşımız. Kimseye ayrımcılık yapmamamız mümkün değil. Ama birileri ajite ediyor, kalkışmaya çeviriyorsa, ona başka yerlerden reaksiyon gelirse, o Türkiye’nin felaketi olur." TSK’nın görevinin silahlı teröristle mücadele olduğuna işaret eden Orgeneral Büyükanıt, "Dağdaki terörle mücadele etmek en kolay yolu. 
     Öyle bir noktaya geldik ki teröristleri etkisiz hale getirmek isteyen TSK, etkisiz hale getiriliyor. TSK, hedef haline getiriliyor" dedi. 
     Orgeneral Büyükanıt, objektif tespitlerde bulunduğunu belirterek, "Bize sorduğunuz soruyu kendinize sorun ve analizini yapın. Basın, TSK’dan daha güçlü" diye konuştu. 
     
</TEXT>
</DOC>
