<DOC>
<DOCNO> 389603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sontur12.html </URL>
<DATE> 2005/10/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Annesine tecavüz etmek isteyeni öldürdü, yeni TCK ile beraat etti 
</HEADLINE>
<TEXT>

     
     İsmail AKDUMAN SAMSUN, DHA 
     
SAMSUN’un Kavak İlçesi'ndeki bahçede çalışan annesi 54 yaşındaki Nazik Örsel’e tecavüz etmek istediği öne sürülen komşuları 57 yaşındaki Dursun Öksüz’ü av tüfeğiyle öldüren 23 yaşındaki Nuriye Örsel’e verilen 3 yıl 4 ay hapis cezası Yargıtay tarafından bozuldu. Yeniden yargı önüne çıkan Örsel, Yeni TCK’ya göre yeniden yargılanırken korku, panik, heyecandan dolayı meşru müdafaa sınırlarını aşarak cinayet işlediği gerekçesiyle beraat etti. 
     Kavak’taki olay, 1.5 yıl önce meydana geldi. 5 çocuk annesi Nazik Örsel tarlada çalışırken komşuları olan Dursun Öksüz’ün saldırısına uğradı. Dursun Öksüz, iddiaya göre, Nazik Örsel’i yere yatırarak üzerindeki elbiseleri çıkarmaya başladı. Nazik Örsel bağırarak yardım istedi. Bağırma sesini yakınlardaki tarlalarından duyarak elinde av tüfeği ile gelen Nuriye Örsel, annesine tecavüz etmeye çalışan komşuları Dursun Öksüz’e ateş etti. Yaralanan Öksüz, baltayla saldırmak istedi. Örsel, iki kez daha ateş ederek onu öldürdükten sonra jandarmaya giderek teslim oldu. 
     Samsun 1’inci Ağır Ceza Mahkemesi’nde cinayet suçundan 24 yıl hapis istemiyle yargılanan, 6 ay tutuklu kaldıktan sonra tahliye edilen Nuriye Örsel, geçen yıl cinayeti ağır tahrik altında işlediği gerekçesi ile 3 yıl 4 ay hapis cezasına çarptırıldı. 
     Yargıtay, Yeni TCK'da sanık lehine düzenlemeler olabileceğini göz önünde tutarak davayı yeniden Samsun'a gönderdi. Nuriye Örsel, yeniden hakim önüne çıkarılırken savunmasında, Tarladan annemin çığlıkları gelince kötü bir şey olduğunu anladım. Tüfeği alarak oraya gittiğimde, Dursuz Öksüz’ü annemi yere yatırmış, pantalonunu indirmiş ve annemin elbiselerini çıkarmaya çalışırken gördüm. Yaptığımdan pişman değilim. Namusumuz için onu öldürdüm. Vereceğiniz cezaya razıyım'' dedi. 
     Mahkeme, Nuriye Örsel'in meşru müdafa sınırlarını aştığını ancak, olayın yeni TCK’nın 27 2 maddesinde yer alan, Meşru savunma sınırları aşılması mazur görülebilecek bir heyecan, korku veya telaştan ileri gelmiş ise faile ceza verilmez’ maddesine uygun olduğuna kanaat getirerek beraatine karar verdi. 
     
</TEXT>
</DOC>
