<DOC>
<DOCNO> 361338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun50.html </URL>
<DATE> 2005/07/15/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İsrail ordusundan Gazze Şeridi'ne yeni saldırı 1 yaralı 
</HEADLINE>
<TEXT>

     İsrail ordusunun bu akşam Gazze Şeridi’nin merkezinde Filistinli gruplara karşı yeni bir saldırı düzenlediği, saldırıda bir Filistinlinin yaralandığı bildirildi. 
     İsrail ordusu sözcüsü, "Hava kuvvetleri, Guş Katif yerleşim birimine roket saldırısı düzenlemeye hazırlanan Han Yunus yakınlarındaki bir terörist hücresini hedef almıştır" dedi. 
     Hamas’ın silahlı kanadı İzzeddin el Kassam Tugayları’dan yapılan açıklamada da, İsrail ordusunun Han Yunus bölgesinde üyelerine roket saldırısı düzenlediği ve bir kişiyi yaraladığı belirtildi. 
     Bu arada İsrail Başbakanı Ariel Şaron, İsrail televizyonu ikinci kanalına yaptığı açıklamada, orduya "Filistinli terörist örgütlere karşı gereken her türlü önlemi alması" talimatı verdiğini belirtti. 
     Şaron, Gazze Şeridi’nden çekilme operasyonunun öngörüldüğü gibi gelecek ay ortasında olacağını belirterek, ancak bu işlemin "Filistinlilerin ateşi altında yapılmayacağını" kaydetti. 
     Netanya kentinde 5 kişinin öldüğü intihar saldırısını üstlenen İslami Cihad örgütüne karşı da her türlü önlemi alacaklarını söyleyen Şaron, "Ateş altında çekilme başlayamaz. İslami Cihad’a karşı herhangi bir sınırlama olmaksızın her türlü önlemi alacağız. Terör eylemlerine yanıtımız güçlü ve sert olacak" dedi. 
     
</TEXT>
</DOC>
