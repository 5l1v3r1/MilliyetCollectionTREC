<DOC>
<DOCNO> 395579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur48.html </URL>
<DATE> 2005/11/16/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Bağış beklerken bağışçı oldu... 
</HEADLINE>
<TEXT>

     Kronik böbrek yetmezliği nedeniyle 9 yıldır diyalize giren ve organ nakli beklerken vefat eden 42 yaşındaki V.B'nin karaciğeri, İstanbul'da mantardan zehirlenen 35 yaşındaki bir erkek hastaya naklediliyor. 
     Edinilen bilgiye göre, 17 ve 19 yaşlarında iki çocuğu bulunan ev kadını V.B, yüksek tansiyon nedeniyle Başkent Üniversitesi Hastanesi'nde hayatını kaybetti. 
     Hastalığı süresince, organ naklinin önemini yakından gören ve hastalığın sıkıntılarını yakından yaşayan kadın, ailesine, ''Öldüğümde organlarımı bağışlamak istiyorum. Organlarımla hiç değilse başka insanlar sıkıntı çekmeden yaşamını sürdürsün'' vasiyetinde bulundu. 
     V.B'nin ölümü üzerine ailesi organlarını bağışladı. 
     Böbrek yetmezliği nedeniyle sadece karaciğeri kullanılabilecek olan V.B'nin organının nakline uygun kişinin bulunması için hastane, Ulusal Organ Nakli Koordinasyon Merkezi ile bağlantıya geçti. 
     İstanbul Üniversitesi İstanbul Tıp Fakültesi'nde mantar zehirlenmesi nedeniyle yoğun bakımdaki 35 yaşındaki erkek hasta H.U'nun nakil için uygun olduğu belirlendi. 
     Ambulansla İstanbul'a gönderilen karaciğer, İstanbul Tıp Fakültesi Genel Cerrahi Anabilim Dalı Öğretim Üyesi Prof. Dr. Koray Acarlı başkanlığındaki ekip tarafından hastaya nakledilmeye başlandı. 
     Acarlı, operasyonun 6-8 saat sürmesinin planlandığını söyledi. 
     
</TEXT>
</DOC>
