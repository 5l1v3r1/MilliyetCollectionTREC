<DOC>
<DOCNO> 395908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/dunya/dun01.html </URL>
<DATE> 2005/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa liderini arıyor 
</HEADLINE>
<TEXT>


DIŞ HABERLER SERVİSİ 


Fransa'daki göçmen isyanı, Avrupa Anayasası'nın referandumda reddi nedeniyle gücünü yitirmiş bir cumhurbaşkanı olarak görülen Jacques Chirac'ın pozisyonunu daha da zayıflattı. Ancak Chirac, Avrupa'daki ciddi sorunlar karşısında bocalayan tek zayıf lider değil. Avrupa Birliği'nin AB İngiltere, Almanya ve İtalya gibi diğer lokomotif ülkelerinde de on yıllardan beri görülmemiş bir liderlik krizi yaşanıyor. AP'nin uzman görüşlerine yer vererek derlediği haber-analizde, bu liderlik krizinin, üstesinden gelmek zorunda olduğu yasadışı göç, yüksek petrol fiyatları, Asya ile ekonomik rekabet ve nihayet Türkiye'nin üyelik süreci gibi kritik sorunlar karşısında AB'nin çözüm üretmesini engellediği saptaması yapıldı. "Fransız ABD Merkezi"nin yöneticisi Guillaume Parmentier, "Bütün Batı dünyası, şu anda lider eksikliği yaşıyor. AB'yi belli bir doğrultuya yöneltebilecek bir lider göremiyorum" diyerek Birlik'in içinde bulunduğu durumu özetliyor. AB'nin lokomotif ülkelerinde şunlar yaşanıyor 
İNGİLTERE Başbakan Tony Blair, terör şüphelilerinin gözaltı süresini herhangi bir suçlama yapılmadan 12 günden 90 güne çıkaracak olan terörle mücadele yasa tasarısının parlamentoda reddedilmesiyle büyük bir darbe aldı. Bu Blair'in başbakanlığı süresince aldığı en büyük siyasi yenilgi oldu. 
ALMANYA Şansölye Angela Merkel'in muhafazak rlarıyla, merkez soldaki Sosyal Demokratların birlikteliği potansiyel olarak kırılgan bir koalisyon tablosu çiziyor ve önemli konularda radikal kararların alınmasını zorlaştırıyor. 
İTALYA Başbakan Silvio Berlusconi'yi, 2006 Nisan'ında düzenlenecek genel seçimler bekliyor. Anketler, Berlusconi hükümetinin özellikle ekonomideki kötü tablo yüzünden kan kaybettiğini gösteriyor. Ülkedeki Avrupa karşıtı eğilim de güç kazanıyor. 
FRANSA Fransızların mayısta düzenlenen referandumda AB Anayasası'nı reddetmesi, 72 yaşındaki Chirac'a politik bir hezimet yaşattı. Chirac'ın banliyölerdeki göçmenlerin isyanı sırasında yaptığı birçok açıklama, yaşlı liderin 2007'deki cumhurbaşkanlığı seçimlerinde aday olmayacağı beklentisini güçlendirir nitelikte. 


</TEXT>
</DOC>
