<DOC>
<DOCNO> 394952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/guncel/agun.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihara götüren 4 ay 
</HEADLINE>
<TEXT>


Avukat Akköprü, intihar eden Arpalı için 'Savcılık adeta suç isnat etme eylemi içine girdi. Dava açılma süreci uzadığı için müvekkilimin psikolojisi bozuldu. Kendini yoğun baskı altında hissediyordu. Gizlilik nedeniyle dosyayı bile inceleyemedik'dedi 

Türker Karapınar 

Van M Tipi Cezaevi'nde intihar eden Yüzüncü Yıl Üniversitesi YYÜ Genel Sekreter Yardımcısı Enver Arpalı'nın avukatı Hasan Akköprü, davanın açılma süresinin uzamasının müvekkilinin psikolojisini bozduğunu belirterek, "Gerekli delillerin toplanması gerekçesiyle davanın açılma süreci uzadı. Gizlilik kararı dolayısıyla henüz dosyayı da inceleyememiştik" dedi. 

'10'dan fazla itirazımız var' 
Milliyet'e yaptığı değerlendirmede Arpalı'nın tahliyesi için 4 aylık sürede 10'dan fazla itirazda bulunduklarını kaydeden Akköprü, "Bu kadar uzun süre tutuklu kalması nedeniyle kendisini büyük bir baskı altında hissediyordu. Savcılık, adeta bir suç isnat etme eylemi içine girdi. Arpalı, büyük bir baskı altındaydı. Ben kendisine cezaevinden dilekçe yazarak, itiraz etmesini de sık sık söylemiştim. İkametg hı belliydi, kaçma şüphesi yoktu, delilleri karartma gibi bir durumu yoktu" diye konuştu. 
Arpalı'nın, ziyatine gelenlere "Neden dava açılmadı, dayanacak gücüm kalmadı. Bedenen ve psikolojik olarak bittim" dediği belirtildi. 
Arpalı'nın ölümü, resmi kayıtlara "intihar" olarak geçerken, Diyarbakır Adli Tıp Morgu'nda otopsi raporunda boğazında telem izleri iple boğma ya da boğulma sonrası oluşan iz olduğu belirtildi. Ölümle ilgili son kararı resen soruşturma başlatan savcılık verecek. Akköprü, müvekkilinin banyoda cezaevi yönetimince mahk mlara çamaşır asmaları için verilen naylon ipi meyve bıçağıyla keserek kullandığını belirterek, "Bir cezaevinde intihara yol açacak malzemelerin bulundurulmasını sakıncalı görüyorum. Ancak cezaevi yetkilileri, mahk mların çamaşırlarını asması için zaman zaman ip verdiklerini belirtti" ifadelerini kullandı. 

'Tavana asılı bulduk' 
Van Cumhuriyet Başsavcılığı da Rektör Yücel Aşkın'ın dışında aynı koğuşta kalan biri polis üç memurun ifadesini aldı. Memurlar ifadelerinde, Arpalı'nın 13.00 sıralarında çamaşır yıkamak için koğuşun yanındaki banyoya girdiğini belirterek "Uzun süre çıkmayınca merak ettik. İçeri girdiğimizde tavana asılı olarak bulduk ve durumu hemen idareye bildirdik" dedi. 
Arpalı, Van Cumhuriyet Başsavcılığı'nın 5 Nisan'da Yüzüncü Yıl Üniversitesi'nce İspanyol Expansion firmasına ihale edilen 25 milyon dolarlık alımla ilgili başlattığı soruşturma kapsamında "çıkar amaçlı suç örgütü oluşturmak, tehdit ve baskıyla ihaleye fesat karıştırmak, resmi evrakta sahtecilik" suçlarından 12 Temmuz'da tutuklanmıştı. Arpalı, önceki gün cezaevinin banyosunda ölü olarak bulunmuştu. 

Üniversitede cenazesiz tören 

VAN DHA 
Cezaevinde intihar eden Enver Arpalı için dün Yüzüncü Yıl Üniversitesi'nde cenazesiz tören düzenlendi. Rektörlük önündeki törene Rektör Vekili Prof. Ali Fuat Doğu, Rektör Yardımcıları Prof. Ayşe Yüksel, Prof. Hasan Ceylan ile Rektör Yücel Aşkın'ın eşi Oya Aşkın ve öğretim üyeleri ve Milli Eğitim Bakanı Hüseyin Çelik'in ağabeyi YYÜ Tıp Fakültesi Hastanesi Genel Sekreteri Ramazan Çelik ile yaklaşık 200 kişi katıldı. Doğu "Üniversitemize 20 yıl hizmet veren arkadaşımızı kaybettik, büyük acı içindeyiz. Kendisi onurlu, gururlu dürüst bir arkadaşımızdı. Onu hep güzel vasıflarıyla hatırlayacağız" dedi. Tören sırasında güçlükle ayakta duran Oya Aşkın, sürekli ağladı. Arpalı'nın cenazesinin İskele Mahallesi'ndeki evine getirilmesi nedeniyle eşi Necmiye Arpalı üniversitedeki törene katılamadı. Arpalı'nın cenazesi İskele Camii'nde kılınan cenaze namazının ardından toprağa verildi. 



</TEXT>
</DOC>
