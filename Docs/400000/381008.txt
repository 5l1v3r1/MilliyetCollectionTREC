<DOC>
<DOCNO> 381008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonyas10.html </URL>
<DATE> 2005/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ünlü kadınla evlenen erkeğin psikolojisi bozuluyor... 
</HEADLINE>
<TEXT>

     Evlilik terapilerine ilişkin kitaplarıyla tanınan Psikolog İlkim Öz, vaktini gece-gündüz işine ayıran şöhretli kadınların eşlerinin sıkıntı çektiklerini ve psikolojik sorunlar yaşadıklarını söyledi. 
     Öz, AA muhabirinin sorularını yanıtlarken, "çalışma biçimi gece hayatıyla barışık olan", geceleri çalışan ünlülerin eşlerinin mutlaka sıkıntı çektiğini belirtti. 
     Evliliğin sadece imza atmak ve aynı evde yaşamak anlamını taşımadığını vurgulayan Öz, aslında duygusal bir sözleşme olduğunu ifade etti. Öz, "Bu sözleşme hem fiziksel, hem de duygusal anlamda bir sözleşme. ’Ben seni seviyorum, bundan sonra da seni seveceğime, sana sadık kalacağıma dair imza atıyorum’ diyorsun" dedi. 
     "Eş" kelimesinin büyük anlam taşıdığına değinen İlkim Öz, "Dolayısıyla böyle bir sözleşmede tabii ki hayat daha kısıtlı yürür. 
     Yani, eşler dışarıda çok zaman geçiremezler. Aksini yaşamak isteyenler zaten evlenmesinler, herkes kendi hayatını yaşasın..." diye konuştu. 
     
     "ÜNLÜ ERKEKLE EVLİ KADIN DAHA FEDAKAR" 
     Gece yaşamında işi olan bir kadınla evliliğin erkek için çok zor olduğunu vurgulayan Öz, bu durumu da, "Gece yaşamında işi olan bir erkekle evli kadınlar bunu çok daha kolay taşıyabiliyor. Çünkü kadın daha paylaşımcı, fedakar, hayatta neyi nasıl yapması gerektiğini daha iyi biliyor" sözleriyle açıkladı. Bu kadınların çocuklarına vakit ayırdığını ve evde eşini beklediğini anlatan Öz, şunları söyledi 
     "Ama, gece dışarıda olan kadının eşi için aynı durum söz konusu değil. Erkek gidip babasıyla dertleşmiyor, çocuklarıyla zaman geçirmiyor ya da erkenden uyumuyor. Ne yapıyor Zaten erkek kadına göre özgür ruhlu olduğu için bunu fırsat bilerek dışarı çıkıyor. O zaman gerçek evlilik süreci de yaşanmıyor. 
     Evlilik sorunları, güzellikleri paylaşmak, birlikte hayatı yaşamak, beraber yaşamın içinde büyümek demek... Bu sektördeki insanlara baktığımız zaman bunlar gerçek anlamda birlikte değiller. 
     Oraya bir imza atılmış ama bu insanlar birlikte olmadıkları sürece evliliklerinin yürümesi çok zor." Evlilik terapilerinde eşlere çeşitli önerilerde bulunduklarını belirten Öz, "Önerimiz şu birlikte, aynı anda yatağa girin. Bu cinsellik anlamında değil. Biri oturuyor, televizyon seyrediyor, diğeri kitap okurken uyuyor. Kadın gece sahnede konser veriyor, kocası evde. Bu evliliği toparlamak nasıl olur " dedi. 
     
     "KOMPLEKS BESLİYOR" 
     Şöhret olmadığı halde ünlü biriyle evlendikten sonra bir anda toplumun, medyanın gözü önünde olmaya başlayan insanlarda özgüven eksikliği ve komplek meydana geldiğini belirten İlkim Öz, bunu da şöyle açıkladı 
     "Ünlü olmayan taraf şöhretli tarafın toplumdaki yerinden dolayı kendi içinde kompleks beslemeye başlıyor... Kendine yabancılaşma gibi duygular da gözlemliyoruz. Bir süre sonra ’ben kimim’ diye sorgulamaya başlıyor. Çünkü karşı tarafın hayata karşı duruşu belli. Kasetleri, şarkıları, filmleri var. Diğer tarafın öyle birşeyi yok. Ama o da birdenbire şöhret basamaklarını ünlü eşiyle birlikte çıkabiliyor. 
     Tabii o insanın bunu hazmetmesi yaşıyla, kişilik yapısıyla, cinsiyetiyle, aradaki sevgi bağıyla bağlantılı. Ama belli bir yaşa kadar sıradan biri olarak yaşamış ve birdenbire ünlü biriyle evli olmanın psikolojisine girmiş insanlar da maalesef iç dengelerini koruyamıyorlar. Bir yerden sonra o evliliklerde çöküş oluyor." 
     
     "ÜNLÜ EŞİNİ REDDETMEYE BAŞLIYOR" 
     Erkeğin ünlü birinin ardından şöhret olmayan bir kadını tercih etmesini de artık "ünlü eşinin pozisyonunu reddetmeye başlamasına" bağlayan Öz, "Erkek eşini ve onun pozisyonunu reddediyor. O davranışı okuduğunuz zaman aslında diyor ki ’ben seni ve senin konumundaki insanları kabul etmiyorum’... Yani orada bir isyan, reddediş var. 
     Demek ki bu erkeğin canı yanmış ki böyle bir çıkışta bulunuyor" dedi. 
     Şöhretlerin çocuklarının da bu gelişmelerden olumsuz etkilendiğini anlatan Öz, "Zaten bu çocuklar anneleri ya da babalarıyla çok zaman geçiremiyor. Çocuk, sevgi ve güven duygusunun eksikliğini hissediyor. 
     Böyle bir parçalanmada anne ve babasının bu kadar ortalıkta, gündemde olması çocuğun psikolojisini hiç şüphesiz çok olumsuz etkiliyor. 
     Çocuğun içinde kimbilir ne fırtınalar kopuyor" dedi. 
     
</TEXT>
</DOC>
