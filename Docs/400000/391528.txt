<DOC>
<DOCNO> 391528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sontur35.html </URL>
<DATE> 2005/11/01/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İstanbul'da bayram süresince İETT ücretsiz yolcu taşıyacak 
</HEADLINE>
<TEXT>

     İstanbul Büyükşehir Belediyesi, vatandaşların Ramazan Bayramı’nı huzurlu ve rahat geçirebilmesi için önlemler aldı. 
     Büyükşehir Belediyesi’nden yapılan açıklamaya göre, İETT, arife ve bayram günlerinde artacak yolcu yoğunluğuna paralel olarak otobüs sefer sayısını artıracak. 
     İETT, bayram süresince 3 gün boyunca ücretsiz yolcu taşıyacak. 
     Ayrıca tünel ve İstiklal Caddesi’ndeki nostaljik tramvaydan da ücretsiz yararlanılabilecek. 
     Bu arada, bayram süresince Taksim-4 Levent metro hattı, Aksaray-Havaalanı hafif metro, Sirkeci-Zeytinburnu tramvayı ve Maçka Parkı’ndaki teleferik ücreti de 50 YKR olacak. Eyüp-Piyer Loti arasındaki teleferikten de bayram boyunca 50 YKR ücret karşılığı yararlanılacak. 
     Vatandaşlar İETT ile ilgili sorunlarını 212 245 07 20 numaralı telefona iletebilecekler. 
     Ulaşım A.Ş, bayram tatili süresince tam kadro ve tam filo hizmet verecek. Bayramın 3 günü boyunca metro, hafif metro ve tramvay seferleri, öğleden önce seyrek, öğleden sonraları ise sıklaştırılarak gerçekleşecek. Tarifeli seferler dışında, artan yolcu yoğunluğuna bağlı olarak ek seferler düzenleyerek İstanbullular’ın rahat seyahat etmesini sağlayacak olan Ulaşım A.Ş, bayram süresince güvenlik önlemlerini en üst düzeyde tutacak ve kontrolleri sıklaştıracak. 
     İstanbul Deniz Otobüsleri A.Ş İDO de bayram süresince artacak yoğunluğa paralel olarak vatandaşların rahat ulaşımını sağlamak için gerekli düzenlemeleri yapacak. Her bayram olduğu gibi sefer sayılarını artırarak ve rezervasyon tarihlerini genişleterek vatandaşlara hizmet sunacak. Vatandaşlar, İDO ile ilgili şikayetlerini 444 4 436 no’lu telefona iletebilecekler. 
     
     SU SIKINTISI YAŞANMAYACAK 

     İSKİ de tüm İstanbul’a tam kapasiteyle su verecek. Olabilecek su arızası ve kanal tıkanmasıyla ilgili tedbirleri artıracak olan İSKİ, nöbetçi ekip sayısını da artıracak. İstanbul genelinde su ve kanal tıkanmaları için Alo 185 ve 212 588 38 00 46 hat numaralı telefonlara müracaat edilebilecek. 
     Büyükşehir Belediyesi Zabıta Müdürlüğü de bayram süresince ekip sayısını artırarak görev yapacak. Zabıta ekipleri, ilçe zabıta birimleriyle koordineli olarak kent genelinde denetimler gerçekleştirecek. 
     Beyoğlu, İstanbul ve Anadolu kesimindeki sokaklarda dolmuş, taksi ve minibüsleri denetleyecek. Yolcu trafiğinin yoğun olacağı otogar, havaalanı ve yolcu salonlarının periyodik kontrolü için görevli sayısı artırılırken, ana arterler ve ara meydanlarda da denetimler sıklaştırılacak. Nizam, intizam, temizlik kontrolleri ile çevreye zarar veren seyyar satıcıların denetimleri gerçekleştirilecek. 
     Vatandaşlar zabıta konusundaki dilek ve şikayetlerini 212 527 57 00 numaralı telefona yapabilecek. 
     İtfaiye ekipleri de her zaman olduğu gibi 24 saat görev başında olacak. 
     Boğaziçi İmar Müdürlüğü ise bayram süresince görev yapacak ekiplerin sayısını artıracak. Tatil nedeniyle kaçak yapı ve gecekondu yapımına asla izin verilmeyecek. 
     
     SAĞLIK 

     Sağlık İşleri Müdürlüğü, bayram süresince görev yapacak 1 doktor, 1 zabıta ve 1 sağlık memurundan oluşan nöbetçi ekibi mesai saatlerinde Unkapanı Hıfzıssıhha binasında hazır bulunduracak. Vatandaşlar sağlık konusundaki şikayetlerini 212 513 36 12 no’lu telefona bildirebilecekler. 
     Acil Yardım ve Cankurtarma Müdürlüğü de bireysel ve toplumsal acil hastalık, kaza, tabii afetler, yangın, göçük ve yaralanmalarda, hayati önem taşıyan hastalık durumlarında mümkün olan en kısa sürede ilk tıbbi yardımı yapmak üzere hazır bekleyecek. 
     Sağlık Komuta Merkezi’nde ve tüm acil yardım istasyonlarında yeterli sayıda sağlık ekibi ve ambulans bulundurulacak. 
     
     MEZARLIKLARDA DENETİM 

     Mezarlıklar Müdürlüğü ise bayram süresince mezarlıklarda kontrol yapacak ekipler oluşturacak, dilencilerin ziyaretçileri rahatsız etmemesi için Zabıta Müdürlüğü ile koordineli çalışmalar yapacak ve halkın ziyaretlerini rahat yapabilmesi için gerekli tedbirleri alacak. 
     Bayram süresince de cenaze işlemleri aksatılmadan devam ettirilecek. Ayrıca, mezarlıklardaki "sahte okuyucuları" önlemek amacıyla Kuranıkerim okutmak isteyen ziyaretçiler için arife ve bayramın 1. günü, Mezarlıklar Müdürlüğü bünyesindeki hocalar tarafından Başıbüyük, Dolayoba, Edirnekapı, Eyüp, Kanarya, Karacaahmet, Kocasinan, Kulaksız, Soğanlık, Şehitlik, Yeni Topkapı, Yukarı Dudullu ve Zincirlikuyu mezarlıklarında Kuranıkerim okunacak. 
     İktisadi Teftiş Heyeti ekipleri ile Sağlık İşleri Müdürlüğü de şeker, tatlı toptan ve perakende imalatçıları, hediyelik eşya satış yerleri, şekerciler, otogarlar, eğlence yerleri ve lunaparkları denetleyecek. 
     
</TEXT>
</DOC>
