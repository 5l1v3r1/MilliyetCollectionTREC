<DOC>
<DOCNO> 395344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/yasam/axyas01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme uçtular 
</HEADLINE>
<TEXT>


Beş üniversite öğrencisinin içinde bulunduğu otomobil, aşırı hız nedeniyle kontrolden çıkarak, köprülü kavşaktan aşağıya uçtu gençlerden üçü hayatını kaybetti, ikisi yaralı 

M.AKİF ERDEM-OSMAN KARA-MUSTAFA KURTARAN İstanbul 

İstanbul'da bir otomobil, aşırı hız nedeniyle kontrolden çıkarak, köprülü kavşaktan aşağıya uçtu. Hurdaya dönen otomobildeki beş üniversite öğrencisinden üçü hayatını kaybetti, ikisi de yaralandı. 
Bakırköy'den önceki gün saat 23.00 sıralarında Sirkeci istikametine giden Kültür Üniversitesi öğrencisi Emre Güven'in kullandığı 34 DH 3823 plakalı otomobil, sürücüsünün aşırı hız nedeniyle direksiyon h kimiyetini kaybetmesi sonucu Ataköy 1. Kısım köprülü kavşağında kontrolden çıktı. 

Araçta sıkıştılar 
İki yol arasındaki yeşil alanda 50 metre ilerleyen otomobil, köprülü kavşağa geldiğinde iki yolun arasındaki boşluktan düştü. İçinde Güven'in yanı sıra, aynı üniversiteden Ali Fırat Aksu, Bilgi Üniversitesi öğrencisi Burçin Fırat, Beykent Üniversitesi'nden Tolga Kerem Savan ile Yasemin Ezber'in bulunduğu otomobil, takla attıktan sonra köprünün ayaklarına çarparak durabildi. Otomobilde sıkışan Güven ile Burçin Fırat olay yerinde öldü. Ağır yaralanan Aksu da kaldırıldığı hastanede hayatını kaybetti. Savan'ın tedavisi ise ayakta yapıldı. 

'Yola kedi çıktı' 
Otomobilin arka koltuğunda sıkışarak yaralanan ve itfaiye tarafından kurtarılan Yasemin Ezber de hastaneye kaldırıldı. 
Hayatını kaybeden Aksu ile Fırat'ın ileride evlenmeyi düşündükleri belirtildi. Fırat, dün Yenibosna Cemevi'ndeki cenaze töreninin ardından Yakuplu'da toprağa verildi. 
Görgü tanıkları, kazaya aniden otomobilin önüne çıkan bir kedinin neden olduğunu öne sürdü. 
Aksu'nun ve Emre Güven'in cenazeleri bugün Ataköy 5. Kısım Camii'nde kılınacak öğle namazının ardından toprağa verilecek. 


</TEXT>
</DOC>
