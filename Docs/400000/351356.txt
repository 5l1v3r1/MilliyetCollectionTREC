<DOC>
<DOCNO> 351356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/ekonomi/eko05.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD'de en pahalı ülke İzlanda 
</HEADLINE>
<TEXT>



Türkiye, nisanda tüketici fiyatları açısından OECD'nin en ucuz dördüncü ülkesi oldu. Martta beşinci en ucuz ülkeyken nisanda yeniden dördüncü en ucuz ülke konumuna gelmesine rağmen Türkiye ile diğer OECD ülkeleri arasındaki fiyat farkı da önemli ölçüde azaldı. 
OECD, üye ülkelerin nisan ayı tüketici fiyatlarını esas alarark hazırladığı karşılaştırmalı fiyat düzeyi endekslerini açıkladı. Buna göre Türkiye nisanda Slovakya, Çek Cumhuriyeti ve Polonya'dan sonra OECD'nin en ucuz dördüncü ülkesi konumuna geldi. 

Avrupa'ya yaklaştık 
Martta en ucuz beşinci ülke olan Türkiye, nisanda Meksika'nın altına indi. Türkiye'deki tüketici fiyatları 100 kabul edilerek oluşturulan endekse göre martta 98 olan Meksika'nın fiyat düzeyi nisanda 101'e çıktı. 
Polonya ve Çek Cumhuriyeti 92, Slovakya ise 91'lik fiyat düzeyiyle Türkiye'nin altında kaldılar. Türkiye'de 100 YTL ödenerek alınabilecek bir mal ve hizmet sepeti için bu ülkelerde sırasıyla 92 ve 91 YTL ödemenin yeterli olduğu belirlendi. 

Ülke kıyaslamaları 
Nisanda da OECD'nin en pahalı ülkesi İzlanda oldu. Türkiye'de 100 YTL'ye alınabilecek bir mal ve hizmet sepeti için İzlanda'da 245 YTL ödenmesi gerektiği hesaplandı. İsviçre, Türkiye'ye göre 226 olan fiyat düzeyiyle ikinci, Norveç 225'le üçüncülük konumunu sürdürdü. 
OECD'nin belirlemelerine göre Türkiye'de 100 olan fiyat düzeyi, nisanda Danimarka'da 224, İrlanda'da 207, Japonya'da 205, Finlandiya'da ise 199 olarak hesaplandı. İsveç'in Türkiye'ye göre fiyat düzeyi 194, Fransa'nınki 177, Almanya'nınki 176, Avusturya, Hollanda ve İngiltere'ninki 174, Lüksemburg'unki 172, Belçika'nınki ise 171 olarak hesaplandı. 
Türkiye'de 100 olan fiyat seviyesi İtalya'da 164, yeni Zelanda'da 162, Avusturalya'da 160, kanada'da 150, ABD'de 147, İspanya'da 146, Yunanistan'da 143, Kore ve Portekiz'de 129, Meksika'da ise 101 olarak hesaplandı. 


</TEXT>
</DOC>
