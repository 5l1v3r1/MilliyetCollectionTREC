<DOC>
<DOCNO> 380657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur11.html </URL>
<DATE> 2005/09/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kardeşini tokatladığını ileri sürdüğü müdür yardımcısı ile müdürü dövdü 
</HEADLINE>
<TEXT>

     
     Tolunay DUMAN TARSUS Mersin , DHA 
     
MERSİN’in Tarsus İlçesi’nde 25 yaşındaki Okan Zeyni, okula geç geldiği için kardeşi Mahmut Zeyni’yi tokatladığı iddia edilen Müdür Yardımcısı Vedat Altın ile Müdür Ethem Karakoyak’ı dövdü. 
     Olay, Ahmet Yesevi İlköğretim Okulu’nda meydana geldi. İddiaya göre, Müdür Yardımcısı Vedat Altın, okula geç gelen 7’nci sınıf öğrencisi Mahmut Zeyni ile kapıda karşılaştı. Altın, Neden okula geç kaldın '' diyerek öğrenciye iki tokat atıp, sınıfına gönderdi. Bir süre sonra öğrenci Mahmut Zeyni, şiddetli baş ağrısı şikayetiyle Müdür Ethem Karakoyak’ın odasına girerek durumu anlattı. Bunun üzerine Müdür, öğrencisini özel otomobili ile 70’nci Yıl Devlet Hastanesi’ne muayene götürdü. Burada yapılan muayenede Mahmut Zeyni’nin önemli bir rahatsızlığı olmadığı, ayrıca vücudunda da herhangi bir darp izine rastlanmadığı yönünde rapor tutuldu. 
     
     AĞABEYİ OKULA GELDİ 
     Muayenenin ardından Müdür Karakoyak ile Mahmut Zeyni okula döndü. Müdür Karakoyak, bu sırada Zeyni’nin rahatsızlandığını duyarak okula gelen ağabeyi Okan Zeyni ile beraberindeki 2 kişiye konu hakkında bilgi verdi. Konuşma sırasında kardeşinin müdür yardımcısından dayak yediğini öğrenen Okan, müdür ve yardımcısına saldırdı. Okulun yöneticileri ile Okan Zeyni ve arkadaşları birbirine girdi. Öğrenci ve diğer görevlilerin araya girmesi üzerine saldırganlar okuldan kaçtı. 
     Okullarında uğradıkları saldırıda başlarından darbe alan Müdür ve yardımcısı da, 70’nci Yıl Devlet Hastanesi’ne ayakta tedavi edildi. Müdür ve yardımcısı, hastanedeki tedavilerinin ardından Okan Zeyni ve arkadaşları hakkında suç duyurusunda bulundu. Zeyni’yi gözaltına alan polis, kimliği belirlenemeyen diğer 2 zanlıyı yakalamak için soruşturmayı sürdürüyor. 
     
</TEXT>
</DOC>
