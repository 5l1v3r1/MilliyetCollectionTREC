<DOC>
<DOCNO> 378563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/yazar/cetiner.html </URL>
<DATE> 2005/09/15/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Beleş maaşlı çöpçü kadroları ne oldu 
</HEADLINE>
<TEXT>


Geçmiş siyasi iktidarların dönemlerinde, İstanbul Belediyesi'nin çöpçü kadrolarında, zabıta kadrolarında çalıştığı bilinen kellifelli pek çok kişiler vardı... İlkokul mezunlarından üniversite mezunlarına kadar... Bunların sokakları filan süpürdüğünü, temizlediğini veya esnafı kontrol ettiklerini filan düşünmeyin .. Görevleri belediye veznesine her ay gidip aylıklarını almaktı .. 
Bazılarının sadece belediyelerden değil, ona bağlı yan kuruluşlardan da "yem"leri vardı .. Öyle erdik bu tür aylıklara biz .. 
O noktaya erişebilmek için ya partiye ya da birtakım büyüklere büyük hizmet vermeleri gerekirdi... 
Gazetelerde zaman zaman çıkardı... Filanca ünlü kişi meğer belediyede çöpçüymüş .. Her meslekten insanlar olduğu gibi gazeteciler de vardı çöpçü kadrolarından maaş alan... 
Son yıllar pek kulağıma gelmiyor... Ya fazla üzerine düşmüyoruz haber olarak... Cinsel, eşcinsel haberlerini daha ilgi çekici buluyoruz... 
Veya muhabir meslektaşlar, çöpçü maaşının çapını, değerini küçük görüyorlar .. Koskoca anlı şanlı bankaları lüüüp cebe indirenlerin dehşet verici rakamları yanında fakir çöpçü maaşının lafı mı olur .. 

Tornacı değil ki 
Nereden anımsadım bütün bunları .. Devlet Tiyatroları'nda 110 kiloluk bir baletin 15 yıldır sahneye çıkmadan maaş aldığı haberinden. 
Kültür ve Turizm Bakanı Atilla Koç, Devlet Tiyatroları'nın ünlü sanatk rlarıyla didişirken, herhalde bakana yanaşmaya yaranmaya çalışan her toplulukta bulunan yağcılardan birkaçı, maaş bordrosunu getirip verdiler .. 
- Efendim hiçbir görev yapmadan, 15 yıldır maaş alan sanatçılar var... Hele biri Devlet Opera ve Balesi'nde, tam 110 kilo... 
Bu tür iddialar, dedikodular her zaman olur tiyatro kulislerinde. Hele tiyatro sanatçıları belki bir iki yıl veya daha fazlası sahnede oynayacakları rolü bulamazlar. Ama aldıkları zaman da bir yıl belki de daha fazla gece gündüz aynı oyunu oynarlar. Hayatları kayar adeta. Tiyatro, opera sanatçısı olmak tornacılık, dokumacılık değildir ki her gün sahneye çıkabilsin 
Günlerdir çıkan haberlerin önemli bir eksik yanı var. Acaba 10-15 yıldır çalışmadan maaş alıyor denilen kimseler tiyatronun başka bölümlerinde görev yapıyorlar mı .. 

Arı kovanına çomak 
Bir elinde Atatürk Kültür Merkezi'nin yeni projeleri... Güzelim binayı yıkıp IMF'den borç alıp bu kültür abidesini yenilemek .. Mescidiyle, aptes almak için şıkır şıkır akan çeşmeleriyle zamana, zemine uygun bir saray... 
Öbür elinde milyonlarca turisti ağırlamanın ağır yükü .. İçki fiyatlarına zam fermanı... 
Bakan Atilla Koç, gündemi değiştirmek için hava basarken galiba arı kovanına çomak soktu .. 
Özetle Devlet Opera ve Bale Genel Müdürü Meriç Sümen Kanan'ın açıklamasında olduğu gibi, 
"Siz hiç 110 kiloluk balerin gördünüz mü .. 110 kiloluk insan yolda rahat yürüyemez. Kaldı ki, balet olarak nasıl dans edecek... O kilolara erişmiş hastalar, ya idari görev alır ya hoca olur veya sahne gerisinde çalışırlar..." 
Tiyatro kadrosundan beleş maaş alanlar olabilir... Devlete bağlı her müessesede olduğu gibi orada da böyle hatır gönül kadroları bulunabilir .. 
Eğer yoksa bravo... Varsa da şu ortamda köprüden geçerken gündemi değiştirmek, güya puan toplamak için bula bula iki sanatçıyı mı buldunuz Kültürcü ve Turizmci Devletlum .. 


</TEXT>
</DOC>
