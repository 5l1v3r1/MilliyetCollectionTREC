<DOC>
<DOCNO> 364904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/axsiy01.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tepkisiz DSP'ye kızdılar 
</HEADLINE>
<TEXT>


Ecevit'in Vahdettin'le ilgili açıklamalarına tepki gösteren Hikmet Uluğbay ile Zekeriya Temizel, parti yönetiminin tavrını eleştirerek DSP'den istifa etti 

GÜNSELİ ÖNAL Ankara 


Eski Başbakan Bülent Ecevit'in Vahdettin'in hain olmadığına ilişkin açıklamalarına tepki göstererek DSP'den istifa eden eski Milli Eğitim Bakanı Hikmet Uluğbay ile eski Maliye Bakanı Zekeriya Temizel, parti yönetiminin bu sözler konusundaki tavrını benimsemediklerini bildirdi. Uluğbay ve Temizel, istifa dilekçelerinde, Ecevit'in Vahdettin ile ilgili açıklamalarının tarihi gerçeklerle bağdaşmadığını vurgulayarak, "Mustafa Kemal Atatürk'ün Nutuk'ta belgelere dayanarak yaptığı, son padişah Vahdettin'e yönelik betimlemenin duyumlara dayanan bilgilerle tartışmaya açılmasını, başka tartışmaların da yolunu açacak tehlikeli ve anlamsız bir değerlendirme olarak görüyoruz" görüşlerine yer verdi. İstifa dilekçelerinde şu sözler yer aldı "Biz, Mustafa Kemal Atatürk'ün ortaya koyduğu gerçeklere, en ufak tereddüde yer vermeyecek şekilde inancımızı sürdürüyoruz. Bu nedenle de, bu tartışmada net tavır ortaya koyamayan DSP'nin üyeliğinden istifa ediyoruz." 

'Vahdettin bahane' 
Eski DSP Milletvekili Yücel Erdener, partiden istifayı bir süredir düşünen Uluğbay ve Temizel'in konuyu bahane olarak kullandıklarını iddia etti. DSP Genel Başkanı Zeki Sezer de iki eski bakanın istifalarını ve parti yönetimine ilişkin eleştirilerini değerlendirmek istemediğini kaydetti. 




</TEXT>
</DOC>
