<DOC>
<DOCNO> 357507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/dunya/axdun02.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstediği güvensizlik oyunu aldı 
</HEADLINE>
<TEXT>


Almanya Şansölyesi Gerhard Schröder, ülkeyi erken genel seçime götürebilmek için mecliste gerekli olan güvensizlik oyunu elde etti 

DIŞ HABERLER SERVİSİ 


Almanya Başbakanı Gerhard Schröder, federal mecliste erken seçimin yolunun açılması için kaybetmek amacıyla yaptırttığı güvenoylamasında istediği sonucu aldı. 
Oylamada, 151 meclis üyesi hükümete güvenoyu verirken, hükümete karşı 296 güvensizlik oyu çıktı, 148 üye de oylamaya katılmadı. Schröder'in güvenoyu alması için 301 oy gerekiyordu. Schröder, güvenoylamasından önce partisi Sosyal Demokrat Parti SPD milletvekillerine olumsuz oy kullanmaları çağrısında bulunmuştu. 
Oylamaya 601 sandalyeli mecliste parti direktifleri doğrultusunda 140'ı SPD'den, 8'i koalisyon ortağı Yeşiller'den 148 milletvekili katılmadı. Bu da hükümetin güvenoyu almasını imk nsız hale getirdi. 
Güvenoylamasının olumsuz sonuçlanmasının ardından Almanya Cumhurbaşkanı Horst Köhler, erken seçim için uygun zemin olup olmadığına karar verecek. 
Anayasa uyarınca, Köhler'in bu konuda karar almak için 21 Temmuz'a kadar vakti var. Köhler'in beklendiği gibi meclisi feshetmeye ve erken seçimlere gitmeye karar vermesinden sonra, seçimlerin 60 gün içinde yapılması gerekiyor. Schröder, mayısta SPD'nin Kuzey Ren - Vestfalya eyaletindeki genel seçimlerde CDU'ya karşı ağır bir yenilgiye uğramasının ardından erken seçim kararı almıştı. 


</TEXT>
</DOC>
