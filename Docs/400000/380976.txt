<DOC>
<DOCNO> 380976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur32.html </URL>
<DATE> 2005/09/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Boğaziçi Üniversitesi'nde öğrencilerden "bantlı" protesto 
</HEADLINE>
<TEXT>

     Boğaziçi Üniversitesi’nde BÜ bir grup öğrenci, "İmparatorluğun Çöküş Döneminde Osmanlı Ermenileri" başlıklı konferansla ilgili İstanbul 4. İdare Mahkemesi’nin verdiği yürütmeyi durdurma kararını protesto etti. 
     Üniversitenin güney yerleşkesi girişinde toplanan grup adına yapılan açıklamada, "kararın, Türkiye’de demokrasiye ve üniversitelerdeki bilimsel özgürlüğe vurulmuş büyük bir darbe olduğu" öne sürüldü. 
     Açıklamada, şu görüşler savunuldu 
     "Olmayan bir yetkiyle, olmayan bir kanunu kullanarak hukuksal bir zeminde hiçbir dayanağı olmadan verilen bu karar, üniversitelerde yaratılan özgürlük ortamının geçerliliği hakkında kafalarda soru işareti uyandırmakta ve üniversitelerdeki demokrasi sorununu açığa sermektedir. 
     Biz üniversite öğrencileri olarak üniversitelerin bağımsız, bilimsel ve toplumsal yönüyle bağdaşmayan bu kararı, üniversiteleri ve bizleri resmi tezlerin savunucusu olarak algılayan zihniyetin ve son zamanlarda ortaya çıkan, toplumsal barışı tehlikeye sokan milliyetçi dalganın bir ürünü olarak görüyoruz." Konferansın durdurulması kararını protesto amacıyla ağızlarını bantlayan öğrenciler, basın açıklamasının ardından üniversiteye girerek dağıldılar. 
     
</TEXT>
</DOC>
