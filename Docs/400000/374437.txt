<DOC>
<DOCNO> 374437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo16.html </URL>
<DATE> 2005/08/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Zafer Biryol, Fenerbahçe ile ilk antrenmanına çıktı 
</HEADLINE>
<TEXT>

     Fenerbahçe, Turkcell Süper Ligi’nin 5. haftasında, Ankaraspor ile yapacağı maçın hazırlıklarına, 2 günlük iznin ardından başladı. 
     Teknik direktör Christoph Daum yönetiminde Samandıra Tesisleri’nde gerçekleştirilen 1 saatlik çalışmada, sarı-lacivertli futbolcular yalnızca koşu yaptı. 
     Belli tempolarda önce takım halinde koşan futbolcular, aralarda açma-germe hareketlerinin ardından 2’şerli ve 3’erli gruplar halinde performanslarına dayalı olarak koşuyu sürdürdüler. 
     
     ZAFER BİRYOL ANTRENMANA ÇIKTI 

     Fenerbahçe’nin Konyaspor’dan transfer ettiği golcü futbolcu Zafer Biryol, yeni takımıyla ilk antrenmanına çıktı. 
     Zafer’in, ilk çalışmasında takım arkadaşlarıyla diyaloğunun iyi olduğu gözlendi. 
     Milli takımlarda bulunan ve sakatlıkları süren toplam 12 futbolcu çalışmaya katılmazken, sakatlıkları nedeniyle Servet ve Gürhan takımdan ayrı çalıştı. 
     Fenerbahçe, hazırlıklarını öğleden sonra yapacağı idmanla sürdürecek. 

     
</TEXT>
</DOC>
