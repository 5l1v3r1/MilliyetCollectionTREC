<DOC>
<DOCNO> 378907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun29.html </URL>
<DATE> 2005/09/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Almanya'da 20 bin Türk oy kullanamayacak 
</HEADLINE>
<TEXT>

     Almanya'da yapılan bir araştırma, çifte vatandaş olan yaklaşık 20 bin 500 Türkün, 18 Eylül'de yapılacak genel seçimlerde oy kullanamayacağını ortaya koydu. 
     Alman Haber Ajansı DPA tarafından eyalet içişleri bakanlıklarına dayanılarak yapılan araştırmaya göre, 1 Ocak 2000 tarihinden sonra yeniden Türk vatandaşlığına geçtikleri için, Alman vatandaşlığını doğrudan kaybeden yaklaşık 20 bin 500 Türk seçimlere katılamayacak. 
     Aşağı Saksonya eyaletinde 1155 Türkün oy kullanamayacağı, eyalet İçişleri Bakanı Uwe Schünemann'ın, 13 bin 400 Türke mektup göndererek vatandaşlık durumunu sorduğu, bu eyalette yaşayan Türklerin yaklaşık beşte birinin bu mektuplara cevap vermediği belirtildi. 
     Kuzey Ren Vestfalya eyaletinde yaklaşık 4 bin, Rheinland-Pfalz eyaletinde 811 ve Hessen eyaletinde 5 bin 390 Türkün oy kullanamayacağı ifade edilen araştırmada, bu sayının Berlin eyaletinde 1350, Bavyera eyaletinde yaklaşık 6 bin, Baden-Württemberg eyaletinde 5, Saarland eyaletinde de 167 olduğu kaydedildi. 
     Bremen eyaletinde 518, Hamburg eyaletinde de 559 Türkün seçimlere katılamayacağı belirtilen araştırmada, Schleswig-Holstein ile Mecklenburg-Vorpommern eyaletlerinde ise bu konuda rakamlar bulunmadığı bildirildi. 
     Almanya'nın doğusundaki eyaletlerde ise bu sayıların çok daha düşük olduğuna dikkat çekilen araştırmada, Brandenburg eyaletinde 4, Saksonya eyaletinde de 3 Türke seçimlere katılamayacaklarının bildirildiği ifade edildi. 
     Saksonya-Anhalt eyaletinde ise hemen hemen hiç Türk yaşamadığı, Thüringen eyaletinde yaşadığı bildirilen 80 Türkün de seçimlere katılma hakkı bulunduğu belirtildi. 
     Bu Türklerin mevcut Alman yasalarına göre oy kullanmalarının yasak olduğuna işaret edilen araştırmada, bu kişilerin yeniden oturma izni ve daha sonra da vatandaşlık için başvuruda bulunmaları gerektiği hatırlatıldı. 
     
</TEXT>
</DOC>
