<DOC>
<DOCNO> 389831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy05.html </URL>
<DATE> 2005/10/26/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
MHP'den AKP'ye geçen belediye başkanının evine silahlı saldırı 
</HEADLINE>
<TEXT>

     Adem DURMAZ DHA 

      ANTALYA'nın Korkuteli İlçesi'nde geçen pazar günü MHP'den AKP'ye geçen Belediye Başkanı Adnan Uğurlu'nun evine kimliği belirsiz kişilerce pompalı tüfekle bir el ateş açıldı. Başkan Uğurlu, insanların kararlarına saygı gösterilmesi gerektiğini, bu tür saldırıların hiçbir siyasi tarafa yaramayacağını söyledi. 
     Kiremitli Mahallesi Fevzi Çakmak Caddesi'nde oturan Korkuteli Belediye Başkanı Adnan Uğurlu'nun evinin yatak odası penceresine, dün gece saat 23.00 sıralarında pompalı tüfekle bir el ateş açıldı. Başkan Uğurlu'nun evde bulunmadığı sırada meydana gelen olayda Başkan Uğurlu'nun eşi ve çocuğu saldırıyı yara almadan atlattı. 
     İki dönem MHP'den belediye başkanı seçilen Uğurlu, geçen pazar günü AKP İl Başkanlığı'nda düzenlenen törenle bu partiye katılmıştı. Uğurlu, bu tür saldırıların hiçbir siyasi tarafa yaramayacağını, aksine zarar getireceğini söyledi. 
     İnsanların verdiği kararlara saygı gösterilmesi gerektiğini belirten Uğurlu, Bu saldırıyı önemsiz olarak değerlendiriyorum. AKP'ye geçtikten sonra Korkuteli'de çok sayıda kişiden destek aldım. Bu tür saldırılara, ilçeme yapacağım hizmetlerle cevap vereceğim'' dedi. 
     Korkuteli İlçe Emniyet Müdürlüğü, olayla ilgili soruşturma başlattı. 
     
</TEXT>
</DOC>
