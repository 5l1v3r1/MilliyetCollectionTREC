<DOC>
<DOCNO> 395686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yazar/sazak.html </URL>
<DATE> 2005/11/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sadrazam gibi 
</HEADLINE>
<TEXT>


Baş döndürücü uçak yolculuklarının sonunda böyle bir "kaza"ya yol açacağı belliydi. 
Laik Cumhuriyet'in Başbakan'ı, Avrupa İnsan Hakları Mahkemesi'nin AİHM türban kararını yorumlarken "Osmanlı sadrazam"ı gibi konuştu "Mahkemenin bu konuda söz söyleme hakkı yoktur. O dinin mensubuna sorarsın. Bunun dinde gerçekten emredici bir hükmü var mı Varsa saygı duymak zorundasınız. Söz söyleme hakkı din ulemasınındır." 
Erdoğan, Leyla Şahin davasında Türkiye'yi haklı bulan kararı eleştirirken "olmayan din uleması" sınıfına kendisini de dahil ediyor "Biraz bu alanda mürekkep yaladık. Ben diyorum ki, dinde bunun yeri var. Bu alanda hiç alakası olmayanların, İslam dininin aydınlarına sormadan böyle bir karar vermeleri yanlıştır, diye düşünüyorum." 
Üniversitelerde türban yasağı konusunda Anayasa Mahkemesi bir karar vermiş. Leyla Şahin adlı tıp fakültesi öğrencisi hakkını aramak için AİHM'ye başvurmuş, AİHM'de türbanı "İslami simge" sayan görüşlere katılarak Türkiye'de ki laik düzeni koruyucu bir karar vermiş. 
Bu sürecin bir de iç hukuk yönü var. 
Anayasa Mahkemesi eski başkanı, Cumhurbaşkanı Ahmet Necdet Sezer başta, hukukçular AİHM'nin türban tartışmasına son noktayı koyduğunu, hukuk yolunun kapandığını savunuyorlar. 
Bundan sonra ancak Anayasa değişikliği ile türban serbestisi sağlanabilir. 
Ancak burada da zorluklar var. 
Anayasa'nın 24. maddesindeki "devlet düzeninin dini kurallara dayandırılamayacağı" hükmü, temel hak ve özgürlüklere ilişkin 14. maddesi ve Türkiye Cumhuriyeti'nin "demokratik, laik, sosyal hukuk devleti" niteliklerini sayan 2. maddesi türban değişikliğine geçit vermiyor. 
AKP yönetimi şimdi hukuku zorluyor. 
Abdullah Gül ve Bülent Arınç'ın Avrupa'ya meydan okuyan sözlerinden sonra, Başbakan Erdoğan bir adım daha atıyor. Din ulemasını referans gösteriyor 
İktidar savrulması işte böyle olur. Erdoğan Köln yolunda "Paris yangını"nı yorumlamaya çalışırken, Fransa'da ki olayları "türban" sorununa bağlamıştı. 
Bu defa da Kopenhag'da İran'a öykünecek biçimde dini söylemi hukukun üstüne çıkarmaya çalışıyor, fetvadan yarar umuyor. 
Rüyasında tarikat şeyhi gören öğretim üyesinin mektubunu Başbakanlık'ın "gereği yapılmak üzere" YÖK'e göndermesi de tuhaftı. 
Erdoğan bunu niye yapıyor 
Kopenhag'da Roj TV muhabiri salonda diye, Danimarka Başbakanı Rasmussen ile yaptığı basın toplantısını terk etmesi de dikkat çekiciydi. 
Dini ve aşırı milliyetçi söylemin yükselişi. 
Politikasızlık... 
Şemdinli'deki olayların Güneydoğu'ya sıçrayacağını zamanında görememek... 
Başbakan Erdoğan Ankara'da oturup düşünmeli. 
Türkiye nereye gidiyor Erken seçime mi 



</TEXT>
</DOC>
