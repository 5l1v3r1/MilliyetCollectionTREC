<DOC>
<DOCNO> 360542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas15.html </URL>
<DATE> 2005/07/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İran'da kadınların spor yapması için özel parklar yapılacak... 
</HEADLINE>
<TEXT>

     İran'da kadınların spor faaliyetlerine daha çok katılmasını sağlamak için özel parklar yapılacağı bildirildi. 
     Tahran Valiliği Kadın İşleri Müşaviri Rezvan Nayyeri, yaptığı açıklamada, kadınların kamuya açık parklara gidip özgürce spor yapamadığını, bu nedenle İran'ın bütün şehirlerinde kadınlara özel parklar yapılacağını söyledi. 
     İçişleri Bakanlığı Kadın Dairesi ile belediye arasında Tahran'da kadınların spor yapmasını artırmak için 2 yıldan beri görüşmeler yapıldığını anımsatan Nayyeri, kadınlara özel park yapılması düşüncesinin arkasında yatan nedenleri, ''kadınlar için geleneksel sınırlandırmalar, kadın başına düşen spor alanlarının azlığı ve mevcut spor alanlarında özel sektör hakimiyeti'' olarak sıraladı. 
     Kadınların mevcut şartlarda güneş ışığından yeterince yararlanamadığını vurgulayan Nayyeri, bu nedenle kadınlar arasında kemik hastalıklarının yayıldığına dikkati çekti. 
     Yapılacak parkların kadınların bir araya gelmesine ve yakın çevreden uzakta çeşitli sporları yapmasına imkan vereceğini ifade eden Nayyeri, ''Kadınlar, bu parklarda sporun yanı sıra festivaller de düzenleyebilecek'' dedi. 
     Parkların yapımı için yetkililerle ve yeşil alan sorumlularıyla gerekli görüşmelerin yapıldığını belirten Nayyeri, parklar için belirlenen paranın bir kısmının valilik kalkınma şubesi tarafından karşılandığını, kalan kısmı için de İçişleri Bakanlığı'nın verdiği kredilerden yararlanmayı düşündüklerini kaydetti. 
     
</TEXT>
</DOC>
