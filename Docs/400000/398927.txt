<DOC>
<DOCNO> 398927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun49.html </URL>
<DATE> 2005/11/29/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Vatikan, vaftiz olmadan ölen çocuklara cennet yolunu açacak... 
</HEADLINE>
<TEXT>

     Vatikan'daki en önemli kurumlardan biri olan Uluslararası İlahiyat Komisyonu UİK , Katoliklik inancında yüzyıllardır en çetrefilli konulardan biri olan, vaftiz olmaksızın yaşamlarını yitirmiş çocukların öteki dünyadaki akıbetlerinin ne olacağı meselesini karara bağlamak için dünden itibaren kolları sıvadı. 
     Cuma gününe dek sürecek toplantı neticesinde yayımlanacak belgeyle Katoliklik inancındaki kurtuluş anlayışında önemli bir değişikliğin tescil edilmesi bekleniyor. 
     İtalyan basınına sızan bilgilere göre, UİK'nın, bu konuda geleneksel Katolik inancının üzerine bir sünger çekerek, ''vaftiz olmadan ölen çocuklara da cennet yolunu açma ihtimali güçlenmiş bulunuyor.'' Papalık Dinsel Öğretiler Kurulu ve UİK'nın Başkanı Kardinal William Joseph Lavada başkanlığında Vatikan'da bir araya gelen Katolik ilahiyatçıların, ''vaftiz olmaksızın ölen çocukların akıbeti'' konusunu karara bağlamaları gerekiyor. Kurulun bu konuyu ele alması, müteveffa Papa İkinci Jean Paul döneminde kararlaştırılmıştı. 
     Roma Katolik Kilisesi'nde yüzyıllardır egemen olan ve günümüze dek devam eden geleneksel anlayışa göre, vaftiz olmaksızın yaşamlarını yitirmiş olan çocuklar, öteki dünyada ne cennete ne cehenneme ne de Araf'a gidebiliyor. 
     İnsanların Hz. Adem ve Hz. Havva'dan işledikleri ilk günahtan kaynaklanan ''asli günah''tan arınabilmeleri için vaftizi mutlak şart olarak gören Katoliklik inancı, vaftiz olmaksızın çocuk yaşta ölen kişilerin öte dünyada cennet, cehennem ve Araf'tan ayrı bir yer olarak algılanan ve ''Limbos'' diye adlandırılan mekanda ebediyen kalacaklarını savunuyor. 
     Kökeni, 430'da vefat etmiş olan Aziz Augistinus'a kadar uzanan Limbos öğretisi doğrultusunda, vaftiz olmaksızın ölmüş çocukların akıbeti, Papa 10. Pius tarafından 1905'te yayımlanan Roma Katolik Kilisesi'nin resmi ilmihalinde şu sözlerle tanımlanıyor 
     ''Vaftiz olmaksızın ölen çocukların gidecekleri yer Limbos'tur. Onlar orada Tanrı'yı temaşa imkanından mahrum kalmakla birlikte acı da çekmeyeceklerdir. Taşıdıkları günah sadece asli günahtan ibaret olduğu için bu çocuklar ne cennete ne cehenneme ne de Araf'a müstahaktırlar.'' Roma Katolik Kilisesi'nin 1992'de Papa İkinci Jean Paul'ün imzasıyla yayımladığı son resmi ilmihalinde ise ''Limbos'' sözcüğüne yer verilmemekle birlikte, vaftiz olmaksızın ölen çocukların akıbeti konusunda, ''Kilise bunları Tanrı'nın rahmetine havale etmekten başka bir şey yapamaz'' denilmekle yetinilmişti. 
     Papa 16. Benediktus ise Papalık tahtına oturmadan önce 1984'te Kardinal Joseph Ratzinger sıfatıyla konuya ilişkin yaptığı bir değerlendirmede, Limbos inancının bir kenara itilebileceğini ima ederek, ''Bir ilahiyatçı olarak şahsi kanaatimi belirtmem gerekirse, bana göre bir teolojik varsayımdan öteye geçmeyen bu sınıflandırmanın gündemden çıkarılması pekala mümkündür'' demişti. 
     İtalya'da, aralarında Corriere della Sera ve La Repubblica gibi önemli gazetelerin de bulunduğu yayın organlarında bugün yer alan haberlere göre, UİK tarafından kaleme alınacak yeni belgede, Limbos inancının üzerine bir sünger çekerek, ''vaftiz olmayan çocukların da öteki dünyada Tanrı'nın rahmeti sayesinde cennete gidebileceklerini'' savunan bir görüşe yer verilebileceği belirtiliyor. 
     
</TEXT>
</DOC>
