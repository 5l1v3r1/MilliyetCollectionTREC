<DOC>
<DOCNO> 355048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun26.html </URL>
<DATE> 2005/06/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hatemi Seçim sonucu, İran'ın politikasında değişikliğe neden olmayacak 
</HEADLINE>
<TEXT>

     İran Cumhurbaşkanı Muhammed Hatemi, bugün yapılan cumhurbaşkanlığı seçiminin sonuçlarının, İran'ın genel politikasında çok önemli değişikliğe neden olmayacağını söyledi. 
     Hatemi, seçimlerin ikinci turu için İçişleri Bakanlığı'nda kurulan 663 nolu sandıkta oy kullandıktan sonra, gazetecilerin sorularını yanıtladı. 
     Halkın ikinci tur seçimlere ''ilk tura nazaran daha çok katılması'' temennisinde bulunan Hatemi, ''Cumhurbaşkanının, gözümüz arkada kalmayacak şekilde seçilmesini istiyoruz'' dedi. 
     Hatemi, halkın katılımını olumsuz yönde etkileyecek ya da halk iradesinin sandığa özgürce yansımasını engelleyecek girişimlerin İran İslam Cumhuriyeti'ne zarar vereceğini ifade ederek, ''Bu nedenle daha iyi bir katılım sağlayabilmek için gerekli zeminin oluşturulması şarttır'' diye konuştu. 
     Hükümet olarak 9. cumhurbaşkanlığı seçimlerinin adil yapıldığına ilişkin garanti verdiklerini belirten Hatemi, seçimlerde yasadışı girişimlerin tespit edilmesi halinde yasal yollara başvurulacağını vurguladı. 
     Hatemi, cumhurbaşkanlığı seçimlerinin sonuçlanmasından sonra, İran'ın diğer ülkelerle ilişkilerinde önemli değişiklik olmayacağını belirterek, İran'ın ekonomi, güvenlik, sanayi ve diplomasi alanlarında izlenmesi gereken genel siyasetinin, başta rejimin en üst kademesinde yer alan dini lider olmak üzere, diğer karar mekanizmaları tarafından belirlenip uygulayıcı kurumlar tarafından hayata geçirildiğini anımsattı. Hatemi, ''Bu nedenle, İran'ın genel politikasında çok önemli değişiklik olmayacaktır'' dedi. 
     
</TEXT>
</DOC>
