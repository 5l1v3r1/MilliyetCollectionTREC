<DOC>
<DOCNO> 385626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/dunya/dun01.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kuzey Irak'ta askeri üs kuruyor 
</HEADLINE>
<TEXT>


Newsweek, ABD'nin Erbil'deki havaalanı çevresinde bir üs kurmak için planlama yaptığını ve bu konuda Kürt liderlerin çok istekli olduklarını yazdı 

DIŞ HABERLER SERVİSİ 


ABD ordusunun, Kuzey Irak'ta Kürtlerin denetimindeki bölgede askeri üsler kurma konusunda ön planlama yaptığı öne sürüldü. ABD'de yayımlanan haftalık Newsweek dergisinin haberine göre, Amerikan güçlerini kurtarıcı olarak gören Kürt yöneticiler, ABD'nin bölgede üsler kurması konusunda çok istekli davranıyor. 
Newsweek'in "Dağlardaki dostlar" başlıklı haberinde şu ifadeler yer aldı "Kuzey Irak'ta Amerikan tesislerinin kurulması yönünde bazı ön planlama çalışmaları sessizce yapılıyor. Bunun için düşünülen yer, Erbil havaalanının içinde bulunduğu askeri bölge. Sivil havaalanının direktörü Zeyd Zveyn'in verdiği bilgiye göre, Amerikan silahlı kuvvetlerinden geniş bir ekip, güvenlik değerlendirmeleri yapmak üzere nisan ayında bölgeye geldi." 

Kürtler önerdi 
ABD ordusunun geçen haziran ayına kadar bölgede halkla ilişkilerden sorumlu biriminin başında bulunan Harry Schute da dergiye açıklamasında, Kürt liderlerin, Erbil'in kuzeyindeki eski Harir hava üssünde askeri tesis kurulmasını ABD'ye önerdiğini söyledi. 
Ancak Newsweek, ABD'nin, Irak'ta Sünniler ve Şiilerin yanı sıra, aralarında Türkiye'nin de bulunduğu komşu ülkelerin tepkilerini göz önüne alarak Kürtlerle ilişkiler konusunda daha atak davranmak istemediğini yazdı. 

PKK baskısı 
Newsweek, Iraklı Kürtlerin, Saddam'ın devrilmesinden bu yana Türk şirketlerine 800 milyon doları aşkın miktarda inşaat ihaleleri verdiğini, ancak sınırda on binlerce Türk askerinin bulunduğunu ve Ankara'nın, K. Irak'ta üslenen terör örgütü PKK'ya karşı harekete geçmesi için ABD üzerinde baskıyı sürdürdüğünü yazdı. 
Dergi, "ABD ordusu, şimdiye kadar bu talebi karşılamadı. Ancak ABD, Türkiye'nin arka bahçesinde üsler kurmak için Ankara'nın onayını istiyorsa bu konuda harekete geçmek zorunda kalabilir" ifadesini kullandı. 


</TEXT>
</DOC>
