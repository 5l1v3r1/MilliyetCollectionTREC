<DOC>
<DOCNO> 362663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun01.html </URL>
<DATE> 2005/07/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
ABD, Annan planını desteklediğini yineledi... 
</HEADLINE>
<TEXT>

     ABD yönetimi, Kıbrıs sorununa çözüm olarak BM Genel Sekreteri Kofi Annan’ın önermiş olduğu planı desteklediğini yineledi. 
     ABD Dışişleri Bakanlığı sözcüsü Adam Ereli, düzenlediği olağan basın toplantısında, "Kıbrıs sorununun çözüm umudu Annan planıdır" dedi. 
     Ereli Yunanlı bir gazetecinin Kıbrıs Barış Harekatı ile ilgili bir sorusuna cevap vermeyi ise reddederek, "30 yıl geriye gitmeyeceğim. Şimdi ne üzerinde yoğunlaştığımız ve gelecekle ilgili fikrimizi anlatacağım, o da Annan planıdır" diye konuştu. 
     Ereli, "Ortada bir çözüm var, bir çözüm vardı ve ne yazık ki bu reddedildi" dedi. 
     Adam Ereli, Annan planının "hala görüşme zemini olmaya devam ettiğini" belirterek, "ABD aktif olarak planı desteklemeye devam ediyor" ifadesini kullandı. 
     
</TEXT>
</DOC>
