<DOC>
<DOCNO> 371511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur09.html </URL>
<DATE> 2005/08/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Doğubeyazıt'ta ishal salgını 2 can aldı 
</HEADLINE>
<TEXT>

     
     DOĞUBEYAZIT Ağrı , DHA 

     
AĞRI'nın Doğubeyazıt ilçesinde ishal salgını nedeniyle son 1 hafta içinde 2 kişinin hayatını kaybettiği açıklandı. Doğubeyazıt Kaymakamı Rauf Ulusoy, halkın suyu kaynatarak içmesi konusunda hoparlörlerle uyarı yapıldığını, 22 kişinin yatarak tedavi gördüğünü bildirdi. 
     Son günlerde içme suyundan kaynaklandığı tahmin edilen ishal vakalarında bir artış gözlendi. Son 1 hafta içinde 4 bin 500 kişi, ishal teşhisi ile Doğubeyazıt, Ağrı ve Iğdır'daki hastanelere kaldırıldı. Bunlardan 22'si yatırılırken, 14 Ağustos günü 77 yaşındaki M.Emin Çekim, 18 Ağustos günü de 44 yaşındaki Emine Dinçer kurtarılamayarak yaşamını yitirdi. 
     Doğubeyazıt Devlet Hastanesi'ndeki doktor ve personel izinlerinin iptal edildiğini, Ağrı ve Erzurum'dan olmak üzere 2 ayrı ekibin ilçeye gelerek toplu ishal vakalarına müdahale ettiğini anlatan Kaymakam Rauf Ulusoy, ishal sebebinin neden kaynakladığını araştırdıklarını belirtti. Kaymakam Rauf Ulusoy İshal ve kusma görülen 4 bin 500 kişiden 22'sini tedavi altına aldık. Durumu acil olan hastaları Ağrı ve Iğdır'a sevk ediyoruz'' dedi. 
     Doğubeyazıt Belediye Başkanı Mukaddes Kubilay, açıktan geçen suları ilaçlamaya başladıklarını, içme suyu tahlili yapılması için alınan örnekleri Iğdır'a gönderdiklerini bildirdi. 
     
     200 KİŞİ DAHA İSHAL ŞİKAYETİYLE HASTANEYE BAŞVURDU 

     Ağrı'nın Doğubayazıt İlçesi Kaymakamı Rauf Ulusoy, dün gece itibariyle 200 kişinin daha ishal şikayetiyle Devlet Hastanesi'ne başvurduğunu bildirdi. 
     Ulusoy, AA muhabirine yaptığı açıklamada, Doğubayazıt Devlet Hastanesi'nde, 29 kişinin ishal hastalığı nedeniyle tedavi altında bulunduğunu, 2 çocuğun Iğdır Devlet Hastanesi'ne sevk edildiğini söyledi. 
     Dün geceden beri ishal şikayetiyle 200 kişinin daha hastaneye başvurduğunu belirten Ulusoy, şu ana kadar hayati tehlikesi olan hastanın bulunmadığını ifade etti. 
     Erzurum'dan bölgeye gelen uzman ekibin ilçedeki çalışmalarını sürdürdüğünü kaydeden Ulusoy, vakalardan kan örneklerinin alındığını ve test edilmesi için Iğdır Devlet Hastanesi'ne gönderildiğini söyledi. 
     Ulusoy, kan örneklerinin sonuçlarının bugün belirleneceğini ve virüsün kaynağının ortaya çıkmasının ardından önlemlerin alınacağını vurguladı. 
     İlçede halkını ishale karşı bilinçlendirme çalışmalarını da sürdürdüklerini anlatan Ulusoy, vatandaşlara uyarı broşürü dağıttıklarını ve suları kaynatarak kullanmaları yönünde anonslar yaptırdıklarını ifade etti. 
     
     "BELEDİYEYE OLAN ELEŞTİRİLER ART NİYETLİ" 

     Doğubayazıt Belediye Başkanı Mukaddes Kubilay da AA muhabirine yaptığı açıklamada, test sonuçları belli olmadan, hastalığın kaynağının ilçedeki içme suyuna bağlandığını ve belediyeye karşı ön yargılı hareket edildiğini savundu. 
     İçme sularının temizliği, klorlanması konusunda hassas olduklarını anlatan Kubilay, şunları söyledi 
     "Henüz virüsün kaynağı belirlenmeden, belediyeye yapılan eleştirileri art niyetli olarak değerlendiriyorum. Birileri bunu fırsat bilip, belediye ve beni yıpratma gayretinde. Oysa şimdilik bunların bir kenara bırakılması ve ilçede bu hastalığın giderilmesi için neler yapılması gerektiği düşünülmeli. Biz sularımızı klorluyorduk. İlçedeki içme suyunu kullanmayan, devamlı pet şişelerdeki sudan içen vatandaşlarda da ishal görüldü." Kubilay, ilçenin 12 ayrı noktasından su numunelerinin alındığını ve bunların test sonuçlarının beklendiğini söyledi. 
     İçme suyunda sorun yaşanması halinde, sorumlu olarak yalnızca kendilerinin gösterilemeyeceğini ifade eden Kubilay, "İlçenin içme suyu kaynaklarından biri olan Balık Gölü'nün etrafı korumasız. Burada onlarca köy var. Biz Valiliğe, gerekli önlemlerin alınması gerektiğini bildirmiştik. Ama alınmadı" diye konuştu. 
     Doğubayazıt İlçesi'nde ishal vakaları nedeniyle 2 kişi ölmüş ve son bir hafta içinde 900'ün üzerinde kişi, ishal şikayetiyle Devlet Hastanesi'ne başvurmuştu. 
     
     BAKAN AKDAĞ ARAŞTIRIYORUZ’ DEDİ 

     Öte yandan Erzurum'un ilçelerinde bulunan Sağlık Bakanı Recep Akdağ, Doğubeyazıt'taki ishal salgınıyla ilgili geniş çaplı araştırma başlatıldığını söyledi. Bakan Akdağ, İshal ve kusma sebebi şu an itibarıyle bilinmiyor. Temel Sağlık Hizmetleri Genel Müdürü Başkanlığı'ndaki bir ekibi Erzurum'dan Doğubeyazıt'a gönderdik. Ekibin yapacağı kapsamlı araştırma sonrası sağlıklı değerlendirmede bulunacağım'' dedi. 
     
</TEXT>
</DOC>
