<DOC>
<DOCNO> 373171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur18.html </URL>
<DATE> 2005/08/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İzmir Körfezi'nde yüzülebilir mi 
</HEADLINE>
<TEXT>

     Yaklaşık 40 yıl süren ve büyük harcamalar yapıldıktan sonra temizlenebilen İzmir Körfezi'nde yüzmek ve tutulan balıkları yemek için çok erken olduğu, henüz sağlık açısından risk bulunduğu bildirildi. 
     Dokuz Eylül Üniversitesi DEÜ Deniz Bilimleri ve Teknolojileri Enstitüsü Müdürü ve İzmir Körfezi'nde Kirliliğin Önlenmesi Projesi Sorumlusu Prof. Dr. Bülent Cihangir, körfezdeki iyileşmenin gözle görülür şekilde her geçen gün düzeldiğini belirterek, ''Ancak yine de yüzmek için erken. On yıllarca daha beklenmesi gerekir'' dedi. 
     
     'KÖRFEZ, SUYU DEĞİŞTİRİLMİŞ FOSSEPTİK ÇUKURU GİBİ' 
     Büyük Kanal Projesi'nin devreye girmesi ve Ragıp Paşa Dalyanı'nın yıkılmasının körfezdeki iyileşmeyi önemli ölçüde artırdığına işaret eden Cihangir, şunları söyledi 
     ''İzmir Körfezi'ne akan kirliliğin durdurulması ile birlikte, körfezin kendi kendini temizleyebilmesi yıllar alır. Tabanda zehirli maddeler var. Körfez, şu anda suyu temizlenmiş fosseptik çukuru gibidir. O nedenle yüzmek ve tutulan balıkları yemek sağlık açısından risk oluşturabilir. Yüzerken bu zehirli maddeler yutulabilir ve deriye etki edebilir. Ben şimdi körfeze girmem. İri yapraklı erişteleri ve siyah deniz kestanesini kıyıda gördüğüm zaman, ancak yüzmeye başlarım. Çünkü bu ikisi körfezin temizlendiğini gösterecek iyi belirtilerdir.'' Bülent Cihangir, iç körfezde tutulan balıklarda arsenik oranının yüksek olduğunu, bu nedenle yenmesinin sakınca yaratacağını vurguladı. 
     
     'DERELER, KÖRFEZİ TEHDİT EDİYOR' 
     İzmir Körfezi'nde zaman zaman ortaya çıkan pis kokuların, oksijenin hızla tüketilmesinden kaynaklandığını belirten Cihangir, derelerle gelen kirliliğin, körfeze zarar vermeye devam ettiğini söyledi. 
     Cihangir, körfezde oksijensizliğin söz konusu olduğunu, denizin dibindeki taban çamuru bulunduğu sürece pis kokuların ortaya çıkacağını kaydetti. 
     
</TEXT>
</DOC>
