<DOC>
<DOCNO> 396650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun01.html </URL>
<DATE> 2005/11/21/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
Şaron, Likud'u bırakıyor 
</HEADLINE>
<TEXT>

     İsrail Başbakanı Ariel Şaron’un, iktidardaki Likud Partisi’ni bırakma kararı aldığı bildirildi. 
     İsrail ordu radyosu, parti kaynaklarından aldığı bilgiye dayandırdığı haberde, Şaron’un partisinden ayrılacağını duyurdu. 
     Haberde, Şaron’un, yardımcıları ve danışmanları ile yaptığı uzun görüşmeler neticesinde, Likud Partisi’nden ayrılma kararı aldığı ve büyük olasılıkla Mart ayında yapılacak seçimlerde yeni bir oluşumla yarışacağı belirtildi. 
     Öte yandan, başbakanlığa yakın bir kaynak, Şaron’un, Cumhurbaşkanı Moşe Katsav’dan hükümeti feshetmesini isteyeceğini söyledi. 
     Kaynak, Şaron’un Katsav’dan, erken seçim çağrısında bulunmasını talep edeceğini de belirtti. 
     Bu arada, İsrail Savunma Bakanı Şaul Mofaz, Şaron ayrılsa bile partisini bırakmayacağını söyledi. 
     Mofaz’ın ismi, Şaron’un ayrılması halinde Likud’un başına geçebilecek adaylar arasında gösteriliyor. 
     Erken seçim için ısrar eden İşçi Partisi’nin yeni lideri Amir Peretz’in, koalisyon hükümetinden ayrılacaklarının sinyalini vermesinden bu yana, Şaron’un partisinden ayrılacağı ve yeni bir parti kuracağı yorumları yapılıyordu. 
     
</TEXT>
</DOC>
