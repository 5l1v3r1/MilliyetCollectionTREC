<DOC>
<DOCNO> 369582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur27.html </URL>
<DATE> 2005/08/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tanınmaması, avantajı oldu... 
</HEADLINE>
<TEXT>

     Manisa'nın Sarıgöl İlçesi'nin yeni Emniyet Amiri Recep Kara, ilçede tanınmamasından yararlanarak, esrar satıcılarıyla alıcı gibi ilişki kurup, 3 kişinin yakalanmasını sağladı. 
     Alınan bilgiye göre, ''ellerindeki esrar maddesine müşteri arayan kişilerin Sarıgöl'de bulunduğu'' bilgisine ulaşan Emniyet Amiri Recep Kara, henüz tanınmamasının da avantajıyla, esrar satıcısı olduğu bildirilen E.Ş 51 ile ''alıcı gibi davranarak'' irtibat kurdu. 
     Önceden belirlenen buluşma yeri Mimar Sinan Parkı'na gelen Emniyet Amiri Recep Kara ile E.Ş, 4,5 kilogram esrar maddesi için 3000 YTL'ye pazarlık yaptı. 
     Daha sonra zanlı, çevrede önlem alan polis ekiplerince yakalanarak gözaltına alındı. Soruşturmada, olayla ilgisi olduğu belirlenen M.Ç 42 ve M.Ö 61 de yakalandı. 
     Operasyonda, 4,5 kg. esrar maddesi, 4 ruhsatsız av tüfeği, 35 tabanca mermisi, 144 adet dişi hintkeneviri ve 1 tarihi eser ele geçirildi. 
     Manisa Kaçakçılık ve Organize Suçlar Şube Müdürlüğü Narkotik Büro Amirliği'nden Sarıgöl'deki görevine başlayan Emniyet Amiri Kara ''Beni tanımamaları, büyük avantaj getirdi. Suçüstü yaptık. Uyuşturucuyla mücadelemiz devam edecek'' dedi. 
     
</TEXT>
</DOC>
