<DOC>
<DOCNO> 355850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/soneko14.html </URL>
<DATE> 2005/06/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Borsa, Meclis'te görüşülecek yasalarla ilgili gelişmeleri izleyecek... 
</HEADLINE>
<TEXT>

     Borsa yatırımcıları, IMF anlaşmasının koşullarından olan Bankacılık ve Sosyal Güvenlik yasalarıyla ilgili gelişmeler, Amerikan Merkez Bankası'nın FED ay sonundaki toplantısından çıkacak kararlar ve özelleştirmeyle ilgili çalışmaları yakından takip edecek. 
     Gedik Yatırım'ın haftalık değerlendirmesinde, bu hafta açıklanacak makro verilerin, DİE'nin Mayıs ayı dış ticaret verileri, 2005 ilk çeyrek büyüme rakamları ve imalat sanayi ücret verileri olacağı belirtilerek, ''Ayın 30'unda açıklanacak olan GSMH 1. çeyrek büyüme verileri gerek faiz dışı fazla hedefi açısından ve gerekse cari işlemler açığının GSMH'ye oranı açısından gösterge oluşturacak olması önemli olup, piyasalarca izlenecektir'' denildi. 
     Değerlendirmede, IMF anlaşması koşulları arasında yer alan Bankacılık ve Sosyal Güvenlik yasalarının Meclis'e sevk edilmesi için son hafta olan bu haftanın önemine de değinilerek, şunlar kaydedildi 
     ''Dış dünyada ise gelişmekte olan piyasaları ve tabii ki Türkiye'yi de yakından ilgilendiren FED'in ay sonundaki toplantısından faiz ile ilgili çıkacak karar piyasaların izleyeceği diğer bir husus olacaktır. Bu konuda şimdilik kısa vadede uluslararası piyasalardaki likidite koşullarını olumsuz etkileyebilecek bir gelişme beklenmemektedir.'' Türk Telekom ile ilgili tekliflerin verilmiş olması ve 1 Temmuz'da tekliflerle ilgili Özelleştirme İdaresi Başkanlığı'ndan açıklama yapılacak olmasının piyasaları heyecanlandıran bir diğer husus olduğu vurgulanan değerlendirmede, bu anlamdaki olumlu sayılabilecek gelişmelerin piyasaları da olumlu etkilemesinin beklendiği ifade edildi. 
     
</TEXT>
</DOC>
