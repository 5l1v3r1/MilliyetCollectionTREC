<DOC>
<DOCNO> 388650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur36.html </URL>
<DATE> 2005/10/21/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Topbaş Da Vinci'nin Haliç için çizdiği köprüyü yapmayı planlıyoruz 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, metro geçişi için Haliç’e yapılacak köprü inşaatına 2 ay içinde başlanacağını bildirdi. 
     Topbaş, basın mensuplarına yaptığı açıklamada, Kültür ve Tabiat Varlıklarını Koruma Kurulu’nun daha önce "tarihi yarımadanın silüetini" bozduğu gerekçesiyle izin vermediği köprü projesini anlattı. 
     Kendisinin çizdiği köprü projesinin Anıtlar Kurulu tarafından onaylandığını belirten Topbaş, "Köprü inşaatına 2 ay içinde başlanacak, 2 yılda da tamamlanacak. Taksim-Yenikapı metrosu en geç 3 yıl içinde hizmete girecek" dedi. 
     Sultançiftliği-Vezneciler arasında yapılan raylı sistem hattının da Şubat 2006’da biteceğini dile getiren Topbaş, başlayan diğer raylı sistem projelerinin de hızla devam ettiğini söyledi. 
     Topbaş, İstanbul için bir diğer projenin de Leonardo Da Vinci’nin 1502 yılında Haliç için çizdiği köprüyü yapmak olduğunu kaydederek, 
     "Da Vinci’nin tasarladığı bu köprüyü, Eyüp-Sütlüce arasında yapmayı planlıyoruz. Köprünün bir ayağı Haliç’teki adaya basacak ve böylece yayalar Haliç’in iki yakası arasında yürüyerek ü geçiş yapabilecekler" diye konuştu. 
     
     ÇAMLICA TELEVİZYON KULESİ 
     Çamlıca’ya yapılması planlanan televizyon kulesinin ihalesinin de yılbaşına kadar gerçekleştirileceğini ifade eden Topbaş, kule inşaatının da 2006 yılında başlayacağını bildirdi. 
     Gökdelenlerle ilgili soruları da yanıtlayan Kadir Topbaş, "Maslak’ta gökdelene karşı olmadıklarını, sadece yoğunluğun artırılmasını istemediklerini" söyledi. 
     Başbakan Recep Tayyip Erdoğan’ın İstanbul Büyükşehir Belediye Başkanlığı döneminde bu bölgeye inşaatlar için 2.5-3 emsal verildiğini, kendilerinin de 3 emsal verilmesinden yana olduklarını anlatan Topbaş, şunları kaydetti 
     "Bir emsal demek, arsanın taban alanının karşılığı kadar inşaat yapmak demek. Bin metrekare arsaya 3 emsal verdiğiniz zaman, 3 bin metrekare inşaat yapması demek. Biz bina yüksekliği ile ilgilenmiyoruz. Verilen emsal değer karşılığında ister yatay, ister dikey olarak inşaat yapılabilir. Bizim karşı olduğumuz yoğunluğun artırılması. O bölgede 200 bin metrekare inşaat alanı olması gerekirken, 1 milyon metrekare inşaat alanı olmasını istemiyoruz. İETT garaj alanı 45 bin metrekare. 3 emsal 135 bin metrekare inşaat alanı yapar. Karayollarının alanı da 120 bin metrekare. Orası da 360 bin metrekare inşaat alanı yapar. Biz orada, turizm amaçlı otel ve kongre merkezi olmasını istiyoruz. 650 metre yüksekliğinde gökdelen projemiz yok." 
     
</TEXT>
</DOC>
