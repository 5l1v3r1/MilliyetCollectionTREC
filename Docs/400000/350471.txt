<DOC>
<DOCNO> 350471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur50.html </URL>
<DATE> 2005/06/09/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Genel kurulun çalışma saatleri uzatıldı... 
</HEADLINE>
<TEXT>

     TBMM Genel Kurulu’nun çalışma saatleri uzatıldı. 
     AK Parti Grubu’nun kabul edilen önerisine göre, TBMM Genel Kurulu bugün saat 15.00-23.00, 14 Haziran Salı günü 15.00-23.00, 15 Haziran Çarşamba günü 14.00-23.00 ve 16 Haziran Perşembe günü 14.00-23.00 saatleri arasında çalışacak. 
     Öneriyle ayrıca, TSK İç Hizmetler Yasası’nda değişiklik yapan yasa tasarısı gündemin altıncı sırasına, Çevre Yasa Tasarısı da gündemin sekizinci sırasına alındı. 
     CHP’nin, AK Parti Kayseri Milletvekili Adem Baştürk’ün "Zimmet" suçlaması ile dokunulmazlığının kaldırılmasına gerek olmadığı görüşünü içeren Anayasa-Adalet Karma Komisyonu’nun raporunun görüşülmesi istemi ise reddedildi. 
     
     "MÜKERRER HARCIRAH" 
     CHP Grubu’nun önerisi üzerinde söz alan CHP Konya Milletvekili Atilla Kart, dosyanın milletvekili seçilmeden önce İstanbul Büyükşehir Belediyesi’nde genel sekreter yardımcısı olarak görev yapan Baştürk’ün bir gezisi nedeniyle belediyeye bağlı şirketlerden "Mükerrer harcırah alarak zimmet suçu işlediği" iddiasını içerdiğini bildirdi. 
     AK Parti Tokat Milletvekili Zeyid Aslan, bu suçlamanın yöneltildiği 22 kişiden milletvekili olan ikisi dışındakilerin yargılanarak beraat ettiklerini söyledi. AK Parti’lilerin isimleri gibi "AK" olduklarını ifade eden Aslan, "Çiğ et yiyenler herkesin çiğ et yediklerini zanneder" dedi. 
     AK Parti Erzurum Milletvekili Mustafa Nuri Akbulut da CHP’nin dokunulmazlık konusundaki tavrı ile tüm milletvekillerini halkın karşısında küçük düşürdüğünü söyledi. AK Parti’nin de dokunulmazlık konusunda düzenleme yapmak istediğini bildiren Akbulut, ancak CHP Uyum Komisyonu’na katkıda bulunmadığı için bunu yapamadıklarını savundu. 
     CHP Grup Başkanvekili Kemal Anadol, Uyum Komisyonu’na üye vermedikleri için dokunulmazlıkla ilgili Anayasa değişikliğinin yapılamadığı iddialarının konuyu saptırmayı amaçladığını kaydederek, "Erdoğan’ın milletvekili seçilmesi için Anayasa değişikliğini komisyon kurarak mı yaptık, RTÜK konusundaki değişikliği komisyonla mı yaptık " diye sordu. 
     
     "TATİLE GİRMEYELİM" 
     Anadol, AK Parti’nin yasama çalışması yapmak istediği gerekçesiyle çalışma saatlerinin uzatılmasını önerirken, yasama gününde denetim yapmaya kalkıştığını söyledi. Anadol, ülkenin sorunlarının çözümü için çeşitli yasaların çıkartılması gerektiğini ifade ederek, "1 Temmuz’da tatile girmeyelim, var mısınız " diye sordu. Bu sözlere AK Parti’liler ve CHP’liler alkışlarla destek verdi. 
     
     ISLIK UYARISI 
     AK Parti’nin çalışma saatlerinin uzatılmasına ilişkin önerisinin görüşmeleri sırasında söz alan AK Parti Samsun Milletvekili Musa Uzunkaya’nın kürsüye elinde çok sayıda dosya ile gelişi sırasında Genel Kurul’da bir ıslık sesi duyuldu. Birleşimi yöneten Başkanvekili Sadık Yakut, milletvekillerini, tepkilerini içtüzükteki sınırlar içinde dile getirmeleri konusunda uyardı. 
     Uzunkaya öneri üzerindeki görüşlerini açıklarken CHP Genel Başkanı Deniz Baykal’ın, "Vatanı satma" konusundaki sözlerine değinerek, "Bir genel başkan böyle konuşmamalı. Bu sözü aynen kendisine iade ediyorum" dedi. Bu sözlere CHP milletvekilleri, "Bir Başbakan’a, Bush’a CHP’yi şikayet etmek yakışıyor mu " karşılığını verdi. 
     Grup önerilerinin görüşülmesinin ardından AK Parti Milletvekillerinin, Samsun 19 Mayıs Üniversitesi’ndeki kadrolaşma ve yolsuzluk iddialarını içeren Meclis Araştırması önergesinin görüşmelerine başlandı. 
     
</TEXT>
</DOC>
