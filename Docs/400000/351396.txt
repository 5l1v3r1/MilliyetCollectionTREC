<DOC>
<DOCNO> 351396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/spo13.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sam hedefe yaklaştı 
</HEADLINE>
<TEXT>



Kıtalararası Profesyonel Ağır Sıklet Boks Şampiyonu Sinan Şamil Sam, adım adım Dünya Şampiyonluğu'na ilerliyor. Önceki gece Almanya'da Ugandalı Peter Okhello ile 12 raundluk müsabakaya çıkan ve rakibini üç hakemden de aldığı teknik puanlarla yenerek unvanını koruyan Sam'ın önümüzdeki bir yıl içinde Dünya Şampiyonluğu için ringe çıkmasının beklendiği belirtildi. Sam'ın menajeri Ahmet Öner, Türk boksörün dünyanın zirvesine çıkmasının zamanının geldiğini belirterek, "Dünya Şampiyonu Vitali Klitschko ile Hasım Rahman arasındaki maçın sonucunu bekliyoruz. Okhello maçının ardından WBC klasmanında ilk sıraya yerleşen Sinan, Klitscheko - Rahman müsabakasının galibiyle Dünya Şampiyonluğu için dövüşecek. Bütün planlarımız bunun için" diye konuştu. 



</TEXT>
</DOC>
