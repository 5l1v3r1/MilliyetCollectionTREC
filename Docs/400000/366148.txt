<DOC>
<DOCNO> 366148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sonspo35.html </URL>
<DATE> 2005/08/01/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Çalımbay "İyi bir transfer olmassa transfer istemiyorum" 
</HEADLINE>
<TEXT>

     Beşiktaş Teknik Direktörü Rıza Çalımbay, iyi bir hazırlık dönemi geçirdiklerini ve lige hazır olduklarını söyledi. 
     İstanbul'da katıldığı bir toplantıdan sonra basın mensuplarının sorularını yanıtlayan Çalımbay, Birinci Süper Futbol Ligi'nin yanı sıra Avrupa'da da UEFA Kupası'nda mücadele edeceklerini belirterek, ''Bu zorlu tempo için çok iyi bir hazırlık dönemi geçirdik'' dedi. 
     Oynadıkları hazırlık maçlarında iyi bir grafik çizdiklerini kaydeden Çalımbay, ''Hiç mağlubiyet almadan, zaman zaman da iyi oynayarak hazırlık dönemini sona erdirdik. Bu maçlarda hatalarımızı, yanlışlarımızı gördük ve bunları düzeltmeye çalıştık. Ligin başlamasına 1 hafta var ve biz hazırız. Artık bundan sonra telafisi olmayacak maçlar oynayacağız. Takım olarak bunun bilincindeyiz. Bu sezon lige çok iyi başlamak istiyoruz'' diye konuştu. 
     Transfer çalışmalarıyla ilgili de bilgi veren Çalımbay, istedikleri takdirde hemen bir futbolcu alabileceklerini ifade ederek, şunları söyledi 
     ''Ama biz çok iyi, alacağımıza değecek, Beşiktaş'a faydalı olacak ve bizi hedeflerimize götürecek bir transfer yapmak istiyoruz. Transferde hata yapmamak için bekliyoruz. Eğer iyi bir futbolcu olmazsa ben zaten yönetimle de konuştum, kesinlikle transfer istemiyorum.'' Yeni transferleri Ailton Gonçalvez Da Silva'nın İstanbul'a gelmesinin gecikmesiyle ilgili bir soru üzerine de Rıza Çalımbay, bu oyuncunun kendisinden kaynaklanan bazı sorunların çıktığını belirtti. Çalımbay, ''Gerek vize olsun, gerekse de ailesinin sorunlarından dolayı böyle bir gecikme oldu. Yarın gelmesini bekliyoruz. Hazırsa kendisinden yararlanacağız, değilse de hazır olması için elimizden geleni yapacağız. Zaten ülkesinde olduğu sürede de kendi antrenörüyle çalışıyordu'' diye konuştu. 
     
</TEXT>
</DOC>
