<DOC>
<DOCNO> 357679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo28.html </URL>
<DATE> 2005/07/02/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Aybaba "Futbolcularımız henüz hazır değil" 
</HEADLINE>
<TEXT>

     Ankaraspor Teknik Direktörü Samet Aybaba, İntertoto Kupası 2. tur ilk maçında Slovakya’nın FK ZTS Dubnica takımına 4-0 yenildikleri maçtan sonra yaptığı açıklamada, futbolcularının bu maça tam olarak hazırlanamadan çıkmak zorunda kaldığını söyledi. 
     Aybaba, daha önce kendilerine, bu karşılaşmanın 15 Temmuz’da oynanacağının bildirildiğini, ancak bazı takımların kupadan çekilmesi nedeniyle maçı bu akşam oynamak zorunda kaldıklarını belirtti. Aybaba, "Aslında antrenmanlarda çok iyi çalıştık. Fakat maç, daha önce açıklanan tarihten önce oynandığı için futbolcularım henüz hazır durumda değildi. En azından bu maçta forma şansı bulan oyuncularımızın neler yapabileceğini görmüş olduk" diye konuştu. 
     FK ZTS Dubnica takımının teknik direktörü Lubos Nosicky ise Ankaraspor karşısında hızlı futbol oynayarak çok iyi bir sonuç aldıklarını söyledi. 
     Karşılaşmanın ilk yarısında hızlı futbol oynama düşüncelerini sahaya başarıyla yansıttıklarını ifade eden Nosicky, şöyle devam etti 
     "İlk yarıda elde ettiğimiz 3-0’lık skor çok iyiydi. Ankaraspor ikinci yarıda çok ofansif oynadı. İyi şanslar da yakaladı ama gole çeviremedi. Sonuçta aldığımız 4-0’lık galibiyet bizim için çok iyi bir sonuç." 
     
</TEXT>
</DOC>
