<DOC>
<DOCNO> 394373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo06.html </URL>
<DATE> 2005/11/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Alexander Frei Türkiye harika bir takım 
</HEADLINE>
<TEXT>

     FIFA'nın resmi internet sitesi, İsviçre'nin en önemli kozu olan Alexander Frei'yle play-off turu üzerine bir söyleşi gerçekleştirmiş. Kısaltarak sunuyoruz... 
     
     Play-off'a hazırlanırken duygularınız neydi Dünya Kupası 2006'ya direkt olarak gidemediğiniz için üzüntülü müydünüz 
     Gruplar belli olduğunda, Fransa'nın da yer aldığı bu gruptan çıkma şansımız olsa da kimse bizim için iddiaya girmezdi. Bu nedenle play-off oynamaya hazırlıklıydık. Fakat grup maçlarının nasıl geçtiğine baktığımızda daha iyisi olabilirdi diye düşünüyoruz. Bern'de Fransa'dan ya da dört gün sonra Dublin'de alınacak bir galibiyet Almanya biletini almamızı sağlayacaktı. Fakat doğruyu söylemek gerekirse oyuncularda yola devam ediyor olmanın sevinci var. 
     
     Elemelerden kalan unutamadığın bir hatıran var mı 
     Pek çok. Stade de France'taki beraberliği unutamıyorum Büyük bir takıma karşı oynuyorduk fakat 15-20 bin İsviçreli maç için oradaydı. Harika bir deneyimdi. Kıbrıs ve Faroe Adaları'yla yaptığımız dört maç da unutulmazdı. 
     Dublin'de size turu getirebilecek golü kaçırdın. Bu kötü anıyı geride bırakabildin mi 
     O an gerçekten kendimi çok kötü hissettim ama şimdi üstesinden gelmiş durumdayım. O şekilde 10 pozisyon bulsam 10'u da gol olur ama orada kaçırdım. Bir golcü kaçırabileceğini öğrenmek zorunda. Önemli olan bu tip olaylardan etkilenmeyip devam edebilmek. 
     
     Şimdi Türkiye'ye karşı iki kritik maça çıkıyorsunuz. Bu maçlara yaklaşımınız nasıl 
     Bu iki maça iki kupa finaline çıkacakmış gibi yaklaşıyoruz. Üzerimizdeki baskı kaldırılacak gibi değil. Tüm ulusun beklentilerinin ağırlığını üzerimizde hissediyoruz. 
     
     İsviçre taraftarı tutkulu desteğiyle tanınan bir taraftar değil. Gerçekten omuzlarınızda bu baskıyı hissediyor musunuz 
     Daha önce hiç bu durumda olmamıştık ama evet ülke umutlarını bize bağlamış durumda. Aldığımız iyi sonuçlar beklentileri değiştirdi ve şimdi baskı altında devam etmeyi öğreniyoruz. Eğer başarılı olmak istiyorsak bu baskıyı pozitif enerjiye dönüştürmek zorundayız. 
     
     Arasında dört gün olan bu iki play-off maçı için neler hissediyorsun 
     En zor kısmı ilk maçı içeride oynayacak olmak. Türklerin burada hazırlanmak için bir haftaları oldu. Biz ise İstanbul'a sadece üç gün önce gideceğiz. Bu yüzden ilk maçı avantajlı bir skorla kazanmalıyız ki, ikinci maçta rahat olalım. 
     
     Türkiye'yi nasıl değerlendiriyorsun 
     Daha önce bu tip elemelerde başarılı sonuçlar almış harika bir takımlar. Bizim gibi onlar da play-off'lara şans eseri gelmediler. Hak ederek ikinci oldular. Türkiye pek çok yetenekli ve deneyimli oyuncunun bulunduğu bir takım ve bu oyuncular büyük kulüplerde oyuyorlar. Zor maçlar olacak. 
     İkinci maçta İstanbul'da sizi bekleyen ortam zor bir deneyim olacak. 
     Bizi orada çok düşmanca bir ortamın bekleyeceği yolunda uyarıldık ama ben bekleyip görmeyi tercih ediyorum. Eğer ortam bu denli düşmanca olursa bu Türklere bir avantaj sağlar. Ama emin olun sıkı bir maç çıkaracağız. 
     
</TEXT>
</DOC>
