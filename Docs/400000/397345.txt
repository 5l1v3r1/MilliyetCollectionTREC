<DOC>
<DOCNO> 397345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy04.html </URL>
<DATE> 2005/11/23/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Öğretmenler yoksulluk kıskacında 
</HEADLINE>
<TEXT>

     Eğitim sisteminin temel taşı konumda bulunan öğretmenler, "Öğretmenler Günü"nü yoksulluk sınırının hayli altında kalan ücretleri ile bir kere daha buruk ve hüzünlü bir şekilde geçiriyor. 
     Eğitim Sen, Avrupa Birliği AB üyesi İspanya, Danimarka, Almanya, İrlanda, Portekiz, İsveç, Hollanda Yunanistan, Türkiye’de öğretmenlerin yıllık toplam çalışma saatleri, yıllık ücretleri ve saat başına aldıkları ücret ile ilgili olarak araştırma yaptı. 
     
     TÜRKİYE ÖĞRETMENLERİ EN ÇOK ÇALIŞTIRAN ÜLKE 
     Araştırma, 9 AB ülkesi arasında öğretmenler açısından en uzun çalışma saatlerine sahip ülkenin 1816 saat ile Türkiye, en az çalıştıran ülkenin ise 915 saatle İrlanda olduğunu ortaya koydu. Öğretmenler İspanya’da 1425 saat, Portekiz’de 1526 saat, Hollanda’da 1659 saat, Danimarka’da 1680 saat, Almanya’da 1708 saat, Yunanistan’da 1762 saat, 
     İsveç’te 1800 saat çalışıyor. 
     
     İLKOKULDA EN YÜKSEK MAAŞI ALMANYA VERİYOR 
     İlköğretim okullarında ve devlet liselerinde göreve yeni başlamış ve 15 yıl görev yapmış öğretmenlerin yıllık toplam maaşları karşılaştırıldığında, en yüksek öğretmen maaşının Almanya’da en düşük maaşın ise Türkiye’de ödendiği belirlendi. Almanya’da göreve yeni başlayan bir ilkokul öğretmeni yılda 38 bin 412 dolar gelir elde ediyor. Bu rakam, Yunanistan’da 20 bin 86 dolara çıkarken, Türkiye’de 6 bin 358 dolarda kalıyor. 
     Almanya’da 16 yıl ilköğretimde görev yapan bir eğitim çalışanının yıllık geliri 46 bin 459, Yunanistan’da 24 bin 668 dolar iken, Türkiye’de 7 bin 191 doları zor buluyor. 
     Araştırmaya göre, devlet liselerinde göreve yeni başlamış bir eğitmen Almanya’da yılda toplam 43 bin 100, Yunanistan’da 20 bin 83, Türkiye’de ise 6 bin 7 dolar kazanıyor. On beş yıllık deneyimi olan bir lisese öğretmeninin ise Almanya’da 52 bin 839, Yunanistan’da 24 bin 686 dolar olan yıllık kazancı Türkiye’de sadece 7 bin 343 
     dolarda kalıyor. 
     
     ÖĞRETMENİN SAAT BAŞI ÜCRETİ 4.45 DOLAR 
     Araştırmada öğretmenlerin saat başına aldıkları ücrette dolar bazında hesaplandı. Buna göre, İrlanda’da ilköğretimde göreve yeni başlamış bir öğretmenin saat ücreti 24.8, İsveç’te 12, Yunanistan’da 11.4, Türkiye’de ise 4.45 dolar düzeyinde bulunuyor. İlköğretimde 15 yıl hizmet vermiş bir öğretmense İrlanda’da saat başına 40.2, İsveç’te 14.3, Yunanistan’da 14, Türkiye’de ise sadece 4.95 dolar alıyor. 
     Devlet liselerinde göreve yeni başlamış bir öğretmenin İrlanda’da bir saatlik hizmetinin karşılığında eline geçen para 26, Almanya’da 25, İsveç’te 12.8, Yunanistan’da 11.4 dolar olarak hesaplandı. Bu rakam Türkiye’de 4.6 dolara düşüyor. Aynı alanda 15 yıllık deneyimi bulunan bir öğretmen ise İrlanda’da saatte 40.6, Almanya’da 31, Hollanda’da 29.5, Yunanistan’da 14, Türkiye’de ise yalnızca 5.06 dolar 
     kazanıyor. 
     
     GÜNLERİNİ KUTLAMAK YERİNE, ALANA ÇIKIP HAYKIRACAKLAR 
     Atatürk’ün Başöğretmenliği kabul tarihi olan 24 Kasım günü, 1981 yılından beri Öğretmenler Günü olarak kutlanıyor. 
     Türkiye’de Eğitim-Sen’e üye öğretmenler ise, Öğretmenler Günü’nü kutlamak yerine, "yoksullaşmak sürecine dur" demek için alanlara çıkacak. 
     
</TEXT>
</DOC>
