<DOC>
<DOCNO> 381953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo07.html </URL>
<DATE> 2005/09/27/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş kaynıyor .. Radikal kararlar yolda 
</HEADLINE>
<TEXT>

     Dün 2. Başkan Murat Aksu’nun ofisinde toplanan Beşiktaşlı yöneticiler radikal bir çok kararın alınması konusunda fikir birliğine vardı Futbol şubesinin lağvedilmesini talep eden idareciler, süper yetkilerle donatılmış menacerin direkt başkana bağlanmasını istiyor. Takım içindeki bölünmenin sorumlusu olarak gösterilen Sergen, Tayfur ve İbrahim Üzülmez’in de kadro dışı bırakılması için düğmeye basıldı 
     
     Başkent’te sabırlar taştı 

     Süper Lig’de 7 hafta sonunda lider Galatasaray’ın tam 11 puan gerisine düşen Beşiktaş’ta kazan kaynıyor. UEFA’daki kritik Malmö rövanşı nedeniyle kamuoyuna, Her şey yoluna girecek'' mesajları verilse de yönetim içinde büyük hareketlilik yaşanıyor. Dün 2. Başkan Murat Aksu’nun ofisinde toplanan yöneticiler radikal bir çok kararın alınması konusunda fikir birliğine vardı. Murat Aksu, Kemal Gencer, Can Akın Çağlar, Sinan Vardar ve Hüseyin Yücel’in, Futbol şubesi lağvedilmezse bundan sonra biz yokuz'' dedikleri iddia edildi. 
     
     Oktay izin verince... 

     Öncelikle Rıza Çalımbay’ın Ankaraspor mağlubiyetinin ardından takımla birlikte İstanbul’a dönmemesini masaya yatıran idareciler, izni Kıvanç Oktay’ın verdiğini öğrenmeleri üzerine uzun zamandır tartışılan futbol şubesinin kaldırılması konusunda hemfikir oldular. Yöneticiler, futbolun direkt Başkan Yıldırım Demirören’e bağlanmasını ve süper yetkilerle donatılacak bir menacerin göreve getirilmesini istiyor. Hatta bu menacerin adı bile belli .. Kartal’ı 3 yıl üst üste şampiyon yapan Gordon Milne. Milne şu anda Newcastle’da benzer bir görevi üstlenmiş durumda. 
     
     Herşey Başkana bağlı 

     Menacerlik için Mustafa Denizli ve Rasim Kara’nın da adı geçti ama bu isimler fazla destek bulamadı. İdareciler, Malmö maçından sonra takım içindeki bölünmenin sorumlusu olarak gördükleri Sergen, Tayfur ve İbrahim Üzülmez’in kadro dışı bırakılması için de düğmeye bastı. Tabii ki bu kararların hayata geçmesi Başkan Demirören’e bağlı. 39 derece ateşle evinde yorgan döşek yatan Başkana geçmiş olsun ziyaretine giden yöneticiler, Yıldırım Demirören’den Malmö maçının sonucu ne olursa olsun tekliflerini kabul etmesini bekliyor. 

     
</TEXT>
</DOC>
