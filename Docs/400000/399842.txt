<DOC>
<DOCNO> 399842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/spo07.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekrarı yok bunun 
</HEADLINE>
<TEXT>


Kulüpler Birliği'nde önceki gün ertelenen seçim, gelecek çarşamba yapılacak ve yeni başkan belli olacak 

NECMİ KEPÇETUTAN 


Kulüpler Birliği'nde düğüm gelecek çarşamba çözülecek. Önceki gün toplantı yeter sayısına ulaşılamadığı için seçim yapamayan vakıf, bu kez 6 kulübün katılımıyla toplanacak. Böylece 4 kulübün desteğini alan aday başkan seçilecek. 
İlhan Cavcav'ın adaylıktan son anda vazgeçmesi üzerine seçime hazırlıksız yakalanan vakıfta prensip olarak tek bir isim üzerinde birleşilmesinin çok zor olduğu bildirildi. Fenerbahçe Kulübü'nün desteklediği Ankaraspor Başkanı Hilmi Gökçınar'ın adaylıktan vazgeçmeyeceğini açıklamasını, tek aday olma koşulunu öne süren Galatasaray Başkanı Özhan Canaydın'ın önündeki en büyük engel olurken, farklı isimler de konuşulmaya başlandı. Cemal Aydın, Hikmet Tanrıverdi ve Recep Mamur'un isimleri de başkan adayları arasında telaffuz edilirken, Gökçınar'ın adaylığının devam etmesi halinde kulüplerin anlaşma olasılığının düşük olduğu kaydedildi. 
Bu arada vakıf seçiminin, naklen yayın konusunda görüş ayrılığına düşen Ankara Büyükşehir Belediyesi Başkanı Melih Gökçek ile Futbol Federasyonu İkinci Başkanı Hasan Doğan arasında bir güç gösterisine dönüştüğü bildirildi. 



</TEXT>
</DOC>
