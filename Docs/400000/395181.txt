<DOC>
<DOCNO> 395181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sonspo18.html </URL>
<DATE> 2005/11/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mehmet Okur hız kesti... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 3 maçla devam edildi. 
     Sezona çok iyi başlayan ve Kuzeybatı Grubu'nda liderliğe yükselen Utah Jazz, sahasında New York Knicks'e 73-62 yenildi. 
     Oynadığı 8 maçta 4 galibiyet alan Jazz'da son zamanların formda ismi Mehmet Okur, Knicks karşısında fazla bir varlık gösteremesine karşın maçı 12 sayı, 6 ribaunt ve 3 top çalmayla tamamladı. 
     Maça ilk 5'te başlayan ve 37 dakika sahada kalan Okur, 2 sayılık atışlarda 7'de 2, 3 sayılık şutlarda 4'te 2 ve serbest atışlarda da 4'te 2 isabetle oynarken bir önceki maçta sakatlanarak oyunu terkeden takım arkadaşı Andrei Kirilenko'yu aradı. 
     Jazz'da maça yedek başlayan ve 32 dakika forma giyen Deron Williams, 18 sayı, 3 ribaunt ve 5 asistle takımının en skoreri oldu. 
     New York Knicks'te ise Jamal Crawford sahada kaldığı 35 dakika içinde takımı adına 20 sayı üreterek maçın en iyisi olmayı başarırken, Quentin Richardson 12 sayılık performansıyla galibiyete katkı sağladı. 
     
     GASOL'UN "DOUBLE-DOUBLE"I GRIZZLIES'E GALİBİYETİ GETİRDİ 

     Güneybatı Grubu'nda yer alan Memphis Grizzlies, konuk ettiği Los Angeles Lakers'ı 85-73 yenerek galibiyet sayısını 5'e çıkardı. 
     Memphis'te yapılan ve 16 binden fazla kişinin izlediği mücadelede ev sahibi takıma galibiyeti Pau Gasol'un 20 sayı ve 10 ribauntluk performansı getirirken, Lakers potasına 16 sayı gönderen Eddie Jones ve 13 sayı atan Mike Miller ona destek sağladı. 
     Lakers'ın üst üste 3. mağlubiyetini aldığı bu maçta ünlü yıldız Kobe Bryant 18 sayı, 3 ribaunt ve 2 asistle takımının en skorer ismi oldu. Chris Mihm attığı 11 sayı ve aldığı 10 ribauntla "double-double" yaptı. 
     Gecenin bir diğer maçında sezonun flaş takımlarından Golden State Warriors, Chicago Bulls karşısında 100-82'lik üstünlük sağlamayı başardı. 
     Jason Richardson'un Bulls potasına 32 sayı attığı mücadelede, Mike Dunleavy ve Troy Murphy takımlarına 15'er sayı kazandırarak galibiyette etkili oldular. Bulls'un en skorer ismi ise rakip potaya bıraktığı 17 sayıyla Arjantinli Andres Nocioni oldu. 
     
</TEXT>
</DOC>
