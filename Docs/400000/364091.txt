<DOC>
<DOCNO> 364091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonsiy01.html </URL>
<DATE> 2005/07/25/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
Kutan Türk çiftçisinin AB çiftçisi ile rekabet etme şansı yok 
</HEADLINE>
<TEXT>

     Saadet Partisi Genel Başkan Vekili Recai Kutan, doğrudan gelir desteği uygulamasının yanlış olduğunu savunarak, ''Türk çiftçisinin AB çiftçisi ile rekabet etme şansı yok'' dedi. 
     Amasya'nın Gümüşhacıköy İlçesi'ndeki Gagaus Yayla Şenlikleri'nden dönüşünde Kırıkkale'nin Balışeyh İlçesi'ne uğrayan Kutan, Toprak Mahsulleri Ofisi'nin önünde sıra bekleyen çiftçilerle görüştü. 
     Çiftçilerin sorunlarını dinleyen Kutan, burada yaptığı açıklamada, hükümetin tarıma desteğini kaldıracağını iddia etti. 
     Çiftçiye uygulanan doğrudan gelir desteğinin yanlış bir uygulama olduğunu öne süren Recai Kutan, şunları kaydetti 
     ''Avrupa ve Amerika, tarım çiftçisine her alanda desteğe devam ediyor. Amerika'da geçen sene çiftçiye ödenen destek 80 milyar dolardır. Bugün Amerika'da mazotun galonu 105 ile 120 centtir. Yani Amerikan çiftçisi, mazotu 450 bin liraya almaktadır. 
     Türk çiftçisi ise mazotun litresini 2 milyon liraya alarak, ürününü kaldırmaya çalışıyor. Bu şartlarda Türk çiftçisinin Amerikan çiftçisi ile rekabet etme şansı yok. Şimdi IMF Türkiye'ye, çiftçiye yapılan desteği kaldırması için ısrar ediyor.'' ABD ve Avrupa Birliği ülkelerinin zamanında çiftçisine yeterince destek verdiğini de kaydeden Kutan, bu ülkelerin çiftçilerinin tarımda ileriye gittiklerini söyledi. 
     Türkiye'nin artık kendine yetmediğini ifade eden Kutan,sözlerini şöyle sürdürdü 
     ''Türkiye'de sadece buğday üreticisi perişan değil, tarımın her alanındaki çiftçi perişandır. Bu iyi bir gidiş değil. Bir zamanlar dünyada kendi kendine yeten ülkelerden biri olan Türkiye, artık kendine yeterli bir ülke olmaktan çıktı.'' 
     
</TEXT>
</DOC>
