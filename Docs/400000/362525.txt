<DOC>
<DOCNO> 362525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sontur29.html </URL>
<DATE> 2005/07/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
OKS'de tercih maratonu 21 Temmuz'da başlayacak 
</HEADLINE>
<TEXT>

     Ortaöğretim Kurumları Öğrenci Seçme Sınavı’nı OKS düzenleyen Milli Eğitim Bakanlığı Ölçme Değerlendirme ve Açıköğretim Kurumları Dairesi’nin Başkanı Oğuz Erbil, okulların taban puanları, yüzdelik dilimleri ve diğer bilgilerinin internetten yayımlandığını belirterek, velilerin bunları tercih yapmadan önce dikkatlice incelemelerini önerdi. 
     Erbil, AA muhabirine yaptığı açıklamada, OKS sonuçlarına göre öğrenci yerleştirilecek olan Fen, Anadolu ve Sosyal Bilimler Liseleri ile Anadolu Teknik ve Anadolu Meslek Liseleri, Anadolu Öğretmen Liseleri, Anadolu İmam Hatip Liseleri, Sağlık Meslek Liseleri ve Milli Eğitim Bakanlığı MEB dışındaki bakanlıklara bağlı liselerin 2004 yılı sınav sonuçlarına göre oluşan taban puanlarının ve sınav kılavuzunun MEB’in www.meb.gov.tr adresli internet sitesinde yayımlandığını kaydetti. 
     İnternetten yayımlanan puanların velilere okulların yeni sistemde kaç puanla öğrenci alacağı konusunda fikir vermeyi amaçladığını ifade eden Erbil, velilerin bu bilgileri dikkatlice incelemelerini önerdi. 
     MEB’in internet sitesinde, OKS ile öğrenci alan okulların "2004 yılı ön kayıtlar sonucunda kesin kayıt hakkı kazanan en son öğrencinin yeni sisteme göre düzenlenmiş puanı okulun taban puanı ", "2004 yılı asıl listeden kesin kayıt hakkı kazanan en son öğrencinin yüzdelik dilimi", okulun yabancı dili, pansiyon durumu, kontenjanı ve kontenjan tipi bilgileri yer alıyor. 
     Okulların yeni sisteme göre dönüştürülmüş taban puanları, öğrencilere tercihlerinde kolaylık sağlayacak. 
     Bu arada, OKS’de 160 olan baraj puanı aşan adaylar, 21 Temmuz-5 Ağustos günleri arasında tercih yapacaklar. Adaylar 12 okul tercihi yapabilecekler. Başvuru işlemleri, adayların mezun oldukları veya sınav kayıtlarının bulunduğu ilköğretim okulu müdürlüklerinde gerçekleştirilecek. 
     Adaylar, tercih işlemleri için okul müdürlüğüne 1 YTL ödeyerek karşılığında "okul aile birliği makbuzu" alacaklar. 
     İlk yerleştirmenin sonuçları 16 Ağustos 2005 tarihinde açıklanacak. İkinci tercihler için de 27 Ağustos-2 Eylül günleri arasında başvuru yapılacak. İkinci yerleştirme sonuçları 7 Eylül’de ilan edilecek. 
     
</TEXT>
</DOC>
