<DOC>
<DOCNO> 393020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun21.html </URL>
<DATE> 2005/11/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
'İngiliz bakanlar, ABD'li meslektaşlarının karşısında pigme gibi kaldı' 
</HEADLINE>
<TEXT>

     İngiltere'nin eski Washington Büyükelçisi Sir Christopher Meyer, Irak savaşı öncesinde ABD'ye giden İngiliz bakanların, ABD'li mevkidaşlarının karşısında birer politik pigme gibi kaldıklarını, silik ve kişiliksiz tutumlar sergilediklerini savundu. 
     10 kasımda piyasaya çıkacak ''DC Confidential'' adlı kitabında, Washington'da görev yaptığı yılların, özellikle de 2003 yılı Mart ayında başlayan Irak savaşı öncesine ilişkin dönemin ayrıntılarını yazan Sir Christopher, bu bakanlar arasında Dışişleri Bakanı Jack Straw, Savunma Bakanı Geoff Hoon, Başbakan Yardımcısı John Prescott gibi kabinenin en güçlü isimlerinin bulunduğunu bildirdi. 
     Jack Straw'un ABD'li yetkililer tarafından aşağılandığını, konuşturulmadığını öne süren Sir Christopher Meyer, Başbakan Tony Blair'in Ortadoğu özel temsilcisi Lord Levy'yi de ''kendisini bugünün Kissinger'i gibi görmekle'' suçladı. 
     Sadece Maliye Bakanı Gordon Brown gibi bazı kabine üyelerinin Washington'da saygı gördüklerini ve adam yerine konulduklarını iddia eden Sir Christopher, halen Savunma Bakanlığı görevini yürüten John Reid'in de Washington nezdindeki saygın isimlerden biri olduğunu bildirdi. 
     Bu saygın isimlerin, kabinedeki ''siyasi pigmelerin arasında birer Masai savaşçısı gibi dik durduklarını'' da belirten Sir Christopher, Irak savaşı öncesinde BM'de yeni bir karar alınmasının da mümkün olduğunu, bu konuda bir Fransız diplomatın kendisine, ''Fransa olarak ikinci bir BM kararını destekleyecektik'' dediğini savundu. 
     İngiltere Başbakanı Tony Blair ise ''Blair istese savaşı erteleyebilirdi'' iddiaları karşısında kendini savunurken, Fransızları suçladı ve ülkenin Irak konusunda ikinci bir karar alınmasını engellediğini öne sürerek ''başka çaremiz yoktu'' dedi. 
     
</TEXT>
</DOC>
