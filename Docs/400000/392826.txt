<DOC>
<DOCNO> 392826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo08.html </URL>
<DATE> 2005/11/07/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Yılmaz Vural, kalp spazmı geçirdi... 
</HEADLINE>
<TEXT>

     Süleyman EKİN-İbrahim LALELİ ANTALYA,6 DHA 

ANTALYASPOR Genel Direktörü Yılmaz Vural, takımının dün akşam oynadığı Elazığspor maçında, kendisini tribüne çıkarması yönünde uyaran hakem Fırat Aydınus'la yaptığı tartışmadan sonra kalp spazmı geçirdi. 
     Olay, karşılaşmanın 69'uncu dakikasında meydana geldi. Yılmaz Vural, hakem Fırat Aydınus'un verdiği frikik kararına itiraz etti. Frikik kullanıldıktan sonra saha kenarına gelen hakem Aydınus, Yılmaz Vural'dan tribüne çıkmasını istedi. Oturduğu yedek kulübesinden ayağa kalkan Yılmaz Vural, Neden çıkarıyorsun'' diyerek hakeme itiraz etti. Aydınus'un kendisine ısrarla dışarı çıkmasını istemesine oldukça sinirlenen Yılmaz Vural, hakemin üzerine yürüdü. 
     Araya girenler, Vural'ı yatıştırmaya çalışırken tecrübeli teknik adam birden sahanın kenarına yığıldı. Kulüp doktoru Burhanettin Çalım ve diğer sağlık görevlileri, hemen Yılmaz Vural'a kalp masajı yaptılar. Nefes alıp vermekte zorlandığı gözlenen Yılmaz Vural'ın ağzına boru takılarak nefes alması sağlandı. 
     Kalp spazmı geçirdiği belirlenen Yılmaz Vural, daha sonra ambulansa konularak Antalya Anadolu Hastanesi'ne kaldırıldı. Tedavi altına alınan Yılmaz Vural'ın sağlık durumunun iyi olduğu açıklandı. 
     
     DURUMU İYİ 

     Anadolu Hastanesi Genel Müdür Yardımcısı Dr.Bektaş Tekin, Yılmaz Vural'ın sağlık durumunun iyi olduğunu, kalbinde sinire bağlı bir çarpıntı olduğunu söyledi. Yılmaz Vural'ın bu gece gözlem altında tutulacağını belirten Dr.Tekin, Sağlık durumu iyi, kendisiyle konuşuyoruz'' dedi. 
     Antalya Büyükşehir Belediye Başkanı Menderes Türel, Kulüp Başkanı Sedat Peker, yöneticiler, futbolcular ve 300 Antalyaspor taraftarı hastaneye giderek Yılmaz Vural'ın durumu hakkında bilgi aldı. 
     Antalyaspor Basın Sözcüsü Murat Süğlün'ün Yılmaz Vural'ın iyi olduğunu söylemesi üzerine taraftarlar, Yılmaz Vural sen bizim herşeyimizsin'' diye sevgi gösterilerinde bulundu. 
     
     TABURCU OLDU 

     Özel Anadolu Hastanesi'nde tedavi gören, Antalyaspor Genel Koordinatörü Yılmaz Vural taburcu oldu. 
     Antalyaspor-Elazığspor karşılaşmasında hakeme itiraz ettikten sonra sahadan çıkartılan ve baygınlık geçirerek, hastaneye kaldırılan Antalyaspor Genel Koordinatörü Yılmaz Vural, tedavisinin ardından taburcu edildi. 
     Özel Anadolu Hastanesi Kardiyoloji Doktoru Umuttan Doğan, gazetecilere yaptığı açıklamada, Vural'ın çarpıntı ve yüksek tansiyon şikayetiyle hastaneye geldiğini belirterek, hayati riski bulunmayan Vural'ın bugün taburcu olduğunu ve kendisine ev istirahati önerdiklerini söyledi. 
     Vural'da, strese bağlı ritm bozukluğu yaşandığını anlatan Dr. Doğan, ilaç tedavisi önerdikleri Vural'ın genel sağlık durumunun iyi olduğunu, bugünden itibaren çalışmalarına devam edebileceğini ifade etti. 
     

     
</TEXT>
</DOC>
