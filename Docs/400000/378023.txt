<DOC>
<DOCNO> 378023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun35.html </URL>
<DATE> 2005/09/13/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rum basını Avrupa Birliği'nde yalnız kaldık 
</HEADLINE>
<TEXT>

     Kıbrıs Rum kesiminde yayımlanan gazeteler, Türkiye'nin Rum yönetimini tanımadığını ifade ettiği deklarasyonu karşısında Avrupa Birliği AB tarafından yayınlanması beklenen karşı deklarasyon üzerinde Fransa ve İngiltere arasında mevcut olan uzlaşmazlığın, bu iki ülke arasında sağlanan anlaşmayla ortadan kalktığını yazdı. Rum basını, bu anlaşmadan dolayı Rum yönetiminin, yarın yapılacak AB Daimi Temsilciler Komitesi COREPER toplantısında ''yalnız kaldığı'' değerlendirmesini yaptı. 
     Politis gazetesi, Fransa ile İngiltere arasında, AB'nin karşı deklarasyonu konusunda yapılan görüşmelerin en üst düzeyde, iki ülkenin başbakan ve dışişleri bakanları arasında yapıldığını belirterek, ''Brüksel'deki kaynakların, Rum yönetiminin 'henüz AB'de politik oyunu oynamayı öğrenmediği' yorumlarında bulunduklarını'' yazdı. 
     Fransa ve İngiltere'nin karşı deklarasyon konusundaki anlaşmasının Rum yönetimini memnun etmediğini kaydeden gazete, Fransa ile İngiltere arasında varılan anlaşmayı şöyle aktardı 
     ''Her şeyden önce, tüm ülkelerin tanınması, katılımın kaçınılmaz unsurlarından biridir ve bundan dolayı AB, Türkiye ile tüm üye devletler arasındaki ilişkilerin, mümkün olan en kısa sürede normalleştirilmesine vermekte olduğu önemin altını çizer. Bu çerçevede AB ve üye ülkeler, Kıbrıs sorununun nihai çözümünün başarılması için BM Genel Sekreteri'nin çabalarının desteklenmesi gerektiği ve kalıcı ve adil bir çözümün bölgedeki barışa, istikrara ve ilişkilerin uyumuna katkı koyacağı üzerinde uzlaşıya varırlar.'' Gazete, ''bu anlaşmaya göre Fransa'nın, Türkiye'nin katılımından önce Rum yönetimini tanıması gerektiği ifadesiyle aşamalı olarak tanınmaya götüreceğine de inandığı ilişkilerin normalleştirilmesi ifadelerini kazandığını, İngiltere'nin ise, Rum yönetiminin tanınması ile Kıbrıs sorununu birbirine ilişkilendirmeyi ve konuyu BM Güvenlik Konseyi kararlarına değil, doğrudan BM Genel Sekreterinin çabalarına havale ettiği'' yorumunu yaptı. 
     Politis, Rum yönetiminin ise bu tip bir ifadeyle, tanınmanın ''Kıbrıs Cumhuriyeti''nin tanınması değil, Kıbrıs sorununun çözümüyle ortaya çıkacak devletin tanınmasına değinme ihtimali bulunmasından ötürü bu görüşe karşı çıktığını belirtti. 
     Politis, ''Lefkoşa çaresiz'' başlığı altında verdiği başka bir haberinde ise Fransa ile İngiltere arasında varılan anlaşma konusunda, Rum hükümetinin ''düşük tonda açıklamalar'' yapmayı tercih ettiğini, Rum Meclis Başkanı ve AKEL Genel Sekreteri Dimitris Hristofyas'ın ise İngiltere'ye yönelik ''saldırı'' niteliğinde açıklamalarda bulunduğunu yazdı. Haberde, Hristofyas'ın İngiltere AB dönem başkanlığı aleyhine yaptığı açıklamaların ''şaşkınlık yarattığı'' yorumu yapıldı. 
     
     Hristofyas'ın açıklaması 
     Gazeteye göre Hristofyas, İngiltere'nin tutumunu ''dostane olmayan bir tutum'' olarak niteledi ve Fransa'nın ''kendi sebeplerinden ötürü tanınma konusunu gündeme getirdiğini'' söyledi. 
     Hristofyas, ''İngiltere'nin Rum yönetiminin arkasından Fransa ile ikili temaslarda bulunduğunu ve bunun amacının konuyu belirsiz bir zamana havale etmek olduğunu'' ifade etti. 
     İngiltere'nin tavrını eleştirerek, ''diplomatik seferberliğin gerekli olduğunu'' belirten Hristofyas, Londra'daki Kıbrıslı Rumlara ''farklı şekillerde harekete geçmeleri'' çağrısında bulundu. 
     
     Diğer başlıklar 
     Diğer Rum gazeteleri de konuyla ilgili haberlerinde şu başlık ve ifadeleri kullandı 
     Haravgi Fransa-İngiltere uzlaşma formülü... İngiliz metotları kabul edilemez... Diplomatik seferberliğe ihtiyaç var. 
     Alithia Fransa-İngiltere anlaşması Tanınma sadece tam üyelik öncesinde... 'Kıbrıs' örtülü veto öngörüyor. 
     Fileleftheros Londra, tanınma formülü konusunda Lefkoşa'ya 'Take It Or Leave It' Al ya da bırak mesajı iletiyor. Başkanlık Rum yönetimi karşı deklarasyon üzerinde uzlaşı olmaması durumunda karşı deklarasyonun yayınlanmayacağı uyarısında bulunuyor. İngiliz yöntemlerine karşı kızgınlık ve arkadan bıçaklamalar... 
     Simerini Tanınma buzdolabına... 
     Mahi ''Uzlaşma Lefkoşa'yı memnun etmiyor. 
     
</TEXT>
</DOC>
