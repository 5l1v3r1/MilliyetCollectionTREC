<DOC>
<DOCNO> 389337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/dunya/dun01.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta gazetecilerin otellerine saldırı 20 ölü 
</HEADLINE>
<TEXT>


DIŞ HABERLER SERVİSİ 


Irak'ın başkenti Bağdat'ta çok sayıda yabancı basın mensubunun kaldığı Filistin ve Sheraton otellerine dün akşam iftar vaktine az bir süre kala düzenlenen 3 ayrı intihar saldırısında 20 kişi öldü, 40 kişi yaralandı. Ölenlerin, otel çalışanı ve güvenlik görevlileriyle yoldan geçen Iraklı siviller olduğu belirtildi. Otelin içinde hafif yaralanan 7 kişiden 3'ünün yabancı gazeteci olduğu belirlendi. Patlayıcı yüklü biri çimento mikseri toplam 3 araçla intihar saldırısı düzenleyen RPG ve hafif silahlı teröristlerin otellerdeki yabancı ve Arap gazetecileri rehin almayı amaçladıkları açıklandı. Çimento mikserinin Filistin Oteli'nin lobisine, diğer 2 aracın da farklı yollardan otellere saldırıya geçerken güvenlik duvarını aşamamaları üzerine teröristlerin, araçları infilak ettirdiği bildirildi. Patlamalarda, 19 katlı Filistin Oteli'nin güney kesimindeki odalarda büyük tahribat olduğu, Sheraton Oteli'nin de zemin katında hasar olduğu kaydedildi. 


</TEXT>
</DOC>
