<DOC>
<DOCNO> 372040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/spor/aspo.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıran kırana pazarlık 
</HEADLINE>
<TEXT>


Newcastle United, ısrarla istediği Anelka için dün yeniden Fenerbahçe'nin kapısını çaldı. Gün boyu yoğun telefon trafiği yaşandı, rakam 10 milyon pounda ulaşmayınca görüşmeler tıkandı, İngilizler geri adım atmak zorunda kaldı 

YALÇIN TÜRK 


Sarı - Lacivertli kulüpte Nicolas Anelka konusunda dün sıcak gelişmeler yaşandı. Newcastle United, bir türlü peşini bırakmadığı Fransız yıldız için Fenerbahçe yönetimi ile yeniden temasa geçerek, anlaşma yolları aradı. 
Asbaşkan Mahmut Uslu'nun, kendisiyle temas kuran İngiliz yöneticilerle yoğun bir telefon trafiği içine girdiği, Başkan Aziz Yıldırım'a da görüşmeler konusunda sık sık bilgi verdiği bildirildi. Ancak Newcastle United'ın, teklifini Fenerbahçe'nin düşündüğü 10 milyon poundluk rakama çıkarmaması nedeniyle görüşmelerin dondurulduğu öğrenildi. Yönetim, Anelka için 5.2 milyon pound bonservis bedeli ödemişti. 
Sarı - Lacivertliler'in, garanti para ya da teminat mektubu konusunda direnmesinin de İngilizler'i geri adım attırdığı ifade edildi. Ayrıca Anelka'nın ayrılmak gibi bir talebinin bulunmamasının Fenerbahçe yönetimini transfer için zorlayıcı kılmadığı, Fransız yıldızın cazip bir öneri gelmediği taktirde satılmayacağı kaydedildi. Samandıra'da dün tedavi olan Nicolas Anelka'nın bugünden itibaren antrenmanlara çıkması bekleniyor. 

Alternatifler hazır 

Sarı - Lacivertli yönetim, Anelka'nın alternatifi olarak Brezilyalı bir golcü düşünüyor. Fenerbahçe, Alex'in de devreye girmesi ile Cruzeiro takımının üç forvetini gündeme aldı. 
Brezilya ekibinin en golcü ismi Fred'in yanı sıra Diego ve Weldon için nabız yoklayan Fenerbahçe'ye yeşil ışık yandı. Fred için İtalya'nın ünlü kulüplerinin devreye girdiği ve bonservis bedelinin yüksek olmasının sıkıntı yarattığı bildirildi. Sarı - Lacivertliler'in çalışmalarını Diego ile Weldon üzerinde yoğunlaştıracağı öğrenildi. 
Alex'in yanı sıra Nobre ve Aurelio'nun da olumlu referans verdiği Brezilyalı oyunculardan biri ile ön anlaşma yapılacak. Anelka'nın gitmesi kesinleştiği anda yeni golcü İstanbul'a gelecek ve resmi sözleşme imzalayacak. Yeni transferin Şampiyonlar Ligi kadrosuna dahil edilip UEFA'ya bildirilmesi için Teknik Direktör Daum'un bir an önce sorunun çözülmesini istediği bildirildi. 


</TEXT>
</DOC>
