<DOC>
<DOCNO> 392444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/sontur31.html </URL>
<DATE> 2005/11/05/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Rehberlik kursaları açılacak 
</HEADLINE>
<TEXT>

     Kültür ve Turizm Bakanı Atilla Koç, bu sene İran ve Çin'den gelen turist sayısında artış olduğunu, Çince ve Farsça bilen rehberlerin ise az olması nedeniyle sıkıntı yaşandığını belirterek ''Rehber sayısını yeterli hale getirmek için kurslar açacağız'' dedi. 
     Bakan Koç, incelemelerde bulunmak üzere geldiği Aydın'da, Ilıcabaşı Mahallesi'ndeki Ayter Alanı'nda gazetecilerin sorularını yanıtladı. 
     Bakan Koç, bir gazetecinin Türkiye'nin Çince ve Farsça bilen rehber sıkıntısı olduğu, bu nedenle Çin ve İran'dan gelen turist kafileleri için rehber bulunamadığı yönündeki sözleri üzerine, şunları söyledi 
     ''Her gelen kafileye, kafilenin sayısına göre, onların dilini bilen veya bilmiyorsa bile İngilizce bilen rehberler bulundurmak mecburiyetindeyiz. Bunu, Rehberler Derneği, kendilerinin ekmek parası olduğu için sıkı takip ediyor. Araştırma Genel Müdürlüğümüzdeki elemanlar da bu takibe katılıyorlar. 
     Bu sene İran ve Çin'den gelen turist sayısında artış oldu. İran'dan gelen turistleri karşılayacak kadar Farsça bilen rehberimiz Antalya bölgesinde yoktu. Orada bir sıkıntı yaşadık. Şimdi, bu sene Çin'den aşağı yukarı 40 bin turist geldi. Biz Çin'den 100 bin, 300 bin turist bekliyoruz. Oysa Çince bilen rehber sayımız da yeterli değil. Rehber sayısını yeterli hale getirmek için kurslar açacağız.'' Bakan Koç, çeşitli diller bilen 9 binin üzerinde rehbere sahip olduklarını, rehber sayısının yeterli olduğunu, ama dillere göre rehber sayısının değiştiğini ifade ederek, şöyle devam etti 
     ''Şu an tek sıkıntımız Farsça ve Çince... Mesela bu sene Vietnam'dan 40 kişi geldi. Gelecek seneler bu sayının artmasını bekliyoruz. Şimdi de Vietnam'a uçak seferi koymamızı istiyorlar. Vietnam'ın nüfusu da öyle az değildir. Kuzey-Güney birleşmesinden sonra 85 milyon nüfusa ulaştılar. Gelecek sene Vietnam'dan 100 bin kişi gelse, rehber ihtiyacı olacaktır.'' Türkiye Seyahat Acenteleri Birliği TÜRSAB Başkanı Başaran Ulusoy da Türkiye'nin çeşitli ülkelerin konferanslarına ev sahipliği yaptığını belirterek, ''Türkiye, turizmin Birleşmiş Milletleri durumuna geldi'' dedi. 
     Bakan Koç, konuşmasının ardından aracına binerken yanına gelen bir vatandaş, Ilıcabaşı Mahallesi'nde spor yapmak ve futbol oynamak için bir alanlarının olmadığını söyledi. Bakan Koç da bunun üzerine ''Buraya turizm merkezi yapıyoruz. Seneye turistlerle oynarsınız'' şeklinde konuştu. 
     
</TEXT>
</DOC>
