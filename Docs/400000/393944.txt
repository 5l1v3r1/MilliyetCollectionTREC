<DOC>
<DOCNO> 393944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/gun04.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygu dolu anma 
</HEADLINE>
<TEXT>


İstanbul'da da, Ata'nın gözlerini yumduğu Dolmabahçe Sarayı başta olmak üzere birçok anma töreni düzenlendi 

İSTANBUL Milliyet 

Milli Saraylar Daire Başkanlığı'nın Dolmabahçe Sarayı'nda düzenlediği tören, Atatürk'ün hayata gözlerini yumduğu yatağın üzerine TBMM Başkan Vekili İsmail Alptekin ve Atatürk'ün manevi kızı Ülkü Adatepe'nin çiçek bırakmasıyla başladı. 
Saatler 09.05'i gösterdiğinde çalan sirene, Atatürk'ün son günlerini yaşadığı Dolmabahçe açıklarında demirleyen Savarona yatı ve diğer vapurların sirenleri de eşlik etti. 
Daha sonra vatandaşlar, gözyaşları arasında Atatürk'ün Harem Bölümü'ndeki odasını ziyaret edip yatağına karanfiller bıraktı. Türk Bayrağı ile örtülü yatağın iki yanında saygı nöbeti tutan erler de gözyaşlarına h kim olamadı. Öğrenciler de, Büyük Önder'e duydukları özlemi anlattıkları mektuplarını hazırlanan bir sandığa bıraktı. 

Sevdiği yemekler 
Bu arada etkinlikler kapsamında önceki gece de Saray'da Atatürk'ün sevdiği şarkılar Emel Sayın tarafından seslendirildi. İstanbul Valisi Muammer Güler, 1. Ordu Komutanı Orgeneral İlker Başbuğ ve Büyükşehir Belediye Başkanı Kadir Topbaş'ın katılımıyla da Taksim Cumhuriyet Anıtı'nda tören düzenlendi. İstanbul, Sabancı, Yeditepe üniversiteleri ve Atatürk Kültür Merkezi ile Şişli'deki Atatürk Müzesi'nde de törenler yapıldı. 
Atatürk'ün yaşamını yitirdiği saat 09.05'te yolda bulunanlar ise araçlardan inerek bir dakikalık saygı duruşunda bulundu, sürücüler klakson çaldı. İstanbul Belediyesi Zabıta Müdürlüğü, Üsküdar İskele Karakolu ve Üsküdar Evlendirme Dairesi'nin bayraklarını yarıya indirmemeleri vatandaşların tepkisini topladı. 
TBMM Milli Saraylar Daire Başkanlığı, Yapı Kredi işbirliğiyle Dolmabahçe Sarayı'nda "Kültür İnsanı Atatürk" başlıklı bir sergi açıldı. Sergi, 25 Kasım tarihine kadar izlenebilir. 

YURTTAKİ TÖRENLER 
'Atatürk'e sahip çıkma zamanıdır' 

TEKİN ATAY DHA 
CHP lideri Deniz Baykal, davetlisi olduğu Trabzon'daki Karadeniz Teknik Üniversitesi Atatürk Kültür Merkezi'nde düzenlenen Atatürk'ü anma törenine katıldı. Baykal, törende şunları söyledi "Bugün bazı batılılar, 'Atatürk'ün resimlerini indirin' tavsiyeleriyle Türkiye'yi AB'ye alma taraftarı olduklarını söylemektedir. Bu tuzaklara karşı dikkatli olmalıyız. Atatürk'e sahip çıkma zamanıdır. Bundan böyle 10 Kasım'ları Mustafa Kemal'e sahip çıkma gününe dönüştürmemiz lazım." 

Törene gelmeyenin çelengini kaldırdı 

KAMİL ATALAY DHA 
Antalya Manavgat'ta Atatürk'ü anma programında bankalar adına gelen çelengin başında yetkili olmamasına kızan Kaymakam Kasım Fikret Dayıoğlu, zabıta ekiplerinden söz konusu çelengin kaldırılmasını istedi. Dayıoğlu, çelengi kaldıran ekiplere, "Bundan sonra çelenk sunma törenlerinde çelenk başında kurumdan bir yetkili bulunmadığı takdirde çelenk kaldırılacaktır" dedi. 

Ata'ya Malatya'yı şik yet ettiler 

Bakırköy Belediyesi'nin düzenlediği "Atatürk yaşasaydı ondan ne isterdiniz " konulu mektup yazma yarışmasına katılan 360 öğrenci, Anıtkabir'i ziyaret etti. Hatıra fotoğrafı çektiren çocuklardan Ayça Solhan, Ata'ya hitaben yazdığı mektubunda, Malatya Çocuk Yuvası'ndaki şiddet olaylarını anımsatarak, "Çocuklara verdiğiniz haklar ve gösterdiğiniz önem hiçe sayılıyor" dedi. 



</TEXT>
</DOC>
