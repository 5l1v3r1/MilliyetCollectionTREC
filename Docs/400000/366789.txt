<DOC>
<DOCNO> 366789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur18.html </URL>
<DATE> 2005/08/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Trabzon'da sel... Kayıp olan 3 kişiyi arama çalışmaları sürüyor 
</HEADLINE>
<TEXT>

     Trabzon’da dün bazı ilçelerde yaşanan sel ve heyelanların ardından Of ve Çaykara ilçelerinde halen kayıp olan 3 kişiyi arama çalışmaları sürdürülüyor. 
     Trabzon Valiliği’nden yapılan yazılı açıklamada, dün etkili olan yağmur nedeniyle kapanan Of-Çaykara devlet karayolunun ulaşıma açıldığı, Çaykara-Uzungöl karayolunun açılması için yoğun çalışma yapıldığı belirtildi. 
     Of ve Çaykara’da halen kayıp olan 3 kişiyi arama çalışmalarının sürdürüldüğünün ifade edildiği açıklamada, afet bölgesindeki elektrik arızalarının ilçe merkezlerinde giderildiği, diğer yerlerde onarım çalışmalarının devam ettiği bildirildi. 
     Açıklamada, Bayındırlık ve İskan Bakanlığı Afet İşleri Genel Müdür Yardımcısı Atamer Seymen ile Etüt Daire Başkanı Ayhan Çiftçi başkanlığında oluşturulan 3 ayrı hasar tespit ve jeolojik etüt ekibinin bölgede çalışmalara başladığı da kaydedildi. 
     
</TEXT>
</DOC>
