<DOC>
<DOCNO> 355034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun12.html </URL>
<DATE> 2005/06/24/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Cheney Guantanamo'da tutsakların keyfi yerinde... 
</HEADLINE>
<TEXT>

     ABD Başkan Yardımcısı Dick Cheney, Küba'daki Guantanamo Amerikan üssündeki tutsaklara, herkesin aksine, ''iyi baktıklarını'' düşünüyor. 
     CNN'de dün gece konuşan Cheney, ''Guantanamo tutsakları iyi muamele görüyor, iyi besleniyorlar. Keyifleri yerinde. Bütün istediklerine sahipler'' ifadesini kullandı. 
     ''Yepyeni bir tesisleri var. Çok para harcadık'' diyen Cheney, insan hakları derneklerinin veryansın ettiği kampın kapatılması yolundaki çağrıları reddetti ve ''Amerikalıları öldürmeye azmetmiş bu insanlara dünyada hiçbir ülke bizim gibi davranmaz'' diye konuştu. 
     40 kadar ülkeden 500'den fazla insan, ''terörle mücadele'' bahanesiyle getirildikleri Guantanamo'da üç yıldır tutuluyor. Eski başkanlardan Jimmy Carter ve Bill Clinton dahi, kampın kapatılması için çağrıda bulunmuştu. 
     Uluslararası Af Örgütü de son raporunda, Guantanamo cezaevini eski Sovyet çalışma kampı ''gulag''a benzetmişti. 
     
</TEXT>
</DOC>
