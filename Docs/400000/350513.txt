<DOC>
<DOCNO> 350513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/ekonomi/eko08.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Hava Yolları uçak alıyor 
</HEADLINE>
<TEXT>


ARZU ÇETİK İzmir DHA 

İzmir Hava Yolları İHY Yönetim Kurulu Başkanı Ekrem Demirtaş, şirketin kuruluş çalışmalarının bütün hızıyla sürdüğünü belirterek, "Yeni uçak almak için önümüzdeki hafta Paris'teki Air Show'a katılacağız" dedi. 
İzmirli 100 işadamı tarafından 10 milyon dolar sermaye ile kurulan şirketin, bir yandan idari ve teknik altyapısının oluşturulduğunu, diğer yandan da Sivil Havacılık Genel Müdürlüğü'ne uçuş izinleri için başvuruların yapıldığını belirten Demirtaş, uçak alımı için Boeing, Airbus gibi şirketlerle görüştüklerini açıkladı. 
Demirtaş, "Yedi uçak alabiliriz. Deri koltuklu uçaklar istiyoruz. Kilolu insanlar koltuklarda sıkışmasın istiyoruz. Ama bunları yaparken, daha fazla para talep etmeyeceğiz. Yolcularımız bugüne kadarki fiyata çok daha konforlu uçacaklar" dedi. 


</TEXT>
</DOC>
