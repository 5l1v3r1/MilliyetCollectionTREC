<DOC>
<DOCNO> 366634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sondun05.html </URL>
<DATE> 2005/08/03/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Air France uçağı Kanada'da pistten çıktı, can kaybı yok 
</HEADLINE>
<TEXT>

     Kanada’nın Toronto kentindeki Pearson Uluslararası Havaalanı’nda alev alan yolcu uçağında can kaybı meydana gelmediği bildirildi. 
     Fransız Havayolları Air France tarafından yapılan açıklamada, yolcu uçağında meydana gelen kazada ölen olmadığı belirtilirken, bir Kanada hükümet yetkilisi 14 kişinin hafif yaralandığını kaydetti. 
     Öte yandan, havaalanı yönetiminden Steve Shaw da kaza sonucu can kaybı meydana gelmediğini teyit etti. Shaw, uçakta bulunan 297 yolcu ile 12 mürettebattan ölen olmadığını ve uçakta meydana gelen yangının kontrol altına alınmasından önce uçağın tamamiyle boşaltıldığını duyurdu. 
     Fransa’nın başkenti Paris’ten havalanan Fransız havayolları Air France’a ait A340 tipi uçağın, fırtınalı havada iniş pistine inmeye çalışırken kayarak alev aldığı belirtilmişti. Bazı görgü tanıkları uçağa yıldırım düştüğünü gördüklerini söylemişlerdi. 
     
</TEXT>
</DOC>
