<DOC>
<DOCNO> 378847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/spo07.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devler sahnede 
</HEADLINE>
<TEXT>


12 Dev Adam, Avrupa Basketbol Şampiyonası macerasına bugün başlayacak, B Grubu'ndaki ilk maçında son şampiyon Litvanya karşısında galibiyet arayacak 


Avrupa Basketbol Şampiyonası finallerinde 12 Dev Adam ilk sınavını bugün zorlu Litvanya önünde verecek. 
Sırbistan - Karadağ'ın ev sahipliği yaptığı şampiyonada B Grubu'nda mücadele eden A Milli Takım, Podgorica kentinde son Avrupa şampiyonu Litvanya ile karşılaşacak. TSİ 22.00're başlayacak ve NTV'den naklen yayınlanacak maça Milliler'in Kerem Tunçeri, İbrahim Kutluay, Hidayet Türkoğlu, Kaya Peker ve Mehmet Okur ilk beşiyle çıkması bekleniyor. NBA yıldızlarının birçoğunun yer almadığı Litvanya ise yenilenmiş daha genç bir kadroyla mücadele edecek. 
Milli Takım Menajeri Doğan Hakyemez, takım içinde hiçbir sorun olmadığını belirterek, "Tüm takım sorunsuz bir şekilde ilk maçı bekliyor. Litvanya karşısında zorlu bir mücadele vereceğiz. Tek endişem var. Litvanya'nın eksikleri, takımı rehavete düşürecek diye korkuyorum" ifadesini kullandı. 
Mirsad Türkcan, takım olarak hiçbir sıkıntılarının olmadığını ve çok iyi bir hazırlık dönemi geçirdiklerini belirterek, "Litvanya'yı yeneceğiz ve gruptan birinci çıkacağız" dedi. Hidayet Türkoğlu ise takımda arkadaşlık en üst seviyede olduğuna dikkat çekerek, "En önemli maçlarımız Litvanya ve Hırvatistan. Bu iki maçı alırsak yolumuz açılır" diye konuştu. 

Stres attılar 

Avrupa Şampiyonası'ndaki zorlu maçlar öncesi A Milli Basketbol Takımımız, turistik sahil şehri Budva'da stres attı. 12 Dev Adam, dün gün boyu sahilde keyifli dakikalar geçirirken, Başantrenör Bogdan Tanjeviç, Federasyon Başkanı Turgay Demirel ve Menajer Doğan Hakyemez de milli basketbolcularla yakından ilgilendi. Geziye bazı basketbolcuların eşleri de katıldı. 

NOTLAR 
Tanjevic'e piyango 
A Milli Takım Başantenörü Bogdan Tanjeviç'in başına talih kuşu kondu Üç yıl önce çalıştırdığı ASVEL takımındaki görevine son verilen Tanjeviç, Fransız ekibi aleyhine açtığı tazminat davasını kazandı. ASVEL'i 1.4 milyon dolar ödemeye mahkum eden ünlü antrenör, önemli bir kazanç elde etti. 

Milliler inzivada 
Şampiyonaya katılan takımların tümü Podgorica şehir merkezinde kalırken, A Milliler 35 kilometre uzakta adeta inzivaya çekildi. Gruptaki diğer üç ekip aynı otelde yer alırken, A Milli Takım sakin ve huzurlu bir ortamda çalışmalarını sürdürüyor. 

Litvanya krizi 
Litvanya'ya karşı şansımız tutmuyor. A Milliler, bugüne dek Litvanya ile yaptığı 12 maçın 11'ini kaybetti. 12 maçta rakip potalara toplam 792 sayı atan Türkiye, kendi potasında 968 sayı gördü. Türkiye tek galibiyeti, beş yıl önce 66-64'lük skorla elde etti. 2002'de ise 100-62 yenilerek en farklı yenilgisini aldı. 

Rekor SSCB'de 
Avrupa Şampiyonası tarihinde şampiyonluk rekorunu 14 kezle eski SSCB elinde bulunduruyor. 1935'ten bu yana düzenlenen şampiyonada SSCB, 1957 - 1971 arasında üst üste 8 kupa kazandı. Yugoslavya'nın da 8 şampiyonluğu bulunuyor. Litvanya 3 kez, İtalya 2 kez, Letonya, eski Çekoslovakya, Mısır, Macaristan, Almanya ve Yunanistan da 1'er kez mutlu sona ulaştı. 

Türkiye'nin karnesi 
Tarihinde 18. ve üst üste de 8. kez finallere katılacak olan A Milliler, en iyi derecesini Türkiye'nin ev sahipliği yaptığı 2001 Avrupa Şampiyonası'nda ikinci olarak aldı. 12 Dev Adam, büyük seyirci desteğiyle finale kadar yürümüş ancak Yugoslavya'ya yenilerek gümüşte kalmıştı. Milliler, iki yıl önce İsveç'te ise 12. olabilmişti. Türkiye ilk kez finallere katıldığı 1949 Mısır'da ise 4. olmayı başarmıştı. 

A GRUBU 
Rusya 
Almanya 
İtalya 
Ukrayna 

B GRUBU 
Hırvatistan 
TÜRKİYE 
Litvanya 
Bulgaristan 

C GRUBU 
Slovenya 
Fransa 
Yunanistan 
B.Hersek 

D GRUBU 
Letonya 
Sırbistan 
İspanya 
İsrail 

TAKIM KADROSU OYUNCULAR YAŞ BOY POZ. Ender Arslan 22 1.88 Guard Kerem Tunçeri 26 1.90 Guard Serkan Erdoğan 27 1.92 Guard Cenk Akyol 18 1.97 Forvet İbrahim Kutluay 31 1.98 Forvet Mirsad Türkcan 29 2.06 Forvet Hidayet Türkoğlu 26 2.08 Forvet Kerem Gönlüm 28 2.08 Forvet Ermal Kurtoğlu 25 2.07 P.Forvet Kaya Peker 25 2.07 P.Forvet Mehmet Okur 26 2.13 Pivot Fatih Solak 25 2.14 Pivot 
COACH Bogdan Tanjevic 
GENEL MENAJER Doğan Hakyemez 
ASİSTAN COACH Nihat İziç, Levent Topsakal, Orhun Ene 

GÜNÜN PROGRAMI 
A Grubu 
19.00 Almanya - İtalya 
22.00 Rusya - Ukrayna 
B Grubu 
19.00 Hırvatistan - Bulgaristan 
22.00 TÜRKİYE - Litvanya 
C Grubu 
18.30 Slovenya - Bosna Hersek 
21.30 Fransa - Yunanistan 
D GRUBU 
18.30 Letonya - İsrail 
21.30 Sırbistan - İspanya 




</TEXT>
</DOC>
