<DOC>
<DOCNO> 356730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sontur01.html </URL>
<DATE> 2005/06/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Erzurum’da 38 ülkücü gözaltına alındı 
</HEADLINE>
<TEXT>

     Onur SAĞSÖZ ERZURUM, DHA 

      ERZURUM’da Şıhbızın aşireti üyeleriyle kavga eden ülkücü grup arasındaki kavgayı Özel Harekat ve Çevvik Kuvvet ekipleri ayırdı. 38 ülkücü gözaltına aldı. 
     Gölbaşı Semti'nde saat 23.30 sıralarında meydana gelen olayda ülkücü grup Şıhbızın aşireti üyeleriyle iddiaya göre küfürleşme yüzünden tartışmaya başladı. Kısa sürede kavgaya dönüşen olaya müdahale eden asayiş ekipleri yetersiz kalınca bölgeye Özel Harekat ve Çevik Kuvvet ekipleri sevk edildi. 
     Polis kalabalığı dağıtırken, semte girmek isteyen çok sayıda ülkücü grubu engelledi. Olaylara karıştıkları ve polise mukavemette bulundukları tespit edilen 38 ülkücü gözaltına alınırken, yapılan üst aramalarında iki kurusıkı tabanca ele geçirildi. Olayın duyulmasının ardından Erzurum Ülkü Ocakları Başkanı Zekai Kaya ve beraberindeki 200 kişi Gölbaşı’ndaki Şehit Fatih Bodur Polis Merkezi önünde toplandı. 
     Olay çıkmaması için karakol çevresinde polis geniş güvenlik önlemleri alırken, polis merkezine gelen Emniyet Müdürü Tahsin Demir olayla ilgili bilgi aldı. Ülkü Ocakları Başkanı Zekai Kaya, olayın yanlış bir anlaşılmadan kaynaklandığını belirterek, Ülkü ocakları arasındaki hizmet içi seminerden dönen 38 arkadaşımız gözaltına alınmış. İşlemleri bittikten sonra serbest bırakılacaklar'' dedi. 
     Ülkücü grup bir süre sonra karakolun önünden ayrıldı. 38 kişinin sorgusu devam ediyor. 
     
</TEXT>
</DOC>
