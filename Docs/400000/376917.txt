<DOC>
<DOCNO> 376917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/guncel/gun01.html </URL>
<DATE> 2005/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşma arayışı 
</HEADLINE>
<TEXT>


Devlet Tiyatroları Genel Müdürü Acar, eleştirilere uğrayan sanatçı Gürzap için, "Ustamız Gürzap, tiyatroya uzun yıllar emek verdi" dedi 

KÜLTÜR SANAT SERVİSİ 

Lemi Bilgin'in yerine vek leten Devlet Tiyatroları Genel Müdürlüğü'ne getirilen Mine Acar, Kültür Bakanı Atilla Koç ile sanatçı Can Gürzap arasında yaşanan polemiğin kendisini çok üzdüğünü belirtti. Acar, "Ustamız, ağabeyimiz Gürzap, tiyatroya çok uzun yıllar emek vermiş bir insandır. İş yapmayan bir sanatçımız da değil. Gürzap'a gelinceye kadar daha başka isimler var. Çok talihsiz bir polemik oldu" yorumunu yaptı. 
AA'nın sorularını yanıtlayan Acar, genel müdür değişikliklerinde tartışmaların hep yaşandığın söyledi. Acar özetle şunları kaydetti 
Dramaturg kökenli biri olarak benim atanmam çok beklenmedik bir şeydi. Bunda Bilgin'in görevden alınışına da bir tepki var. Belki Koç'un politikasına da tepki gösteren bir kesim var. Doğrusu tepkilerin içinde birçok kavram birbirine karışmış gibi görünüyor. 25 yıldır Devlet Tiyatroları'nda çalışıyorum. Laik, demokrat, Atatürkçü bir cumhuriyet kadınıyım. Devlet Opera ve Balesi Genel Müdürü Meriç Sümen de öyledir. Bakan Koç'un bu konudaki yaklaşımını takdirle karşılıyorum. Çünkü Koç, 2 aydın cumhuriyet kadınını sanat kurumlarının başına atamıştır. Devlet Tiyatroları perdelerini zamanında açacaktır. Herkes işinin başında, aksayan bir şey yok. Toplu istifalardan boşalan kadroların tümüne yeni atamalar yapıldı. Eğer bu kurumun elemanlarıysa bu arkadaşlarımız, asli görevlerini aksatmamak kaydıyla tabii ki dizilerde, filmlerde, reklam filmlerinde rol alacaklar, üniversitelerde ders vereceklerdir. Yıllardır "bankamatik memuru sanatçılar" ya da "çalışmayan sanatçılar" gibi eleştiriler ortaya atılıyor. Bazen her sanatçıya görev veremeyebiliriz. Görev almayan veya görev verilmeyen arkadaşlarımız diye söz etmiştim. Bu genellemede herkesi suçlamak da doğru değil. Devlet Tiyatrosu sanatçılarının hepsiyle, herkesle çalışmaya hazırım, herkesle barışığım. Önerileriyle, projeleriyle gelsinler, kurumu birlikte yönetelim. 

</TEXT>
</DOC>
