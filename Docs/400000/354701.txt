<DOC>
<DOCNO> 354701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sondun32.html </URL>
<DATE> 2005/06/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Almanya Dışişleri Bakanı Fischer'den, yazar Pamuk'a övgü... 
</HEADLINE>
<TEXT>

     Almanya Dışişleri Bakanı Joschka Fischer, Alman Kitapçılar Birliği'nin barış ödülüne layık gördüğü yazar Orhan Pamuk'u övdü. 
     Fischer, bu konuda yayımladığı bir açıklamada, ''Pamuk cesur bir aydın ve inançlı bir Avrupalı. Pamuk'un eserleri, Türkiye'deki çok yönlü toplumsal tartışmaları etkileyici bir şekilde yansıtıyor'' dedi. 
     Almanya'nın önemli ödüllerinden biri olan Alman Kitapçılar Birliği'nin 25 bin avro'luk barış ödülü, Pamuk'a 23 Ekim'de Frankfurt Kitap Fuarı'nın kapanış gününde düzenlenecek törende verilecek. 
     Darmstadt Büyükşehir Belediye Başkanı Peter Benz de bugün yaptığı açıklamada, ''Türkiye'nin günümüzdeki en önemli edebi sesi'' olarak nitelediği Pamuk'a 3 Ekim'de, kentin 12 bin 500 avro değerindeki Ricarda-Huch ödülünün verileceğini bildirdi. 
     Bu ödülün 1978 yılından bu yana 3 yılda bir ''özgür düşünce ve cesur tutumla Avrupa toplumunun tarihi kültürel kimliğini teşvik eden kişilere'' verildiği belirtildi. 
     
</TEXT>
</DOC>
