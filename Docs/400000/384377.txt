<DOC>
<DOCNO> 384377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/spor/axspo01.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA seferberliği 
</HEADLINE>
<TEXT>


Bolton Wanderers ile 20 Ekim'de karşılaşacak olan Beşiktaş'ın Teknik Direktörü, rakibi çıplak gözle izleyecek. Ayrıca eski hocası Gordon Milne ve İngiltere'de futbol oynayan Emre'den bilgi alacak olan Çalımbay'a Toshack da enformasyon sağlıyor 


Beşiktaş ligi bir kenara bıraktı, tamamen UEFA Kupası'na konsantre oldu. Avrupa Kupaları'nda kura çekiminin ardından kolları sıvayan Teknik Direktör Rıza Çalımbay, ilk maçlarını oynayacakları Bolton Wanderers'i tanımak için harekete geçti. 
20 Ekim'de İnönü Stadı'nda karşılaşacağı rakibini gözaltına aldıracak olan Çalımbay'ın gelecek hafta İngiltere'ye giderek rakibini çıplak gözle izleyeceği öğrenildi. Rıza hoca bunun yanında, Siyah - Beyazlılar'ın eski çalıştırıcısı Gordon Milne ile de görüşecek. Beşiktaşlı teknik adam, Ada'da top koşturan Emre'den de Bolton hakkında fikir soracak. 
Enformasyon sağlamak için uğraşan Rıza Çalımbay'a bir destek de eski Teknik Direktör Toshack'tan geldi. İngiliz takımlarını yakından tanıyan Galli çalıştırıcı, şunları söyledi 
"Bolton, klasik İngiliz futbolunun dışında biraz da tatlı sert futbol oynayan bir yapıya sahip. Kanatlardan çok etkililer. Ancak İnönü'de seyirci baskısı, kanatlara arıza yaptırmaya yeter. Bu kez farklı plan deneyeceklerdir. Dikkatli ve sabırlı olun. En zayıf yönü ise kontratağa yakalanmaları. Savunmaları orta alandan destek alamıyor." 
UEFA Kupası'nda grup fikstüründen çok memnun kalan Rıza Çalımbay, içeride ve dışarıda tüm maçlarımızı kazanmak için sahaya çıkacağız, Elimde, bunu başaracak çok güçlü bir kadro var" diye konuştu. 

İnönü Stadı bakıma alındı 

Ritz Carlton Oteli'nin camlarından gelen yansıma nedeniyle kavrulduğu söylenen İnönü Stadı'nın çimleri bakıma alındı. Saha konusunda Siyah - Beyazlı futbolcular isyan ederken, "Bir yandan rakiple mücadele ediyoruz, diğer yandan zeminle... Zemin her geçen gün kötüye gidiyor. Hele hele yağmur olduğu anlarda gücümüzün büyük bir bölümünü zemine harcamak zorunda kalıyoruz. Zemin bizi çok yoruyor" diye konuştu. 

Beşiktaş'ta izin bugün bitiyor 

Milli maçlar nedeniyle lige verilen aradan faydalanan ve üç gün izin yapan Beşiktaşlı futbolcular, Kayserispor karşılaşmasının hazırlıklarına bugün başlıyor. Ancak, milliler ve sakatlar nedeniyle çalışmalara 13 oyuncunun katılacak olması, teknik heyetin canını sıktı. 

Sergen riske edilmeyecek 

Samsunspor maçındaki frikik golünün ardından adalesi atan ve 20 gün takımdan uzak kalacağı açıklanan Sergen Yalçın'ın tedavisi için yoğun bir çalışma başladı. Kaptanın, beklenenden önce iyileşme gösterdiği vurgulanırken, buna rağmen lig maçında riske edilmeyeceği, 20 Ekim'deki Bolton maçına hazırlanacağı belirtildi. 

Öner Biz böyle gördük 

Beşiktaş Genel Sekreteri, kötü sonuçların ardından ortaya çıkan muhalefetin, başkanın yanında olmasını istedi 


Beşiktaş Genel Sekreteri Kenan Öner, fel ket senaryoları üreten muhalefete çattı, alınan iki kötü sonuçtan sonra çatlak seslere anlam veremediklerini söyledi. Öner, "Her Beşiktaşlı başkanının yanında olmalıdır" diye konuştu. 
Öner konuşmasına şöyle devam etti "Bizim gördüğümüz Beşiktaş terbiyesine göre ayrılıklar, seçim bitene kadardır. Seçimden sonra herkes seçilen başkanın yanında olmalıdır. O başkan bizim her şeyimizdir. Biz bunu yaptık, böyle gördük. Her şeyden önce o makama saygı duyulmalıdır. Bu makamı yıpratırsanız yozlaşır, ufalır, küçülür. Şimdi iki maç kötü oynuyorsunuz. İyi gitmiyor, olağanüstü kongre lafları. Ben basına bu tür açıklamalar yapanlara yakıştıramadım. Adam gibi yönetilmiyor ne demek. Bu şekilde bir yere varılmaz." 
Kenan Öner, olağanüstü kongrenin Beşiktaş'a zarar vereceğini de savundu. 

BEŞİKTAŞ DERGİSİ'NDEN TAŞANLAR... 

İnönü'de rodeo 
Futbolun dışında rodeoya büyük bir aşkla bağlanan Ailton'un atlı görüntülerini yayınlayan Beşiktaş Dergisi, Brezilyalı futbolcunun bir gününü gündeme getirdi. Sambacı, ağabeyinin zoruyla futbolcu olduğunu itiraf ederken, "İnönü'de rodeo yapmak isterim" diye konuştu. 

6 ay beklemiş 
Kulübün resmi dergisi için eşiyle bir röportaj yapan Dayane Kleberson, sorularında küçük küçük aile sırları verdi. Dayane'nin, "Birbirimize yakınlaşmamız ve beni öpmen 6 ay sürdü. Neden bu kadar geciktik " sorusuna Kleberson, "Benim gözümde sen bir prensestin. Bu nedenle biraz daha romantik yaklaştım" dedi. 

Manken gibi 
Beşiktaş'ın yeni markası Always First ürünleriyle birlikte kamera karşısına geçen İbrahim Toraman, profesyonel mankenlere taş çıkardı. Siyah ve beyaz giyindiğini ifade eden Siyah - Beyazlı oyuncunun siyah favori rengi... Beyazın ise masumluğuna ve saflığına inanıyor. 


</TEXT>
</DOC>
