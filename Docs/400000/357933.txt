<DOC>
<DOCNO> 357933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/magazin/axmag02.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Acısını alkışlar hafifletti 
</HEADLINE>
<TEXT>


BAYRAM KAYGUSUZ 

Önceki akşam Açıkhava Tiyatrosu'nda sahneye çıkan Nazan Öncel, geçen hafta aynı yerden son yolculuğuna uğurlanan Kazım Koyuncu'yu andıktan sonra konsere başladı. Koyuncu'nun vefatına çok üzüldüğünü belirten Öncel, "Geçen hafta oğlumu uğurladım. Çok ağladım. Ama bugün sizlerin bu alkışları bana moral verdi. İyi ki geldiniz. Biliyorum Kazım, bizi mutlaka bir yerlerden izliyor. O her zaman kalbimizde gönlümüzde yaşayacak" dedi. Öncel, Koyuncu'nun anısına "Gitme Kal Bu Şehirde" isimli şarkısını seslendirdi. 

'Helal olsun' 
1969'dan beri şarkı söylediğini belirten Öncel, şarkı aralarında sık sık "pansiyoncular" diye hitap ettiği seyirciyle sohbet etti. Öncel, "Benim İçin N'apardın " isimli bestesini verdiği Gökhan Özen ile şarkı söyledi ve "Gençlerin önünü açmamız gerek. Beste verdiğim şarkıcılara şarkılarım helal olsun" diye konuştu. 


</TEXT>
</DOC>
