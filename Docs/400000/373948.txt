<DOC>
<DOCNO> 373948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas12.html </URL>
<DATE> 2005/08/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Çinli kadınların göğüslerinin küçük olması büyük bir pazar yarattı 
</HEADLINE>
<TEXT>

     Levent ULUÇER PEKİN, DHA 

ÇİNLİ kadınların göğüs ölçülerinin genellikle küçük olması, ülkede büyük bir pazar oluşturmuş durumda. Çin televizyonlarında özellikle reyting düzeyinin düşük olduğu gece yarısından sonra ekranlarda nasıl boy uzatılabileceği, krem kullanarak kadınların bel ve yüz hatlarının nasıl inceltilebileceği ve çeşitli masklarla yüze nasıl genç bir görüntü kazandırılabileceğine ilişkin reklamlar yayınlanıyor. 
     Müşteriyi iknaya yönelik ürün tanıtımları arasında en fazla ilgi göreni ise göğüs büyüten yöntemlerle ilgili olanlar... Silikonlu sutyenle göğüslerin daha büyük görünebileceği iddia eden tanıtım filmlerinin yanı sıra, kadınlara göğüs büyüten ilaçlar kullanmalarını tavsiye eden reklamlar da ilgiyle izleniyor. 
     
     TANITIM FİLMİNİ GRAFİKLERLE DESTEKLİYORLAR 

     Bu reklamların birinde anlatıldığına göre, kadınlar tanıtımı yapılan kremi düzenli şekilde kullanırlarsa göğüsleri büyüyor ve bu şekilde toplum içinde kendilerini daha ’güvenli’ hissetmeye başlıyor. Reklama göre, göğsü krem ile büyütmek çok kolay Göğüslerin hemen üst tarafına elle sürülerek tatbik edilen krem vücut tarafından emiliyor ve kısa süre içinde büyüme başlıyor. 
     Televizyon reklamında bu kimyasal etki, bilgisayar yardımıyla gerçekleştirilmiş grafikli bir anlatımla gösteriliyor. Bu reklamda kadınlara bir de uyarı da yapılarak kremi çok fazla kullanmamaları tavsiye ediliyor. Krem çok fazla kullanılırsa bu kez göğüslerin çok fazla büyüyebileceği iddia ediliyor. Reklamda, küçük göğüsleri büyütmek için bu kremin yeterli olduğu, göğüs büyüttüğünü iddia eden diğer reklamlara ’aldanılmaması gerektiği’ de savunuluyor. 
     Bu tarz reklamların başlıca dikkat çekici tarafı bir reklamın dakikalarca sürecek şekilde, tekrar tekrar anlatılması ve içinde ’Batılılar’a sıkça yer verilmesi. 
     
</TEXT>
</DOC>
