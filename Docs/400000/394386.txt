<DOC>
<DOCNO> 394386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonspo19.html </URL>
<DATE> 2005/11/12/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Konyaspor, Ankaragücü maçı hazırlıklarını sürdürüyor 
</HEADLINE>
<TEXT>

     Turkcell Süper Ligi'nin 13. haftasında, kendi sahasında Ankaragücü'nü konuk edecek Konyaspor, hazırlıklarını sürdürüyor. 
     Milli maç nedeniyle lige verilen bir haftalık arayı değerlendirerek 3 gün izin yapan Konyaspor, çalışmalarına Tatlıcak Mehmet Tevfik Lav Tesisleri'nde yapılan antrenmanla devam etti. 
     Ülkesinin milli takımında yer alan El Saka ile sakatlığı nedeniyle Brezilya'da tedavi gören Batista antrenmana katılmadı. 
     Isınma hareketlerinin ardından, hafif sakatlıkları bulunan Ceyhun ve Mustafa Er, takımdan ayrı olarak fizik tedavi uzmanı nezaretinde çalışma yaptı. 
     Kondisyona yönelik olarak yapılan ilk bölüm çalışmalarının ardından dar alanda pas çalışması yapan yeşil-beyazlı futbolcular, teknik direktör Aykut Kocaman ve yardımcıları gözetiminde antrenmanın son bölümünde taktiğe dayalı çalıştı. 
     Yarı sahada çift kale maç yapan yeşil-beyazlılarda Aykut Kocaman'ın da forma giydiği turuncu takım, diğer takımı 5-4 mağlup etti. 
     İdman sonrası konuşan defans oyuncusu Ümit Bozkurt, ''Lige verilen arayı iyi değerlendirip kalan maçlarımızın tamamını kazanmalıyız. Ankaragücü karşısında galip gelip iyi bir çıkış yakalamak istiyoruz'' dedi. 
     
     BATİSTA'DAN İYİ HABER 
     Konyaspor İkinci Başkanı Arif Çelik, Gençlerbirliği maçında sol yan diz bağları kopan Brezilyalı oyuncu Batista'nın ülkesinde ameliyat olduğunu belirterek, ''Batista 25 Kasım'da Konya'ya dönecek. Daha önce sezonu kapattığını söylemiştik. Ancak kendisi bize, ikinci yarının 4. maçından sonra sahalara dönebileceğini söyledi. Bu sevindirici bir haber'' diye konuştu. 
     Çelik, devre arasında takımı takviye edebilmek için çalışma yürüttüklerini dile getirerek, teknik direktör Aykut Kocaman'dan bu konuda rapor beklediklerini sözlerine ekledi. 
     
</TEXT>
</DOC>
