<DOC>
<DOCNO> 399055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur12.html </URL>
<DATE> 2005/11/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İstanbul'un ulaşım sorununa 116 dev proje... 
</HEADLINE>
<TEXT>

     İstanbul Büyükşehir Belediyesi, kentteki ulaşım sorununu çözmek için raylı sistemden, kavşak ve yol yatırımlarına kadar 116 proje hazırladı. 
     İstanbul Büyükşehir Belediyesi’nden alınan bilgiye göre, 2006 yılı bütçesinin yaklaşık yüzde 60’ını ulaşım yatırımlarına ayıran belediye, kentin ulaşım ve trafik sorununa hazırladığı 116 projeyle köklü çözüm arıyor. 
     Trafik sorununun çözümünde araçlar yerine insanların taşınmasını sağlayacak raylı sistem yatırımlarına öncelik veren Büyükşehir Belediyesi, bir kısmı yeni başlayan, bir kısmı da bitmek üzere olan toplam 55 kilometre uzunluğunda raylı sistem hattının inşaatını sürdürüyor. Raylı sistem projeleriyle İstanbulluların toplu, güvenli, konforlu ve hızlı ulaşımı tercih etmesi ve mevcut karayollarında önemli bir rahatlama sağlaması bekleniyor. 
     Marmaray ile entegre hale getirilecek 22 kilometre uzunluğunda saatte tek yönde 35 bin yolcu kapasitesine sahip 15 istasyonun yer alacağı Kadıköy-Kartal metrosu, 4.4 kilometre uzunluğunda saatte tek yönde 12 bin yolcu kapasiteli 4 istasyonun yer alacağı Otogar-Bağcılar raylı sistem hattı, 4.25 kilometre uzunluğunda saatte tek yönde 70 bin yolcu taşıma kapasiteli 3 istasyonun yer alacağı 4. Levent-Ayazağa metrosu, inşaatına yeni başlanan raylı sistemler arasında yer alıyor. 
     Kadıköy-Kartal metrosu ve Otogar-Bağcılar raylı sistem hattının 2007 yılı Şubat ayında, 4. Levent-Ayazağa metrosunun da 2008 yılı sonunda bitirilmesi planlanıyor. 
     
     BİTMEK ÜZERE OLAN RAYLI SİSTEM PROJELERİ 

     Raylı sistemler arasında 9 istasyonun yer alacağı, 15 bin yolcu taşıma kapasitesine sahip 5.9 kilometre uzunluğundaki Zeytinburnu-Güngören-Bağcılar cadde tramvayı ile 2 istasyonun yer aldığı 7 bin 500 yolcu taşıma kapasiteli 640 metre uzunluğundaki Taksim-Kabataş Füniküler Sistemi Aralık sonunda ilk tren hareketi gerçekleşecek Şubat ayında hizmete açılacak. 
     Toplam 17 istasyonun yer alacağı, saatte tek yönde 15 bin yolcu taşıma kapasitesine sahip 12 kilometre uzunluğundaki Sultançifliği-Edirnekapı hafif metro hattı ise Mayıs ayında hizmete girecek. 
     İki istasyonun yer alacağı saatte tek yönde 70 bin yolcu taşıma kapasitesine sahip 2.6 kilometre uzunluğundaki Taksim-Unkapanı Metrosu, yine 2 istasyonun yer aldığı 2.6 kilometre uzunluğundaki Unkapanı-Yenikapı metrosu ve 700 metre uzunluğunda 35 bin yolcu taşıma kapasiteli Aksaray-Yenikapı Metrosu da 2008 yılı sonunda tamamlanmış olacak. 
     
     2006 YILINDA İHALESİ YAPILACAK 4 HAT 

     Büyükşehir Belediyesi, yatırım programına aldığı 4 büyük raylı sistem hattının ihalesini ise 2006 yılı içinde gerçekleştirecek. 
     Buna göre 19 istasyonun yer alacağı saatte tek yönde 35 bin yolcu taşıma kapasitesine sahip 20 kilometre uzunluğundaki Bakırköy-Küçükçekmece-Avcılar-Beylikdüzü Hafif Metro Hattı 2010 yılında bitecek. 
     Toplam 13 istasyonun yer alacağı saatte tek yönde 35 bin yolcu taşıma kapasitesine sahip 15 kilometre uzunluğundaki Üsküdar-Altunizade-Ümraniye-Dudullu-Samandıra Hafif Metro Hattı 2010 yılında tamamlanacak. 
     8 istasyonun yer alacağı saatte tek yönde 75 bin yolcu taşıma 
     kapasitesine sahip 12 kilometre uzunluğundaki Yenikapı-Bağcılar metro hattının 2009 yılı, yine 8 istasyonun yer alacağı 75 bin yolcu taşıma kapasiteli 12 kilometre uzunluğunda Bağcılar-Mahmutbey-İkitelli-Olimpiyat Köyü metro hattının da 2010 yılında bitirilmesi hedefleniyor. Beşiktaş-Şişli-Otogar metro hattı, Sefaköy-İkitelli-İSTOÇ havaray hattı ile Haliç çevresi tramvay hattının proje çalışmaları ise devam ediyor. 
     
     YOL VE KAVŞAK ÇALIŞMALARI 

     İstanbul Büyükşehir Belediyesi, karayollarında yaşanan tıkanıklıkları gidermek için de birçok yeni kavşak ve yol projesi yürütüyor. 
     Bu kapsamda, Mart 2004’ten bugüne kadar 8 ayrı yolun yapımı tamamlandı, 32’sinin inşaatı devam ediyor, 32’sinin inşaatına yeni başlandı, 30’unun da ihalesi devam ediyor. Ayrıca tıkanan 6 noktanın uygulama projesi bitirildi, 51’inin uygulama projesi hazırlanıyor, 29’unun uygulama projesi ise ihale aşamasında bulunuyor. 
     Bir ayda tamamlanarak hizmete açılan Maslak Oto Sanayi Kavşağı’nın yanında inşaat çalışmaları süren 26 yol ve kavşak çalışması ve bitiş tarihleri de şöyle 
     "İkitelli Kavşağı 30 Aralık, Ambarlı Kavşağı 31 Aralık, Ümraniye Dudulu Kavşağı da 31 Aralık 2005 tarihinde açılacak. 
     Kadıköy-Hasanpaşa-Uzunçayır Kavşağı 15 Şubat 2006, Bağlarbaşı Kavşağı, Kısıklı Caddesi Alt Geçidi Bağlantı Yolları ve Ortak Altyapı Çalışmaları 12 Mart 2006, Bağcılar-Güneşli-TEM Bağlantı Yolu ve Kavşağı büyük ölçüde tamamlandı , Eyüp Saya Yolu Alt Geçit Köprüsü 11 Nisan, Davutpaşa Kavşağı 15 Nisan, Esenler-Otogar Kavşağı 15 Mayıs, Esenler Hal Kavşağı Haziran 2006’da tamamlanırken, Bağcılar-TEM Bağlantı Yolu ile Metris kavşağı da yakında açılacak. 
     Edirnekapı, Ayazağa, Maltepe, Samandıra kavşaklarında düzenleme çalışmalarının yanı sıra Kartal-Samandıra-TEM bağlantısı ile Balıkesir Caddesi kesişmesindeki trafik yeniden düzenleniyor. 
     Mahmutbey Atatürk Caddesi Kavşak Düzenleme ve Alt Geçit Projesi yakında tamamlanıyor. Bayrampaşa Kadife Kavşağı ilave üst geçit ve bağlantı yolları kısa sürede hizmete girecek. 
     Zeytinburnu 58. Bulvar, İnönü ve Seyitnizam Caddeleri yeniden düzenlenerek bölgeye bir yer altı otoparkı yapılıyor. 
     Kadıköy-İçerenköy meydanı ve yakın çevresi ile Maltepe Büyükyalı Deresi bağlantı yolu inşaatıyla bölge yolları yeniden düzenleniyor. 
     Topkapı Şehir Parkı içindeki tramvay ve karayolu inşaatı tamamlanıyor. Topkapı-Çobançeşme arası D-100 Karayolu E-5 şerit düzenlemesi ve yanyol inşaatı devam ediyor. Ümraniye Hatboyu Caddesi yolu ortak altyapı inşaatı tamamlanıyor." 
     
</TEXT>
</DOC>
