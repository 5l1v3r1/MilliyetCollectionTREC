<DOC>
<DOCNO> 362347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun19.html </URL>
<DATE> 2005/07/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
The Guardian Terör korkusundan 200 yabancı bilimadamı reddedildi 
</HEADLINE>
<TEXT>

     İngiltere'de yayımlanan The Guardian gazetesi, geçen 4 yılda 200'ü aşkın yabancı bilimadamının, terör korkusuyla İngiliz üniversitelerine kabul edilmediklerini yazdı. 
     Özellikle kimya, mikrobiyoloji ve biyoteknoloji gibi alanlarda master ve doktora programlarına katılmak için başvuran 2 bine yakın yabancı bilimadamının hakkında derin soruşturmalar yapıldığını ve bunlardan 200'ünün terör tehdidi yaratacakları korkusuyla reddedildiklerini yazan Guardian, bu bilgilere ''Bilgi Alma Özgürlüğü'' yasası uyarınca ulaştıklarını açıkladı. 
     Metropolitan polis teşkilatı başkanı Sir Ian Blair'in geçen hafta bombalı eylemlerin ardında mutlaka bir kimyagerin bulunduğu yolundaki sözlerine işaret edilen haberde, Leeds Üniversitesi'nden bir kişinin Mısır'da tutuklanmasına da dikkat çekti. 
     Kimyager Magdi El Nashar'ın Kahire'de, Londra'daki bombalı saldırılar konusunda sorgulamasının sürdüğünü hatırlatan Guardian, ''Aslında İngiliz üniversiteleri zaten uzun zamandır potansiyel teröristlere çok çekici geliyor. Zira son derece yüksek seviyede bilimsel eğitim potansiyelleri var'' ifadesine yer verdi. Gazete, İngiliz üniversitelerinin de bu durumu bildikleri için, Dışişleri Bakanlığı aracılığıyla kendilerine başvuranlar hakkında soruşturma isteyebildiklerini duyurdu. 
     1994'ten bu yana yabancı teröristlerin İngiltere'de uygulanan ve öğretilen teknikleri öğrenmemeleri için sıkı güvenlik kontrolleri yapıldığına işaret eden Guardian, uygulamanın ardında, İngiltere'de eğitim gören yabancıların daha sonra ülkelerine dönüp kitle imha silahı programlarında yer almalarının engellenmesi amacının bulunduğunu ifade etti. 
     Uygulama çerçevesinde üniversitelerin, Pakistan, Suriye ve Mısır'ın da aralarında bulunduğu 10 ülkeden gelen bilimadamları hakkında güvenlik kontrolü isteyebildiklerini yazan Guardian, özellikle 21 bilimsel alanda yapılan eğitim başvurularında bu kontrollerin yapıldığını kaydetti. 
     
</TEXT>
</DOC>
