<DOC>
<DOCNO> 351908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo38.html </URL>
<DATE> 2005/06/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Beşiktaş'ta Puma ile yollar kavgalı ayrıldı... 
</HEADLINE>
<TEXT>

     Beşiktaş Kulübü, forma sponsoru olan Puma firmasıyla yollarını kavgalı bir şekilde ayırdı. 
     Puma'nın Türkiye temsilciliğini üstlenen A.C.K. Giyim Tekstil Ürünleri Sanayi ve Ticaret A.Ş.'den yapılan açıklamada, Beşiktaş Kulübü ile yapılan 3 yıllık sponsorluk sözleşmesinin, süresi dolmadan haksız bir biçimde feshedildiği iddia edildi. 
     Sözleşme süresince Beşiktaş ile yaşanan aykırılıkların bugüne dek kamuoyuyla paylaşılmadığı kaydedilen açıklamada, şu görüşlere yer verildi 
     ''Beşiktaş'tan İMKB'ye yapılan bildirimle, başka bir firmayla sponsorluk sözleşmesi imzalandığı beyan edilmiş, bizim mevcut sözleşmemiz ise feshedilmiş ve konusuz kalmıştır. Milyonlarca dolarlık çalışmalarını 2005-2006 sezonunu da kapsayacak şekilde gerçekleştiren firmamız, bu haksız fesihten dolayı ciddi anlamda zarara uğratılmıştır. Tüm maddi ve manevi zararlarımızı yasal yollarla talep edeceğiz.'' 
     
     ÜRÜNSAK ''GÖRÜŞMELERİMİZ SÜRÜYOR'' 
     Beşiktaş'ın, pazarlamadan sorumlu yönetim kurulu üyesi Murat Ürünsak, Puma ile yaşadıkları sorunlarla ilgili olarak görüşmelerin sürdüğünü söyledi. 
     Ürünsak, Puma ile rakamsal bir anlaşmazlık içinde olduklarını dile getirerek, ''Ticari kayıplarını gerekçe göstererek maddi talepleri var. Ortalamada anlaşmaya çalışıyoruz. 'Sözleşmede geçerli olan tazminatı ödeyelim' diyoruz, ama onlar gelecek yıldaki beklenti karlarını da istiyorlar. Biz, sözleşmenin gereklerine harfiyen uyuyoruz'' diye konuştu. 
     
</TEXT>
</DOC>
