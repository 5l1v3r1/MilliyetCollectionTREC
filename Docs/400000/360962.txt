<DOC>
<DOCNO> 360962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sondun04.html </URL>
<DATE> 2005/07/14/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
ABD'den Kıbrıslı Türklere destek 
</HEADLINE>
<TEXT>

     Kıbrıs’ta gecen yılki referandumların ardından ABD Kongresi’nin KKTC için kabul ettiği 30.5 milyon dolarlık yardım paketi çerçevesinde Washington yönetimi, KKTC’de iş ortamı ve bankacılık sektörünün geliştirilmesi amacıyla 10 milyon dolarlık bir danışmanlık projesi başlatıyor. 
     Bu amaçla KKTC’de danışmanlık yapacak Amerikan şirketinin seçilmesi için ABD yardım kuruluşu USAID tarafından düzenlenen 10 milyon dolar tutarındaki ihaleyi, ülkenin ve dünyanın bu alandaki önemli firmalarından BearingPoint Inc. kazandı. 
     ABD Dışişleri Bakanlığı sözcülerinden Tom Casey, ABD’nin geçen yıl KKTC için onayladığı 30.5 milyon dolarlık "Kıbrıs’ta ekonomik büyüme için ortaklık yardım paketi" çerçevesindeki projenin amacının, adanın birleşmesine yönelik ortamın desteklenmesi olduğunu söyledi. 
     BearingPoint tarafından yapılan yazılı açıklamada da, üç yıl sürecek proje çerçevesinde şirketin, Kuzey Kıbrıs’ta iş ortamı ve bankacılık sektörünün geliştirilmesi için danışmanlık hizmeti vereceği belirtildi. 
     BearingPoint, Kıbrıs Türk bankacılık sektörünün AB standartlarına uygun hale getirilmesi, ürün ve hizmet standartlarının ilerletilmesi ve küçük boyutlu şirketlerin pazarlama stratejilerinin geliştirilmesi gibi konularda danışmanlık faaliyetinde bulunacak. 
     BearingPoint şirketinin Başkan Yardımcısı James Horner, "Kıbrıslı Türklerin iş yeteneklerinin geliştirilmesine katkıda bulunmamız, adanın başarıyla birleşmesi için önemli olan kurumları ve uygulamaları güçlendirecek" dedi. 
     Kıbrıs’ta Nisan 2004’teki referandumlarda Türk tarafında "evet", Rum tarafındaysa "hayır" çıkmasının ardından Rumların AB’ye girmesinden sonra, ABD, Kıbrıslı Türklerin ekonomik gelişmesine ve böylece gelecekteki birleşmeye destek amacıyla KKTC için 30.5 milyon dolarlık bir yardım paketini kabul etmişti. 
     Bu projeyle birlikte yardım paketi, ilk defa uygulamaya konulacak. 
     
</TEXT>
</DOC>
