<DOC>
<DOCNO> 354025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/soneko44.html </URL>
<DATE> 2005/06/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ankara-Kahramanmaraş uçuşları başladı 
</HEADLINE>
<TEXT>

     Türk Hava Yolları'nın THY Ankara-Kahramanmaraş seferi başladı. 
     Ulaştırma Bakanı Binali Yıldırım, seferin başlaması nedeniyle Esenboğa Havalimanı'nda düzenlediği basın toplantısında THY'nin yeni aldığı kararlarla İstanbul Sabiha Gökçen Havalimanı'nın günlük seferlerine başladığını söyledi. 
     Bu havalimanın kısa süre içinde Trabzon, İzmir, Adana ve Ankara seferlerine de başlayacağını bildiren Yıldırım, Atatürk Havalimanı'ndan da bu hafta içinde Adıyaman ve Gaziantep seferlerinin yeniden yapılmaya başlandığını kaydetti. 
     Bugün başlayacak olan Kahramanmaraş seferlerinin karşılıklı olarak Salı, Perşembe ve Pazar günleri yapılacağını anlatan Yıldırım, Adıyaman seferlerinin ise Pazartesi, Çarşamba ve Cumartesi günleri gerçekleştirileceğini bildirdi. 
     Bakan Yıldırım, THY'deki son 2 yıllık gelişmeyle sefer sayısının 210'u aştığını ve koltuk sayısının da 35 binin üzerinde olduğunu vurgulayarak, ''THY, gerek iç uçuşlarda, gerekse dış uçuşlarda sivil havacılık alanında Türkiye'ye çok güzel bir ivme kazandırdı'' dedi. 
     Yıldırım, Singapur Havayolları ile THY arasında yapılan anlaşmayla da Sabiha Gökçen Havalimanı'nda THY ile Singapur Havayolları bakım onarım merkezinin açılacağını kaydetti. 
     Bakan Yıldırım, bir gazetecinin Türk Telekom'un satışına ilişkin sorusu üzerine, Cuma günü nihai tekliflerin alınacağını ve böylece ihaleye kimlerin teklif verdiğinin belli olacağını kaydetti. 
     Ulaştırma Bakanı Yıldırım, ''Türk Telekom'un satışına ilişkin değer tespitiyle ilgili bir raporun size geldiği söyleniyor'' diyen gazeteciye de, ''Bunlar sizin haberleriniz. Bende böyle haberler yok'' yanıtını verdi. 
     
</TEXT>
</DOC>
