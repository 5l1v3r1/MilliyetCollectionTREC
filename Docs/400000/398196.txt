<DOC>
<DOCNO> 398196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko12.html </URL>
<DATE> 2005/11/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Versace Türkler dinamik, İtalyanlar mumya gibi 
</HEADLINE>
<TEXT>

     Giyim dünyasının en önemli markalarından olan Versace’nin Yönetim Kurulu Başkanı Santo Versace, Türklerin kendi kültürlerinin derinliklerine inerek, oradaki birikimi evrenselle birleştirmeleri halinde uluslararası başarıya daha hızlı kavuşabileceklerini söyledi. 
     Perakende Günleri kapsamında İstanbul’da bulunan Santo Versace, Birleşmiş Markalar Derneği’ni ziyaret ederek, BMD Başkanı Saruhan Tan, BMD Genel Sekreteri Hüseyin Kurtuluş, İHKİB Başkanı Süleyman Orakçıoğlu ve dernek yönetim kurulu üyeleriyle moda, yaratıcılık ve dünya markası olma yolundaki görüşlerini paylaştı. 
     Dünya markası olmanın temel taşlarını "yaratıcılık, yenilikçilik, eğitim ve organizasyon" yeteneklerinin oluşturduğunu vurgulayan Versace, bir şirketin en tepe yöneticisinden, en alt kademedeki çalışanına kadar bu bilinçle hareket etmesi gerektiğini söyledi. 
     
     "TÜRKLER DİNAMİK, İTALYANLAR MUMYA GİBİ" 
     Versace, Türk insanının çok canlı ve enerjik bir yapısı olduğuna dile getirirken, İtalya’da insanların mumya gibi olduğunu ifade etti. Versace, "Gördüğüm kadarıyla Türkiye bu anlamda çok dinamik. Bir ülkedeki enerjiyi bir restorana gidince görebilirsiniz. Çalışanların tavırları hemen size bir fikir verebilir" dedi. 
     
     ANADOLU KÜLTÜRÜ, EVRENSEL OLANLA BİRLEŞTİRİLMELİ 
     Moda üretirken, dünya markaları oluşturmaya çalışırken, bu canlılığın önem taşıdığını kaydeden Versace, modada fark yaratmak için firmaların kendi ülke kültürlerini iyi araştırarak, değerlendirmeleri gerektiğini söyledi. Santo Versace, "Eğer ben Türk olsaydım, Anadolu kültürünün derinliklerine iner, sonra onları evrensel olanla birleştirirdim" derken, herkesin moda ürettiği bir dünyada farkın bu şekilde ortaya konabileceğini vurguladı. Versace, uzun yıllar kardeşi Gianni Versace’nin İtalya ve onu etkileyen Yunan kültüründen yararlandığını belirterek, bu yaklaşıma en iyi örnek olan Afganistan Devlet Başkanı Hamit Karzai’nin ulusal kıyafetlerini giyerek, ülkesinin giyim kültürünü tüm dünyaya taşımasını gösterdi. 
     Versace, İtalya’daki şirketlerin hemen hemen tamamı aile şirketleri olarak kurulduğunu, ancak belli bir başarı elde edildikten sonra kurumsallaşmak gerektiğini kaydetti. 
     "Bizler bu süreci iyi uyguladık. Bir zaman sonra işi aile fertlerine değil bilene teslim ettik" diyen Versace, "Bu kişileri kadrolarımıza dahil ederek, onların birikimlerinden yararlandık. Gençlerin dinamizmi ile yaşlıların tecrübelerini birleştirdik. Başarı bu şekilde geldi. Savaşta da spor kulüplerinde de şirketlerde de aynı şey geçerli" diye konuştu. 

ANKA 
     
</TEXT>
</DOC>
