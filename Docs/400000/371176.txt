<DOC>
<DOCNO> 371176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/soneko34.html </URL>
<DATE> 2005/08/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Şener Asgari ücreti 350 milyonun altına indirmek mümkün değil... 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, Türkiye’de fiili olarak bölgesel asgari ücret uygulandığını belirterek, Ankara Sanayi Odası ASO Başkanı Zafer Çağlayan’a halen uygulanan asgari ücretin aşağı çekilemeyeceği uyarısında bulundu. Şener, asgari ücrette yeni bir sisteme girilirken, kazanılmış hakların korunmasının temel esas olduğunu belirterek, "Asgari ücretin 350 milyon liralık sınırın altına düşmesi hiçbir şekilde mümkün değildir" dedi. 
     Şener, ASO Başkanı Zafer Çağlayan ve Yönetim Kurulu üyelerini kabul etti. Şener, bölgesel asgari ücretin bir tür teşvik sistemi olarak düşünülmesi gerektiğini belirtirken, bölgesel asgari ücret konusundaki değerlendirmelerin bir varsayıma dayandığını kaydetti. Şener, bölgesel asgari ücretle ortaya çıkacak teşvik sistemiyle, bölgenin bir cazibe merkezi haline geleceği ve yatırımları çekeceği varsayımından hareket edildiğini anımsatırken, "Ancak teşvikler her zaman beklenen sonucun ortaya çıkması için yeterli olmayabilir" dedi. Dünyada ve Türkiye’de de değişik zamanlarda teşvik uygulandığını kaydeden Şener, "Ama bunun etkileri sınırlı olmuştur" diye konuştu. 
     
     "TÜRKİYE’DE BÖLGESEL ASGARİ ÜCRET ZATEN UYGULANIYOR" 
     Türkiye’de halen bölgesel asgari ücretin uygulandığını, bölgelere göre farklı asgari ücret düzeyleri bulunduğunu ifade eden Şener, çalışanlar açısından ücretin düzeyi değişmese de işverene maliyeti açısından farklı asgari ücret düzeyleri bulunduğunu anlattı. Şener, teşvik kapsamındaki 49 ilde ücretler üzerinden alınan gelir vergisi ve SSK primlerin daha düşük düzeyde olduğunu anımsatarak, "Ücretli açısından net asgari ücret değişmemekle birlikte işverene maliyeti açısından daha düşük bir asgari ücret uygulanmaktadır" dedi. 
     
     "KAZANILMIŞ HAKLARIN KORUNMASI TEMEL ESAS" 
     Bölgesel asgari ücretin, yatırımları bellibir bölgeye çekmeye, büyük kentlere olan göçü azaltmaya ve küresel rekabete katkısı olabileceğini anlatan Şener, "Ancak olayın çok yönlü ve boyutlu olarak değerlendirilmesi gerekir. Halen Türkiye’nin her tarafında uygulanan bir asgari ücret var. Asgari ücret açısından yeni bir sisteme geçilirken, kazanılmış hakların korunması temel esastır. Asgari ücrette 350 milyon liranın altına düşmek hiçbir şekilde mümkün değildir" dedi. 
     
     "TÜRKİYE’NİN HERYERİ YATIRIM YAPMAK İÇİN UYGUN" 
     Abdüllatif Şener, Türkiye’nin 81 ilinin ve bütün bölgelerinin yatırım yapmak için uygun olduğunu belirtirken, ancak işadamları için yatırım yapılacak en uygun yerin belli kriterleri taşıyan yerler olduğunu anlattı. 
     Şener, ASO’nun bölgesel asgari ücret önerisine sıcak bakıp bakmadıkları yönündeki bir soru üzerine, "Bana göre Türkiye’de bölgesel asgari ücret zaten uygulanmaktadır. 
     Önerileri kısmen, fiilen karşılanıyor" dedi. Şener, ancak bu konuda devletin çeşitli birimlerinde ayrıntılı çalışma yapılabileceğini ve zamanı geldiğinde bu tür çalışmaların doğruluğuna inanıldığında uygulamaya konulabileceğini ifade etti. 
     
     ÇAĞLAYAN "ASGARİ ÜCRET KİŞİ BAŞINA GELİRİN YÜZDE 75’İ" 
     ASO Başkanı Zafer Çağlayan ise bölgesel asgari ücret önerilerini ve gerekçelerini anlattı. İşsizliğin Türkiye’nin en önemli problemi olduğunu ifade eden Çağlayan, vasıflı eleman bulamamaktan, zorunlu istihdam uygulamasından ve kıdem tazminatı düzenlemesinden yakındı. 
     Çağlayan, 350 milyon liralık asgari ücretin yıllık 3150 dolara denk geldiğini belirterek, bunun 4200 dolarlık kişi başına milli gelirin yüzde 75’ine denk geldiğini savundu. Çağlayan, Başbakan Recep Tayyip Erdoğan’ın işadamlarına yaptığı "Doğu’ya yatırım yapın" çağrısı anımsatılarak, "Siz de Muşlusunuz, Muş’a yatırım yapacak mısınız " yönündeki bir soruyu "Duygusallık ayrı yatırım yapmak ayrı. En ufak bir yatırım için bir kaç milyon dolar gerekiyor. Yatırım yapmak için elverişli koşullar olmalı" dedi. 
     Zafer Çağlayan, Muşla ilgili bir projeleri olduğunu ve yatırım yapmak için çalıştıklarını, ancak 250 kişilik istihdam yaratarak bir konfeksiyon yatırımı yapmak isteyen bir işadamının istihdam maliyetlerin yüksekliği dolayısıyla bu yatırımdan vazgeçtiğini anlattı. Çağlayan, istihdamla ilgili sorunların çözülmesi durumunda emek yoğun firmaların bu bölgelere yatırım yapabileceklerini ifade etti. 

ANKA 
     
</TEXT>
</DOC>
