<DOC>
<DOCNO> 350625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sondun19.html </URL>
<DATE> 2005/06/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Polonya, AB anayasasını referanduma sunuyor 
</HEADLINE>
<TEXT>

     Polonya Başbakanı Marek Belka, Avrupa Anayasası'nı büyük olasılıkla 9 Ekim'de referanduma sunacaklarını söyledi. 
     İspanyol El Pais gazetesine demeç veren Belka, Fransa ve Hollanda'da yapılan referandumlarda ''hayır'' çıkmasının Polonya'nın AB Anayasası'nı referanduma götürme sürecini etkilemeyeceğini kaydetti. 
     Fransız ve Hollanda hükümetlerinin, referandumda ''hayır'' çıktıktan sonra yeni formüller öne sürmeleri gerektiğini savunan Belka, rahatlama ve düşünme zamanı verilmesi gerektiğini ifade etti. 
     Referandumda ''hayır'' demenin genişlemeye karşı olunduğu anlamına geldiği görüşüne katılmayan Polonya Başbakanı, ''Romanya ve Bulgaristan önceden anlaşmaları imzaladılar. O yüzden değişikliğe gidilmesini düşünmek için herhangi bir sebep yok. Türkiye'nin durumu farklı, önünde uzun bir müzakere süreci var. Genişlemeyle ilgili olumsuz hava büyük olasılıkla onlara etki ediyor'' dedi. 
     Bu arada Belka, Çek Cumhuriyeti Başbakanı Jiri Paroubek, Slovakya Başbakanı Mikulas Dzurinda ve Macaristan Başbakanı Ferenc Gyurcsany ile düzenlediği ortak basın toplantısında, iki referandum yenilgisinin süreci durdurmaması gerektiği yönünde görüş birliğine vardıklarını belirtti. 
     
</TEXT>
</DOC>
