<DOC>
<DOCNO> 385745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sondun34.html </URL>
<DATE> 2005/10/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İran, hapisteki gazeteci Genci'ye ziyaret yasağı uyguluyor... 
</HEADLINE>
<TEXT>

     İran'da hapsedilen muhalif gazeteci Ebker Genci'nin kimseyle görüşmesine izin verilmiyor. 
     İran Adalet Bakanı Cemal Kerimirad, yaptığı açıklamada, ''eskiden ziyaretçileri vardı, ama artık yok'' dedi. 
     ''Bazı ziyaretçilerinin O'nun haklarına ve sağlığına zarar verici şekilde hareket ettiğini ortaya çıkardık'' diyen Kerimirad, ''şu anda Genci'nin sağlığını korumaya ve başkalarının onunla birlikte olağan olmayan şeyler yapmak için komplo yapmasını engellemeye çalışıyoruz'' diye konuştu. 
     Rejim aleyhine propaganda yapmak suçundan 6 yıl hapis cezasına çarptırılan ve hapsedilen Genci, geçen yaz aylarında 60 günden fazla süren açlık greviyle bütün dünyanın dikkatlerini üzerine toplamıştı. 
     Açlık grevi sırasında hastaneye kaldırılan Genci, açlık grevini bıraktıktan sonra tekrar cezaevine nakledilmişti. 
     İran hükümeti, BM ve diğer insan hakları kuruluşlarıyla çeşitli hükümetlerin Genci'nin serbest bırakılması isteğini göz ardı etmişti. 
     Başkanlığını Nobel Barış Ödülü sahibi ve Genci'nin avukatı Şirin Ebadi'nin yaptığı İran İnsan Haklarını Koruma Örgütü dün yaptığı bir açıklamada, Genci'nin eşi ve diğer aile bireyleriyle hastaneden hapishaneye nakledildiği 4 eylülden bu yana görüştürülmediğini bildirmişti. 
     
</TEXT>
</DOC>
