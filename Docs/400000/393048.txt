<DOC>
<DOCNO> 393048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sondun49.html </URL>
<DATE> 2005/11/08/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
ADB Ordusu Husaybe kentinde güvenlik sağlandı 
</HEADLINE>
<TEXT>

     Amerikan ordusu, Irak askerleriyle Suriye sınırı yakınındaki Husaybe kentinde sürdürülen ''Çelik Perde'' operasyonuyla kentte güvenliğin sağlandığını bildirdi. 
     Amerikan ordusundan Albay Stephen W. Davis, Suriye sınırı boyunda 4 gündür süren çatışmalardan sonra Husaybe'deki El Kaide direnişçilerinin etkisiz hale getirildiğini söyledi. 
     Kentin direnişçi unsurlardan temizlendiğini ve güvenli hale geldiğini söyleyen Davis, küçük çaplı direniş gruplarının ortaya çıkma olasılığına rağmen, kentte şu an itibariyle herhangi bir direniş olduğuna ilişkin bilgi olmadığını ifade etti. 
     Koalisyon güçlerinin 150'den fazla askerlik çağına gelmiş erkeği gözaltına aldığını söyleyen Davis, öldürülen direnişçiler arasında 2 Suudi ve bir Kuveytli'nin olduğunu ifade etti. 
     Davis, Amerikan ve Irak askerlerinin direnişçilerin geri dönmesini engellemek için kentte uzun süre kalacağını, El Kaide ve yandaşlarının saklandığı tahmin edilen Fırat Vadisi'ndeki alanlara hareket edeceğini kaydetti. 
     2500 Amerikan askeriyle 1000 Iraklı askerin katıldığı ''Çelik Perde'' operasyonunda sadece bir Amerikan askerinin öldüğü, onlarca direnişçilerin öldürüldüğü bildirilmişti. 
     
</TEXT>
</DOC>
