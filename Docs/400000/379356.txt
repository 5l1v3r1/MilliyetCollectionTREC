<DOC>
<DOCNO> 379356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/spo08.html </URL>
<DATE> 2005/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Elde var bir 1-0 
</HEADLINE>
<TEXT>


17 Yaşaltı Milli Takımımız, Avustralya engelini tek golle aştı, Peru'daki Dünya Şampiyonası'na üç puanla başladı. Nuri Şahin, 84. dakikada ağları sallayıp, Ay - Yıldızlı ekibi galibiyete taşıdı 


Türkiye, Peru'da düzenlenen 17 Yaşaltı Dünya Şampiyonası'ndaki ilk maçında Avustralya'yı 1-0 mağlup etmeyi başardı. Güney Amerika'ya şampiyonluk parolasıyla giden Ay - Yıldızlı takımımız, başkent Lima'da oynanan karşılaşmada, turnuvanın yıldızı gözüyle bakılan Nuri Şahin'in bitime kısa süre attığı nefis golle sonuca giderek, B Grubu'ndaki ilk sınavından istediğini alarak ayrıldı. 

Meksika da kazandı 
Avrupa Şampiyonu gençlerimiz ilk yarıda Özgürcan ve Tevfik'le yakaladığı net fırsatları harcarken, kaleci Volkan yaptığı başarılı kurtarışlarla rakibe gol şansı vermedi. İkinci devrede oyunun kontrolünü ele geçiren millilerimiz, kaleci Vetski'yi bir türlü aşamadı. 84. dakikada sahneye çıkan Borussia Dortmundlu Nuri Şahin ceza alanı dışından nefis bir şutla topu ağlara yollayarak maçın kilidini kırdı ve Türkiye'yi galibiyete taşıdı. 
Milli Takımımız, ikinci maçını yarın gece TSİ 02.15'te Uruguay ile oynayacak. Gruptaki diğer maçta Meksika, Uruguay'ı 2-0 yendi. A Grubu'nda ise Çin - Kosta Rika ve Peru - Gana maçları 1-1'lik skorlarla bitti. 

Maçın karnesi 
HAKEMLER Stott Kevin, Strickland Chris, Barken Gregory ABD 
TÜRKİYE Volkan 8 - Erkan 8 , Serdar 8 , Harun 7 Dk.73 Ferhat 5 , Deniz 7 - Aykut 7 , Caner 8 , Nuri Şahin 9 , Murat 7 - Özgürcan 6 Dk.56 Aydın 6 , Tevfik 7 Dk.87 Ergün 
AVUSTRALYA Vetski 6 - Cumming 5 , Apuzzo 6 Dk.69 Park 4 , Oostendopwade 6 , Sprinovic 6 - Allright 5 , Krause 6 Dk.62 Miller 4 , Patafta 5 , Berns 6 - Jamieson 6 , Broxham 6 Dk.83 Mullen 
GOL Nuri Şahin Dk.84 
SARI KARTLAR Erkan, Harun 

B Grubu Takımlar O G B M A Y P Meksika 1 1 - - 2 - 3 Türkiye 1 1 - - 1 - 3 Avustralya 1 - - 1 - 1 - Uruguay 1 - - 1 - 2 - 

Avcı Disiplin ile kazandık 

17 Yaşaltı Milli Takım Teknik Direktörü Abdullah Avcı, Dünya Şampiyonası'na galibiyetle başladıkları için mutlu olduklarını söyledi. Avcı, oyun disiplininden kopmadan sonuca ulaştıklarını dile getirdi. Başarılı hoca, "Maç boyunca çok sayıda pozisyon üretmemize rağmen bir türlü golü bulamadık. Ancak disiplini elden bırakmadan gol için baskımızı artırdık ve maçın sonlarına doğru olsa da hedefimize ulaştık" diye konuştu. 
Artık Uruguay ile oynayacakları grubun ikinci maçını düşündüklerini de vurgulayan Ay - Yıldızlı ekibin hocası, "Uruguay'ı da mağlup ederek çeyrek final vizesi almak istiyoruz. Bundan sonra da tüm rakipleri ciddiye alarak galibiyet için oynayacağız" ifadesini kullandı. 

Nuri'den kupa sözü 

Avustralya maçında oynadığı mükemmel futbolu attığı şık golle süsleyerek Türkiye'ye galibiyeti getiren Nuri Şahin, Dünya Şampiyonluğu yolundaki ilk engeli aştıklarını belirterek iddialı konuştu. Almanya'nın Borussia Dortmund takımında forma giyen süper solak, "Golü kimin attığı hiç önemli değil. Biz bir takımız ve her maça kazanmak için çıkıyoruz. Takım olarak tek yürek olduk. Rakiplerimizi teker teker devirip, Türkiye'ye Dünya Şampiyonu olarak döneceğiz" iddiasında bulundu. 

Akıllı top sahada 

Peru'da, FIFA'nın uzun süredir gündeminde olan çipli toplar ilk kez kullanıldı. Türkiye'nin, Avustralya ile oynadığı maç, kale arkasındaki elektronik düzeneğe bağlı olan Adidas'ın "Pelias 2" isimli toplarıyla oynandı. FIFA, çipli toplar yardımıyla başta topun gol çizgisini geçip geçmediği tartışmalarına son vermeyi amaçlıyor. Çipli top, kale arkasındaki elektronik düzeneğe yolladığı sinyalle uzun yıllardır yaşanan tartışmaları bitirecek. 


</TEXT>
</DOC>
