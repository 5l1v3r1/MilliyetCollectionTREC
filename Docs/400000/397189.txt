<DOC>
<DOCNO> 397189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/siyaset/siy07.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye helikopter teslim alınmadı 
</HEADLINE>
<TEXT>


TOLGA ŞARDAN Ankara 


Türkiye Odalar ve Borsalar Birliği'nin TOBB aldığı ve Başbakan Recep Tayyip Erdoğan'a hediye ettiği VIP helikopterini üreten şirket ile Emniyet Genel Müdürlüğü arasında "teslimat krizi" çıktı. Erdoğan'ın geçen hafta sonu Samsun'a yeni helikopteriyle gitme isteği, emniyetin teknik donanımları eksik olan helikopterin kesin kabulünü yapmaması üzerine yerine getirilemedi. 
TOBB'nin 22 milyon dolar ödeyerek aldığı Sikorsky S-92 modeli yeni helikopter Ramazan Bayramı'ndan birkaç gün önce Türkiye'ye getirildi. TAI tesislerinde son montajı yapılarak emniyete teslim edilen helikopterdeki bazı önemli teknik donanımların eksik olduğu ortaya çıktı. Helikopterde buzlanmayı önleyici teknik donanımın olmadığı anlaşıldı. 
Sorumlu olan emniyet, eksikliklerin giderilmemesi halinde hava taşıtının kesin kabulünün yapılamayacağını üretici firmaya bildirdi. 


</TEXT>
</DOC>
