<DOC>
<DOCNO> 359011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy06.html </URL>
<DATE> 2005/07/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'nin MEB'deki ilk icraatı da yargıya takıldı 
</HEADLINE>
<TEXT>

     Danıştay, AKP’nin iktidara gelişinin ilk ayında Milli Eğitim Bakanlığı’nda yankılar uyandıran 1041 vekil yöneticinin görevine son verilmesi yönündeki "icraatı"na onay vermedi. Danıştay, görevinden alınan 1041 yönetici kapsamında olan Ankara İl Milli Eğitim Müdürü Onur Kaya’nın, görevine dönüş dönmesi yönündeki talebinde, "koşulların gerçekleşmiş olduğunu" bildirdi. 
     Danıştay İkinci Dairesi, Ankara İl Milli Eğitim Müdürlüğü’nü vekaleten yürütürken, AKP’nin birinci parti çıktığı 3 Kasım 2002 tarihindeki genel seçimlerinden 25 gün sonra Erkan Mumcu’nun Milli Eğitim Bakanlığı döneminde yayınlanan genelgesine yönelik bir karar aldı. Danıştay, 28 Kasım 2002 tarihli, taşra teşkilatındaki 1041 vekil yöneticiyi kapsayan genelge kapsamında, görevine son verilen Ankara İl Milli Eğitim Müdürü Onur Kaya’nın başvurusunu haklı buldu. 2003 yılında genelgenin yürütmesinin durdurulmasının ardından Onur Kaya’nın görevine dönmek üzere yaptığı girişimlerin reddedilmesi üzerine açtığı davayı görüşen Danıştay, oybirliğiyle Kaya’nın Ankara İl Milli Eğitim Müdürlüğü koltuğuna vekaleten de olsa oturması gerektiğini bildirdi. 
     Danıştay’ın, Onur Kaya’nın dışında 1040 kişiye de yaygınlaştıralabilecek kararında, hukuki olarak Kaya’nın Ankara İl Milli Eğitim Müdürlüğü’ne dönüşü için öngörülen "koşulların gerçekleşmiş" olduğu kaydedildi. Danıştay, idarenin dönüş yolunu kapatan Bakanlık kararının yürütmesinin durdurulmasını kararlaştırdı. 
     
     1041 KİŞİNİN GÖREVİNE BİR GÜNDE SON VERİLMİŞTİ 
     Öte yandan AKP’nin, Milli Eğitim Bakanlığı’nda ilk icraatı olarak dikkat çeken "1041 genelgesi" yoğun tepkilere neden olmuştu. AKP, söz konusu genelgeyle görevlerini vekaleten yürüten taşra teşkilatındaki 1041 yöneticiye görevinden alarak yerlerine yenilerini atamıştı. Ankara İl Milli Eğitim Müdürlüğü’nü vekaleten yürüten ve aynı genelge kapsamında görevinden alınan Onur Kaya’nın yerine imam kökenli olan Murat Beybalta getirilmişti. 
     Danıştay’ın kararının ardından Milli Eğitim Bakanlığı’nın nasıl bir yol izleyeceği ise merakla bekleniyor. 
     
</TEXT>
</DOC>
