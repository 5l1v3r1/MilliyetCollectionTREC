<DOC>
<DOCNO> 375241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/ekonomi/eko02.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon canavarı uyandı 
</HEADLINE>
<TEXT>


Sigara zamları, petrolün rekor üstüne rekor kırması ve Formula 1'in otel, restoran fiyatlarını artırmasıyla ağustosta TÜFE yüzde 0.85, ÜFE de yüzde 1.04 yükseldi. Yıllık enflasyon TÜFE'de yüzde 7.91'e ulaştı 

EKONOMİ SERVİSİ 

Aylık enflasyon iki aylık aradan sonra yeniden yükselişe geçti. Tüketici fiyatları yüzde 0.85, üretici fiyatları da yüzde 1.04 artış gösterdi. Ağustos enflasyonunun yüksek çıkması üç nedene bağlandı ÖTV artışıyla sigaraya gelen zamlar, yükselen petrol fiyatlarının akaryakıta etkisi ve Formula 1 nedeniyle İstanbul'da hizmet sektöründeki fiyat artışları. 
Devlet İstatistik Enstitüsü'nün DİE 2003 baz yıllı verilerine göre, ağustos itibarıyla yıllık enflasyon ise TÜFE'de yüzde 7.91, ÜFE'de yüzde 4.32 oldu. Yılın sekiz ayında fiyat artışları da tüketicide yüzde 2.87, üretici fiyatlarında yüzde 2.18 olarak hesaplandı. Ağustos ayı itibarıyla 12 aylık ortalamalara göre yıllık enflasyon ise tüketici fiyatlarında yüzde 8.64, üretici fiyatlarında yüzde 10.65 oldu. Hükümetin bu yıl sonu için yüzde 8 TÜFE hedefi bulunuyor. 

'Artış yavaşlar' 
Ağustos'ta enflasyon verilerinin ortalama piyasa beklentilerini aşmasında karşın uzmanlar, ham petrol fiyatlarının ulaştığı yeni rekorlar ve buna bağlı ulaştırma zamlarının yanı sıra sigara fiyatlarındaki önemli artışlar gibi etkenlerin geçici olduğunu belirtti. 
Bu etkilerin gelecek aylarda azalarak süreceğini öngören Citigroup Ekonomisti Olgay Büyükkayalı, "Çekirdek rakamlara çok sınırlı yansıması olacağı için Merkez Bankası'ndan 50 baz puanlık faiz indirim beklentimizi sürdürüyoruz" dedi. Uzmanlar fiyat artışlarının gelecek aylarda yavaşlamasıyla yıl sonu enflasyon hedefinin tutacağı görüşünü taşıdıklarını açıkladılar. 

Petrolün etkisi ikili oldu Petrol fiyatlarının dünyada rekor üstüne rekor kırdığı ağustosta akaryakıta yapılan zamlar da enflasyon artışında önemli rol oynadı. Ana harcama gruplarından ulaştırma yüzde 1.42 arttı. Petroldeki artışın bir diğer etkisi de üretici fiyatlarında oldu. İmalat sanayi fiyatlarının yüzde 1.48 arttığı gözlendi. Tarım fiyatları ise yüzde 0.53 geriledi. 

Sigara zam şampiyonu ÖTV artışı ağustosta sigarayı zam şampiyonu yaptı. TÜFE kapsamında en yüksek fiyat artışı yüzde 31.63'le Maltepe ve yüzde 31.03'le Samsun sigaralarında yaşandı. Yüzde 0.85'lik TÜFE'nin 0.78 puanı sigara zammından kaynaklandı. ÜFE'de en yüksek artış yüzde 35.88'le demir cevherinde ve yüzde 18.99'la filtreli sigarada oldu. 

Formula, fiyatları gazladı Ağustosta İstanbul'da gerçekleştiren Formula 1 yarışları, şehirdeki otel, restoran fiyatlarını artırdı. 
Mevsimsel olarak da bu harcama grubunda hareketlilik yaşandığı için ağustosta Türkiye genelindeki eğlence kültür kaleminde yüzde 1.36'lık artış gerçekleşti. Ağustosta İstanbul'da TÜFE yüzde 0.48 arttı. 



</TEXT>
</DOC>
