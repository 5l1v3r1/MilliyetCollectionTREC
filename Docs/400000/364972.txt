<DOC>
<DOCNO> 364972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/yazar/yilmaz.html </URL>
<DATE> 2005/07/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Baykal'a karşı 'ilan cephesi' 
</HEADLINE>
<TEXT>


Cin'e yaptığım gezi nedeniyle gazetemizde çıkan yazılar, büyümenin cazibesini yansıtmak açısından "liberaller" kadar, komünizmin kendini yenileyen yüzünü göstermesi açısından sosyal demokratların da ilgisini çekmişe benziyor. 
Eski DSP milletvekillerinden ve eski Devrimci İşçi Sendikaları Konfederasyonu DİSK Başkanı Rıdvan Budak, dün gazetedeydi. Çin'den başlayıp, Türkiye'den çıktık. 
Budak'ın bir elinde enerji yolsuzluğu ilişkileri nedeniyle CHP hakkında çıkan yazılarım, bir diğerinde de Florya'da kaçak kat inşaatı yapan müteahhitlerin CHP'ye üyelik haberleri... 
Bir ülkenin son 20 yılda başardıkları ve bir diğer ülkenin 20 yılda başaramadıklarının nedenleri üzerinde durduk. 
"Türkiye'de siyaset de, ekonomi de emeği yok sayıyor" diyor Budak. Sistemin "emek" üzerine oturması için önce geniş çaplı bir "iç temizlik" gerekiyordu. Son seçimlerde halk bu temizliği sandıkta yaptı. Önümüzdeki genel seçimlerde ise partilerin "demokrasi anlayışı ve refah toplumu programı" oylanacak... 

İlanla muhalefet 
Budak, geçtiğimiz ay Cumhuriyet gazetesine tam sayfa "CHP Yönetimine Açık Mektup" imzalı bir ilan vermiş, yarın da "CHP Yönetimine Açık Mektup - 2 Siyasette Güven" başlıklı ikinci ilanı çıkıyor. 
Budak, ekim - kasım aylarında yapılması öngörülen CHP Genel Kurulu'na kadar her ay ilanlı eleştiriyi sürdürecek. 
Budak sistemli olarak CHP yönetimine karşı bir kampanya sürdürüyor amacı, genel kurulda parti tüzüğünün demokratik işlerlik kazanması ve demokrasiyi hayata geçirecek yönetimin oluşması. 
Budak, ilanlarının altına "Bu bir dayanışma ürünüdür" ibaresi koyuyor. 
Budak'ın ilan serisine başlamasının nedeni, 22 Aralık 2002'de yaptığı CHP üyelik başvurusuna yanıt verilmemiş olması. 
Budak, CHP Bakırköy İlçe Başkanlığı'na 0021148 numaralı kayıt başvurusunu yapıyor ve 4 yıllık parti aidatını ödüyor. Ancak askıya çıkarılan üye listelerinde adını görmeyince, 13 Mayıs 2005 günü Bakırköy ilçe yönetimine ve takiben de CHP İstanbul il yönetimine itirazlarda bulunuyor. 
Parti tüzüğünde belirtildiği gibi 6 aylık sürede üyelik başvurusuna olumlu veya olumsuz yanıt alamadığı için de Bakırköy Asliye Hukuk Mahkemesi'nde dava açıyor. 

CHP'de ne olamazsın 
Gazete ilanı çıktıktan sonra Budak'a mektup yazan parti yönetimi, "CHP'yi kötü gününde terk etmekle" suçlayarak, tüzüğün 12. maddesi uyarınca üyelik işleminin yapılmayacağını vurguladı. 
Budak, 1973 - 1999 yılları arasında CHP üyesiydi ve 1999 seçimlerinde DSP'den Meclis'e girdi. Budak, aktif olarak siyasete atılmak istemediğini ancak sosyal demokrasinin, önümüzdeki seçimlerde sandıkta ezilmesine fırsat vermemek için mücadele edeceğini söylüyor. 
Siyaset ikliminde bir saf tutma eylemi başladı. CHP'de bunun ilk sinyalini İstanbul İl Başkanlığı'na aday olan Altan Öymen veriyor. Öymen, bu partide genel başkanlık yapmış olmasına rağmen, Beşiktaş ilçesinden delege seçilememişti. "Partinin eski genel sekreteri Ertuğrul Günay, Ordu teşkilatının tüm ısrarlarına rağmen milletvekili adayı yapılmadı" diyor Budak. 
CHP'de genel başkan bile olabilirsin, ancak üye veya delege olmak öyle kolay değil 



</TEXT>
</DOC>
