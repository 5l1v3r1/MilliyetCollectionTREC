<DOC>
<DOCNO> 396387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonyas01.html </URL>
<DATE> 2005/11/19/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Russell Crowe, telefon fırlatma davasında suçlu bulundu 
</HEADLINE>
<TEXT>

     Oscar ödüllü ünlü oyuncu Russell Crowe, Haziran ayında bir otel görevlisine telefon fırlatmasıyla ilgili açılan davada suçlu bulundu. 
     Manhattan Ceza Mahkemesi’nin yargıcı tarafından suçlu bulunan Crowe, 160 dolar nakit para cezası ödemesi ve bir yıl içinde tutuklanmasını gerektirecek olaylardan uzak durması kaydıyla şartlı olarak salıverildi. 
     Kararın açıklandığı mahkemeye eşiyle gelen oyuncunun mahkemede verdiği ifadede, otel görevlisi Nestor Estrada’ya telefonla saldırdığını kabul ettiği bildirildi. Crowe’un mahkemede başka bir açıklama yapmadığı da belirtildi. 
     Crowe, "Cinderella Man" adlı filminin galasının ardından kaldığı otele döndükten sonra Avustralya’daki eşine telefon bağlayamayan otel görevlisi Estrada’ya kızarak telefon fırlatmıştı. 
     
</TEXT>
</DOC>
