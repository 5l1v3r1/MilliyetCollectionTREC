<DOC>
<DOCNO> 398896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun16.html </URL>
<DATE> 2005/11/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Londra'da uygulanan 'ayakbastı parası' bütün ülkede yaygınlaştırılacak 
</HEADLINE>
<TEXT>

     İngiltere'nin başkenti Londra'da şehrin merkezindeki bir bölgede bulunan yollar için uygulanan ''ayakbastı parası'', bütün ülkedeki karayolları için yaygınlaştırılacak. 
     Hükümetin bu konudaki hazırlıkları başlattığını duyuran The Times gazetesi, halen Londra'nın merkezine gündüz saatleri boyunca 8 sterlin ödeyerek girebilen sürücülerin, gelecek yıllarda diğer bazı kentlerin belli bölgeleri için de benzeri ücretler ödemek durumunda olacağına işaret etti. 
     Times'ın haberinde, hükümetin öncelikle 7 büyük belediyeye, ayakbastı parasının sürücülerden alınabilmesi için gerekli sistemi kurmaları için 7 milyon sterlinlik kaynak ayırdığına dikkat çekilirken, gelecek 10-15 yıl içinde kentlerin bazı bölgelerindeki yolları kullanmanın bedelinin de mil başına 1,34 sterlin olmasının düşünüldüğü belirtildi. 
     Gazetenin haberinde, 10-15 yıl içinde İngiltere'de sürücülerin trafiğin yoğun olduğu saatlerde geçtikleri bütün yollara belli ücretler ödemek durumunda kalabileceğine de dikkat çekildi. 
     Bu arada İngiltere'de işyerlerine ait otomobil parkları için de yeni vergiler getirilmesinin planlandığı kaydedildi. Times, hükümetin çalışanları işlerine otomobille gitmekten caydırmak için bu tür vergileri her geçen gün sayı olarak da, miktar olarak da artırmayı planladığını yazdı. 
     Aynı çerçevede İngiltere'de alışveriş merkezleri ve benzeri yerlerdeki park metrelerin kullanım ücretlerinin de ''fahiş'' şekilde artırılacağı ve otomobil kullanmanın cazip olmaktan çıkarılacağı öne sürülüyor. 
     
</TEXT>
</DOC>
