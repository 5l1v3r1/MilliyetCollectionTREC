<DOC>
<DOCNO> 382607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy21.html </URL>
<DATE> 2005/09/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Üniversite öğrencilerine göre "en güvenilir kurum" ordu... 
</HEADLINE>
<TEXT>

     İnönü Üniversitesi İÜ Sosyoloji Bölümü’nce yapılan "Üniversite Gençliğinin Sosyolojik Profili" konulu araştırmaya katılan öğrencilerin yüzde 35’i, "en güvenilir kurumun ordu olduğunu" belirtti. 
     İÜ Sosyoloji Bölümü öğretim üyesi Yrd. Doç. Dr. Vehbi Bayhan’ın öncülüğünde, 2001 yılından 2005 yılına kadar yapılan araştırmanın sonuçları açıklandı. 
     Yrd. Doç. Dr. Bayhan, yaptığı yazılı açıklamada, ankete, İÜ öğrencilerinden 3 bin 409’unun katıldığını bildirdi. 
     Açıklamada, şöyle denildi 
     "Bütün sosyolojik araştırmalarda olduğu gibi, gençlik araştırmasında da örneklemenin adı ve soyadı alınmamıştır. 2005 araştırma bulguları, daha önce 2001, 2002, 2003 ve 2004 araştırma bulguları ile aynı zamanda 2004 yılında son sınıflara uygulanan anket bulgularıyla karşılaştırılmıştır. Araştırma bulguları, bütün üniversite gençlerine genelleştirilemez. Ancak Türkiye’nin bütün bölgelerinden gelen gençlerin her biri bir aile ve kültürü temsil ettiğinden, araştırma sonuçları diğer kamuoyu araştırmaları ile benzerlikler taşımaktadır." Ankete katılanların yüzde 60’ının erkek, yüzde 40’ının kız, yaşlarının 18-24 arasında olduğu bildirilen açıklamada, "En fazla güvenilen kurum hangisi " sorusuna ankete katılan öğrencilerin yüzde 35’inin "ordu", yüzde 23’ünün "Hiçbir kuruma güvenmiyorum" 
     yanıtını verdiği, yüzde 13’ünün "üniversite", yüzde 7’sinin "TBMM", yüzde 6’sının ise "hükümet", "polis" ve "mahkemeler" yanıtlarını verdiği kaydedildi. "Sizce siyasetle uğraşanların gerçek amacı nedir " sorusuna öğrencilerin yüzde 65’inin "yandaşlarına, yakınlarına çıkar sağlama, zengin ve meşhur olma", yüzde 35’inin "ülkeye hizmet" yanıtını verdiği bildirildi. "Türkiye’nin en çok hangi ülke veya ülkelerle işbirliği yapmasını istersiniz " sorusunu ise öğrencilerin yüzde 47’si "AB", yüzde 13’ü "İslam ülkeleri", yüzde 13’ü "Orta Asya Türk Cumhuriyetleri", yüzde 3’ü "ABD", yüzde 2’si "Rusya", yüzde 19’u "hiçbir ülke ile işbirliği yapmasına gerek yok", yüzde 1’i ise "Türkiye’nin ne olacağı beni ilgilendirmez" diye cevaplandırdı. Açıklamada, "Yaşamak üzere yurtdışına göç etmek konusunda ne düşünüyorsunuz " sorusunu öğrencilerin yüzde 48’i geri dönmek üzere gitmeyi düşündüğünü, yüzde 21’i geri dönmemek üzere gitmeyi düşündüğünü, yüzde 31’i ise gitmeyi düşünmediğini belirterek yanıtladığı kaydedildi. Gençlerin yüzde 69’unun yurtdışına gitme isteğinin, özellikle Türkiye’de iş bulamaktan kaynaklandığını belirttiği kaydedildi. 
     
</TEXT>
</DOC>
