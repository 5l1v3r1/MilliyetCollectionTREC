<DOC>
<DOCNO> 357876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sontur18.html </URL>
<DATE> 2005/07/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kız Lisesi'nde inginç yanlışlık AB bayrağı göndere çekildi 
</HEADLINE>
<TEXT>

     Türkiye, Avrupa Birliği’ne tam üyelik için müzakere sürecine hazırlanırken ilginç uygulamalara da sahne oluyor. Bursa Yıldırım Kız Meslek Lisesi Yöneticileri, eğitim ve tanıtım amaçlı olarak kendilerine gönderilen AB bayrağını, her Cuma ve Pazartesi günleri İstiklal Marşı eşliğindeki törenle göndere çekip indirince, Milli Eğitim Bakanlığı soruşturma başlattı. 
     Bursa Yıldırım Kız Meslek Lisesi’nde yaşanan olay CHP Bursa Milletvekili Mustafa Özyurt’un konuyu Mili Eğitim Bakanı Hüseyin Çelik’e yönelttiği soru önergesiyle ortaya çıktı. Özyurt, Bakan Çelik’e, "Bursa’da Yıldırım Kız Meslek Lisesi’nde AB bayrağı hangi makamın izni ile göndere çekilmektedir " diye sordu. 
     Özyurt’un önergesini yanıtlayan Hüseyin Çelik, Bakanlığı ile AB asındaki bir projenin yanlış uygulaması olduğunu ifade etti. Hükümet ile AB arasında imzalanarak yürürlüğe giren Türkiye’de Mesleki Eğitim ve Öğretim Sisteminin Güçlendirilmesi Projesi MEGEP kapsamında pilot kurum olarak seçilen 105 mesleki ve teknik okul ile 40 genel lise arasında Bursa Yıldırım Kız Meslek Lisesi’nin de yer aldığına işaret eden Çelik, Proje kapsamında proje faaliyetlerini desteklemek amacıyla pilot okul ve kurumlara eğitim materyalleri, ekipman ve proje tanıtım malzemelerinin satın alınarak gönderildiğini bildirdi. Proje tarafından yapılan her türlü faaliyetin AB tarafından desteklendiğini dile getiren Çelik, yapılacak konferans, seminer, fuar, sergi ve çalıştaylarda Türk Bayrağının yanında AB Logosu ve bayrağının da sadece "tanıtım" amaçlı kullanıldığına işaret etti. Çelik, proje maliyetleri için devletin kasasından para çıkmadığını, projenin hibe ile karşılandığına da işaret etti. 
     
     İNCELEME BAŞLATILDI 

     Çelik, Özyurt’un önergesinde gündeme getirdiği Bursa Yıldırım Kız Meslek Lisesi’nde AB bayrağının, Türk bayrağıyla birlikte ve İstiklal Marşı eşliğinde Cuma günü göndere çekilip, Pazartesi sabahı aynı törenle indirilmesine ilişkin iddiayla ilgili inceleme başlatıldığını, inceleme sonucuna göre yasaların gereğinin yerine getirileceğini ifade etti. 

ANKA 
     
</TEXT>
</DOC>
