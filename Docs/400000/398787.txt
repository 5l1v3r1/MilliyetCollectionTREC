<DOC>
<DOCNO> 398787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonyas11.html </URL>
<DATE> 2005/11/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kurtlar Vadisi’nde sanal reklam rekoru 
</HEADLINE>
<TEXT>

     Yeni sezonda Kanal D’ye geçen ve ilk iki bölümünde beklenen reytingleri yapamayan Kurtlar Vadisi’, geçtiğimiz Perşembe yayınlanan bölümünde, kırdığı rekorlarla tüm eleştirilere yanıt verdi. 
     Gecenin açık ara farkla en çok izlenen programı olan TV dizisi MTM Medya Takip Merkezi’nin araştırma verilerine göre, aldığı reklamlarla da bir rekora imza attı. Bugüne kadarki tüm programlar arasında, sanal reklamların en yoğun kullanıldığı yayın olmayı başaran yerli dizide yayınlanan reklamların toplam süresi bir saati geçti. Reklamların oluşturduğu ekonomik değer ise, liste fiyatı üzerinden 67,5 milyon dolar... 
     Geçen sezonun reyting lideri Kurtlar Vadisi, sezon sonunda Show TV ile yollarını ayırmış Kanal D ile anlaşmaya varmıştı. Yeni kanalında aynı performansı gösterip gösteremeyeceği heyecanla beklenen dizi, ilk bölümlerinde beklenen reytingleri alamadı. Ancak, geçtiğimiz hafta yayınlanan yeni bölümünde heyecan doruğa çıkarken, gördüğü reklam talebi ve sanal reklam yoğunluğuyla dikkatleri yeniden üzerine çekti. AGB’nin reyting ölçüm sonuçları, diziyi açık arayla gecenin en çok izlenen yapımı olarak açıkladı. Ana haber bülteninden sonra başlayan özet bölümü ve hemen sonrasında yayınlanan yeni bölümüyle neredeyse gece yarısına kadar devam eden dizi, üç saati aşan sürede ekranlarda yer aldı özet ve yeni bölüme toplam 8 reklam kuşağı alındı. 
     
     87 marka 198 kez reklam verdi 

     MTM Medya Takip Merkezi’nin 15 TV kanalında son dört yıldır yaptığı reklam ölçümüne göre, tüm yayınlar arasında, bugüne kadar tek bölümde en fazla reklam yayınlanan yapım olmayı başaran diziyi, 87 farklı marka tercih etti. 198 adet reklamın oluşturduğu ekonomik değer ise kanalın ilan ettiği fiyat listesi üzerinden yapılan hesaplamaya göre- 67 milyon 555 bin dolar oldu. 
     Reklamverenin de gözdesi olan Kurtlar Vadisi’ne en çok reklam veren firmalar Koçbank, Akınsoft, Fortis, KC Group ve Dunlop oldu. Reklamlarını en uzun süreli izlediğimiz KC Group, Bellona, First, Koçbank ve Bosch, aynı zamanda kanal için en büyük ekonomik değer oluşturan markalar oldu. 
     
     Diziyle birlikte 45 bant ve sanal reklam izledik 

     Sanal reklam uygulamasına rağbetin arttığı bu günlerde, sanal reklamın çeşitli örnekleri en yoğun biçimde Kurtlar Vadisi’nde sergilendi. MTM’in aynı araştırma verilerine göre toplam 30 adet sanal reklam yayınlandı. Dizinin çeşitli yerlerine yerleştirilen sanal reklamların, dizi ile bir bütünlük göstermesi için de çaba gösterildi. Ayakkabı boyacısı ile ilgili sahneye, ayakkabı boyası markası Smart’ın sanal reklamı yerleştirilirken oto aksesuar markası Ertex’ de bir arabanın üzerinde gösterilerek filmin doğal akışı içinde izleyiciye ulaştırıldı. Sanal reklamı en çok tercih eden marka 11 adetle Akınsoft olurken onu Dunlop, Ertex, Enderpen, Fotospor ve Smart izledi. 
     
</TEXT>
</DOC>
