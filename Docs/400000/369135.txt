<DOC>
<DOCNO> 369135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/siyaset/axsiy01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan'ın tavrı ezberi bozmuştur' 
</HEADLINE>
<TEXT>


Eski DEP milletvekilleri, "Başbakan'ın içtenliği demokratik adımlarla ortaya çıkacak. Bu gerçekleşmezse halkımızda duygusal kırılmaya neden olur" dedi 

ANKARA Milliyet 


Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak, Başbakan Recep Tayyip Erdoğan'ın aydınlarla görüşmesinde yaptığı açıklamalarla bir "ezberi" bozduğu değerlendirmesi yaptı. 
Zana ve arkadaşları, dün yaptıkları yazılı açıklamada, görüşen aydınlar heyetinin, "PKK'nın şartsız silah bırakması" çağrısına destek verdiklerini belirtti. 

Açılımlar sağlanmalı 
Açıklamada, Erdoğan'ın "Kürt sorununu yok saymıyoruz" diyerek geleneksel devlet politikalarındaki ezberi bozduğu kaydedilerek, eski başbakan Süleyman Demirel'in "Kürt realitesini tanıyoruz", Mesut Yılmaz'ın da "AB'nin yolu Diyarbakır'dan geçer" sözlerine rağmen demokratik açılımları sağlayamadıkları ileri sürüldü. 
Zana ve arkadaşları, görüşlerini şöyle dile getirdi 
"Erdoğan'ın bu çıkışının içtenliğinin bundan sonra atılacak demokratik adımlarla ortaya çıkacağına inanıyoruz. Erdoğan'ın gezisinde vereceği mesajların da, Türkiye'de toplumsal barış ve huzur ortamının sağlanması bakımından yeni bir sayfanın açılmasına vesile olacağını düşünüyoruz. Bunun gerçekleşmemesi halinde halkımızda gözlenen beklentinin yeni bir duygusal kırılmaya neden olabileceğine üzülerek dikkat çekmek istiyoruz. 
PKK'nın açıklamasını ve gezi boyunca alınan eylemsizlik kararını oldukça anlamlı bir jest olarak değerlendiriyoruz. Bu kararın genel bir eylemsizlik kararına dönüşmesini diliyor ve umut ediyoruz. Kürt sorununun demokratik barışçıl yöntemlerle çözülmesi, Türkiye'nin toprak bütünlüğünü ve ortak değerlerimizi koruyacak, kardeşlik, dostluk ve sevgi duygularını pekiştirecektir. Erdoğan'ın Kürt sorununa 'kazan - kazan' politikasıyla yaklaşımı Türkiye'ye, bölgeye ve dünya barışına katkı sunacaktır." 

DEHAP Sözde kalmasın 

DEHAP'tan yapılan açıklamada Erdoğan'ın, "ilk kez Kürt sorununu adını koyarak tanımladığı" ifade edilerek, bunun olumlu adım olarak değerlendirildiği kaydedildi. Erdoğan'ın sorunun demokratik reformlarla çözülebileceğini ifade ettiğinin belirtildiği açıklamada şunlar kaydedildi "Erdoğan'ın, şimdiye kadar ortaya koyduğu sorunu yok sayma veya sadece güvenlik problemine indirgeme anlayışındaki bu değişimi olumlu buluyoruz. Erdoğan'ın Diyarbakır'da vereceği mesajların, öncekiler gibi sözde kalmayacağını umuyoruz." 

AKP'liler memnun 

Başbakan Erdoğan'ın aydınlarla yaptığı toplantı, AKP'lileri memnun etti. Erdoğan'ın "Kürt sorunu" çıkışıyla Kürtlerin beklentilerini karşıladığını belirten AKP'liler, "Başbakanımız geçmişte bazı yanlışlar yapıldığını itiraf etti" dediler. Toplantıya katılan AKP'li İhsan Arslan ise, "Partimiz, temel sorunları toplumsal mutabakatla çözmekte kararlıdır. Katılanlar olumlu düşünceyle ayrıldı. Erdoğan'ın açık ve net mesajlar vermesi bizi hem mutlu etti, hem de şaşırttı. Katılanlar da şaşırdı" diye konuştu. 

İHD Olumlu karşıladık 

İnsan Hakları Derneği Genel Başkanı Yusuf Alataş, Erdoğan'ın aydınlar heyetiyle görüşmesinde ilk kez "Kürt sorunu" ifadesini kullanmasını olumlu karşıladıklarını bildirdi. PKK'ya silah bırakma çağrısı yapılan bildiriye İHD adına imza attığını anımsatan Alataş, heyetten görüşmeye katılım daveti gelmemesine kırgın olduğunu belirtti. Alataş, "Heyette, bizi PKK'ya yakın olmakla suçlayan arkadaşlar vardı. Şimdi onlar, Başbakan ile görüştükleri için PKK arabuluculuğu yapmakla suçlanıyor" dedi. 


</TEXT>
</DOC>
