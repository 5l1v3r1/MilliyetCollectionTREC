<DOC>
<DOCNO> 375940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/siyaset/axsiy01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral Abdullah'ın Irak endişesi 
</HEADLINE>
<TEXT>


Ankara'ya çalışma ziyareti yapan Ürdün Kralı Abdullah, Irak'ta yaşanan gelişmelerden duyduğu endişeyi dile getirdi. Başbakan Erdoğan da, "Oradaki ateş bizi de yakar" dedi 

Elçin Ergün - Ankara 


Ürdün Kralı Abdullah'ın, Ankara'ya yaptığı sürpriz çalışma ziyaretinde Irak'a ilişkin gelişmeler masaya yatırıldı. Abdullah, 15 Ekim'de referanduma götürülecek yeni Irak Anayasası öncesinde yaşanan gelişmelerden duyduğu endişeyi dile getirdi. Abdullah'ın endişelerine katılan Başbakan Recep Tayyip Erdoğan da, "Oradaki ateş bizi de yakar" dedi. 
Abdullah'ı, günübirlik çalışma ziyareti için Ankara'ya gelişinde Dışişleri Bakanı Abdullah Gül karşıladı. Abdullah, daha sonra Cumhurbaşkanı Ahmet Necdet Sezer ile Çankaya Köşkü'nde bir araya geldi. Baş başa görüşmelerin ve Gül'ün de hazır bulunduğu çalışma yemeğinin ardından, Sezer ve Abdullah ortak basın açıklaması yaptı. 

Her yeri etkiler 
Çankaya Köşkü'ndeki görüşmeye Irak'taki gelişmeler damgasını vurdu. Yeni Irak Anayasası oluşturulurken, Irak'taki bütün tarafların katılımının önemine dikkat çeken Abdullah, Irak toprak bütünlüğünün korunması ve istikrarın bir an önce sağlanması gerektiğini belirtti. Sünni grupların sürece dahil edilmesinin önemini anlatan Abdullah, Irak'ta ortaya çıkacak daha büyük bir karmaşanın kendi ülkesi de dahil olmak üzere bölge ülkelerini etkileyeceğini vurguladı. 

Kıbrıs desteği istedi 
Sezer, Irak'ın toprak bütünlüğünün korunması, Irak'ın doğal zenginliklerinden bütün Iraklıların yararlanması, yeni reform sürecine bütün tarafların tam katılımının sağlanması ve Kerkük'ün özel statüsünün korunması yönündeki Ankara politikasını aktardı. 
Yeni anayasa sürecindeki endişelerini de dile getiren Sezer, Abdullah'tan iki ülke arasında bir serbest ticaret anlaşması imzalanmasını isterken, Kıbrıs sorunu ile ilgili de destek talep etti. 

Tek tek izliyoruz 
Başbakanlık Konutu'nda Erdoğan'la bir araya gelen Abdullah'ın buradaki gündemi de Irak oldu. Irak'ın toprak bütünlüğü konusunda vurgu yapan Erdoğan, ülkedeki anayasa sürecinin de hassasiyetle takip edilmesi gerektiğini vurguladı. Erdoğan, Irak'ın durumunun komşu ülkeleri yakından ilgilendirdiğini hatırlatarak, "Oradaki ateş bizi de yakar. Irak'taki her gelişmeyi tek tek takip ediyoruz" dedi. 

BM öncesi kulis 
Abdullah görüşmelerde ayrıca İslam ve terörizmin yan yana getirilmek istendiğini belirterek, "İslamı kötülemeye çalışıyorlar. Buna izin vermeyelim. Bunun üzerine önemle gidelim" dediği belirtildi. Abdullah'ın Türkiye'nin ardından Mısır'a gideceği öğrenilirken, diplomatik kaynaklar, söz konusu ziyaretleri BM zirvesi öncesinde yapılan "kulis çalışması" olarak değerlendirdi. Abdullah'ın Irak'a komşu ülke liderlerine "Zirvede Irak'ta yaşanan kargaşa ortamının giderilmesi için somut ve yeni adımların atılması" yönündeki görüşlerini ilettiği kaydedildi. Abdullah, İsrail'in Gazze'den çekilme süreci ile ilgili olarak Filistinlilere kendi ayakları üzerinde durmaları için yardım edilmesi gerektiğini de belirtti. 


</TEXT>
</DOC>
