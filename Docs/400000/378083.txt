<DOC>
<DOCNO> 378083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/soneko50.html </URL>
<DATE> 2005/09/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Tüpraş özelleştirmesini iş dünyası nasıl yorumladı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, Tüpraş ihalesiyle ilgili, ''ülke adına, millet adına ve Hazine adına kazançlı bir özelleştirme. Dolayısıyla 1.5 yıl önceki iptal kararı hayırlara vesile oldu'' dedi. 
     Bolat, MÜSİAD olarak özelleştirmelere bakış açılarının, değerinin altında satılmaması, kamuoyu vicdanını yaralamayacak şekilde sonuçlandırılması ve mümkünse milli bir grubun ya da yerli-yabancı konsorsiyumun birlikte alması olduğunu ifade etti. 
     Tüpraş özelleştirmesinde bu şartların yerine getirildiğini vurgulayan Bolat, ''ortaya çıkan fiyat, beklentilerin ötesinde çok iyi bir fiyat. Tüpraş'ı başarılı bir özelleştirme olarak görüyoruz'' diye konuştu. 
     Ömer Bolat, artık dünya petrol piyasasındaki olağanüstü gelişmeler, petrol şirketlerinin en karlı şirketler arasında görülmesi ve karlarını muazzam ölçüde artırmaları ile petrol fiyatlarının 20'li dolarlar seviyesine dönmeyeceğinin anlaşıldığını vurgularken, ''bu unsurlar, Koç Grubu'nu cesaretlendirmiş olabilir. Ülke adına, millet adına ve Hazine adına kazançlı bir özelleştirme oldu. Dolayısıyla 1.5 yıl önceki iptal kararı hayırlara vesile oldu'' dedi. 
     Hükümetin bundan sonra kamu tekellerinin özel sektör tekeline dönüşmemesini sağlayacak mevzuatları ve yaptırımları hazırlaması gerektiğini kaydeden Bolat, böylelikle devletin yönlendirici rekabetinin koruyucu ve denetleyici bir konumda kalmasının sağlanacağını söyledi. 
     
     ''ERDEMİR VE DİĞERLERİN FİYATI YUKARIYA ÇIKAR'' 

     İstanbul Ticaret Odası İTO Yönetim Kurulu Başkanı Murat Yalçıntaş da, Tüpraş ihalesinde piyasa değerinin üstünde bir rakam oluşmasının sektör ve Türkiye ekonomisi için çok olumlu olduğunu vurguladı. 
     Yalçıntaş, bunun Türk ekonomisinin pozitif ve doğru yönde gittiğinin en önemli göstergelerinden biri olduğunu dile getirerek, şunları kaydetti 
     ''Tüpraş gibi çok önemli bir markanın, Koç Grubu gibi Türkiye'nin en önde gelen sanayi gruplarından biri tarafından kazanılmış olması çok mutluluk verici. Gerek bundan önce yapılan özelleştirmelerde, gerekse Tüpraş özelleştirmesinde Türk sermayesi ve Türk yatırımcılarının son derece cesur davranması, özelleştirmeye ne kadar sıcak baktıklarını ve Türk ekonomisine ne kadar güven duyduklarını gösterir. Tüpraş ihalesinin bu fiyata Koç Topluluğu tarafından alınması, hem yerli hem de yabancı yatırımcıların Türk ekonomisi ve geleceğine duydukları güveni gösterir. Bu güven, bundan sonra tüm piyasalarda olumlu etki yapacaktır. Açık artırmada son derece başarılı, ilkeli ve şeffaf bir ihale süreci yaşandı.'' Murat Yalçıntaş, Tüpraş özelleştirmesinde ortaya çıkan fiyatın, Erdemir ve diğer özelleştirmelerde de fiyatı daha yukarıya çıkaracak etken olacağını kaydetti. 

     
</TEXT>
</DOC>
