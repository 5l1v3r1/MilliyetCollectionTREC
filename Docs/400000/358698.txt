<DOC>
<DOCNO> 358698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/sonspo07.html </URL>
<DATE> 2005/07/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ankaraspor Teknik Direktörü Aybaba Yabancı transferde dikkat etmeli 
</HEADLINE>
<TEXT>

     Yeni sezon hazırlıklarını Avusturya'da sürdüren Ankaraspor'da, çalışmalar çok neşeli başladı. 
     Teknik ekibiyle birlikte futbolcularıyla sık sık şakalaşan Teknik Direktör Samet Aybaba, oyuncularının performansından memnun kaldı. 
     Tatil döneminde oyuncularının en azından günlük koşularını yaptığını belirten Aybaba, ''Oyuncularım, tatil dönemini iyi geçirmiş. Lig sonrası doktorumuzun kontrol ettiği ölçümler sonrasında, futbolcularımızın tatilde boş durmadığını, çalıştığını gördük. Bu da beni çok sevindirdi. Aralarında birkaç tanesi dışında yüzde 95'i çalışarak, form tutarak kampa gelmişler. Bizim de görevimiz iyi olanlarla, kötü durumda olanları kaynaştırmak ve herkesi hazır hale getirmek'' dedi. 
     
     TRANSFER POLİTİKASI 
     Geçen sezon yabancı oyuncu transferinde çok dikkatli davrandıklarını ifade eden Aybaba, ''Yabancı oyuncu transferinde gidermemiz gereken bazı pürüzler var. Daha sonra bir oyuncu forvete, bir oyuncu da defansa alabiliriz. Belki de defansif yönlü iki yabancı oyuncuya Ankaraspor forması giydirebiliriz'' diye konuştu. 
     
     INTER TOTO KUPASI 
     Avrupa tecrübesini erken kazanmak amacıyla Inter Toto Kupası'na katıldıklarının altını çizen Aybaba, maç tarihlerinin kendileri için sıkıntı yarattığını söyledi. 
     Türkiye Ligi takvimiyle Inter Toto maç takvimleri arasında bir sıkışıklık olduğunu kaydeden Aybaba, ''Kamp yapmamız gereken tarihler ve kupa maç tarihleri birbiriyle bu sene örtüştü. O nedenle biz de takımımızı ikiye böldük. İlk maçta genç arkadaşlara fırsat verdik. Onlar bu şansı iyi değerlendiremediler'' dedi. 
     
</TEXT>
</DOC>
