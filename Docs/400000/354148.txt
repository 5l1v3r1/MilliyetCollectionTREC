<DOC>
<DOCNO> 354148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sontur54.html </URL>
<DATE> 2005/06/21/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Gecekondu'da yangın faciası Minik kardeşler yanarak öldü 
</HEADLINE>
<TEXT>

     Samsun'da, bir gecekonduda çıkan yangında, evde mahsur kalan 2 ve 3 yaşlarındaki iki kardeş, yanarak öldü. 
     Yenimahalle'de İlhan Kayahan'a ait gecekonduda henüz belirlenemeyen bir nedenle yangın çıktı. 
     Yangın, Büyükşehir Belediyesi itfaiye ekiplerinin müdahalesi ile kontrol altına alınırken, yangın sırasında kapının kilitli olması nedeniyle içerde mahsur kalan Kerim 2 ve Halim Kayahan 3 adlı kardeşler kurtarılamadı. 
     Geçimini kağıt toplayarak sağladığı öğrenilen baba İlhan Kayahan ile anne Zübeyde Kayahan'ın olay sırasında evde bulunmadığı belirlendi. Olayın duyulması üzerine evine gelen ve sinir krizi geçiren anne Zübeyde Kayahan hastaneye kaldırıldı. 
     Bu arada, 3 kardeş oldukları öğrenilen Kayahan kardeşlerin en büyüğünün ise bir yakınlarını ziyaret için İstanbul'a gittiği bildirildi. 
     Olayla ilgili soruşturma sürdürülüyor. 
     
</TEXT>
</DOC>
