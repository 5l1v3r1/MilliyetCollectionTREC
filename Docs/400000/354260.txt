<DOC>
<DOCNO> 354260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/ygokce.html </URL>
<DATE> 2005/06/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Önce 'mal'ı kurtarın 
</HEADLINE>
<TEXT>


Futbolda içi boş bir özentiyle adını Süper koyduğumuz 1. Türkiye Ligi, ölü sezonda da tüm heyecanıyla sürüyor. Bu defa sergilenen puan kavgası değil, çıkar kavgasıdır. Kurulduğu günden bu yana ligde şampiyonluk kazanmış Dört Büyükler ile 14 takımın oluşturduğu Ötekiler, TV yayın haklarından gelen paranın bölüşümü için artık soğuk savaş dönemini bitirip sıcak temas aşamasına geldiler... Kulüpler Birliği'nin önce eşitliğe, sonra da performansa dayalı iki aşamalı daha adil paylaşım kararı, Ötekiler'in bir dayatması olarak algılandı. Dört Büyükler, hemen her zaman olduğu gibi toplantıyı terkederek, sonraki toplantılara da katılmayarak geleneksel uzlaşmaz ve tartışmaz tavırlarını sürdürdüler. Ayrıcalıklarından ve aslan paylarından asla ödün vermeyeceklerini ilan ettiler. Beşiktaş Başkanı Yıldırım Demirören, Dörtler'in tam bir dayanışma içinde olduğunu söyleyerek, ortaya çıkan krizin aralarındaki dostluk ilişkisini daha da güçlendirdiğini dile getirdi. Büyük çıkarlar söz konusu olduğunda Büyükler'in birleşmesi, kendi aralarındaki yapay çatışma ve polemikleri hemen unutması, bizim hiç unutmadığımız gerçeklerdendir, şaşırmadık. 

Hanedan statüsü 
Şimdi bu yayın haklarından gelen paranın paylaşım sorunu nasıl çözümlenecek Büyükler, bir adım geri atmaya niyetleri olmadığını dile getirirken, ötekiler gerçekten lige katılmama konusundaki kararlılıklarını sürdürecekler mi On dört takım lige katılmazsa, ortaya nasıl bir tablo çıkacak Katılmayanların yerine İkinci Lig A grubundan 14 takımın davet edilmesiyle büyüklere biat edilen yeni bir Süper Lig mi kurulacak Hukuktan mizaha kadar bol seçenekli bir projeksiyonla karşı karşıya kalabiliriz. Ama fantaziyi bir yana bırakıp gerçekleri konuşalım. 
Bugünkü hanedan statüsü ile aslan payına dayalı yayın geliri paylaşımı, tek sözcükle adaletsizdir. 
Bu adaletsizliğin artık sonlandırılması gerekiyor. 
Ligin sözlük anlamı birliktir. 18 kulübün de ayrışmalardan, çatışmalardan kaçınması, sportif rekabeti saha içinde dürüstçe sergilerken, saha dışında uzlaşarak, birlik kavramının hakkını vermesi gerekir. 
Tarafların,bugüne kadar medyayı kullanarak ortaya koydukları sağırlar diyaloğu olumlu sonuç vermemiştir. Bundan sonra da vermez. O halde başka bir yönteme başvurulmalıdır. 

Federasyon çözer 
Bu krizi çözecek kurum Türkiye Futbol Federasyonu'dur. TFF'nin her iki grubun dayatmasına dirençle karşı koyması, yeni ve adil paylaşım alternatifleri oluşturması, Türkiye Süper Ligi'ni markalaştırma sürecini hızlandırması gerekir. 
İtiraf edelim, kalitesiz, üretmeyen, keyif vermeyen bir ligimiz var. Oynanan futbolun süratinden, gollerin güzelliğinden, yıldız futbolcuların performansından, yerli - yabancı oyuncuların toplam kalite üretimine katkısından, hakemlerin başarısından söz ederken kullandığımız olumlu olumsuz kavramları hep birlikte hatırlayalım. Bazı kulüp takımlarıyla bazı yıldız futbolcuların yağcılığını misyon edinmiş kişileri hesaptan düşerseniz, olumsuzluklar açık ara fark yapar. 
Her şeyden önce iyi bir ürün haline getirilmelidir Türkiye Ligi... Türkiye Futbol Federasyonu'nun, statların konfor ve güvenliğinden, oynanan futbolun kalitesine kadar en az 100 kalemde bir kalite reformu yapması gerekiyor. 
O reform yapılmadan kötü ürünü bir süre daha pahalıya satar, o geliri de bir şekilde paylaşırsınız... Ama korkarım ki bu gidişle ürün, elde kalacak Satış olmayınca paylaşım da hayal olacak 

Sharapova'nın çığlığı 

Geçen yıl 17 yaşında kazandığı şampiyonlukla Wimbledon tarihinde kendine özel bir yer edinen Rus Bayan Raket Maria Sharapova, bu yıl turnuvanın başhakemi Alan Mills'ten sessizlik uyarısı almış. Mills, genç ve güzel şampiyonun müsabaka sırasında topa her vuruşunda 100 desibel şiddetinde çığlıklar atarak rakiplerinin konsantrasyonunu bozduğunu, erkek seyircileri de tahrik ettiğini iddia ederek, bu davranışına son vermesini istemiş. Mills'in daha da radikal önerisi, gelecek yıl tüm tenisçilerin çığlık atmasının yasaklanması. 
95 desibellik tren sesini bile bastıran Sharapova'nın çığlığı yine de sesini duyuramayan amatör sporcular için bir teselli olabilir 

Yasaklanamaz 
Şaka bir yana, her bakımdan etkileyici yüksek desibelli çığlıkların tek sahibi Sharapova değil. Williams kardeşler de dahil, çoğunun 90 desibelin üzerinde kulak patlattığını ölçmüşler. 
Peki bu çığlıklar yasaklanabilir mi Hiç sanmam Birincisi - nasıl algılarsanız algılayın - o çığlıklar müsabakaya renk ve derinlik katıyor... Bu da reyting demektir. İkincisi ve daha da önemlisi, Wimbledon turnuvasının hediyelik eşya satışında bu yıl büyük patlama var. Pazarlama direktörü, Sharapova'nın da katkısıyla 66 milyon dolarlık gelir sağladıklarını açıklıyor. 
Üçüncüsü, bayan tenisçilerin kazanç sıralamasında Sharapova, Williams'ı geride bırakıp 22,5 milyon dolarla birinciliğini ilan etti. 
Ne demişler Parası olan düdüğü çalar Sharapova da çığlığı atar 

Ribery... Ne olur gel geri 

Galatasaray'ın, Fransız futbolcusu Franck Ribery'yi, Marsilya'ya kaptırması yeni bir yılan hikayesinin başlangıcını oluşturabilir. Yöneticiler ne kadar hukuksal gerekçe gösterirse göstersin, Ribery'nin geri döneceğini sanmıyorum. 
Giden gider, haklı da olsanız, haksız da çıksanız, yuvadan uçan kuşu döndürmek o kadar kolay değildir. 
Benzer sorunları Fenerbahçe de Ortega ile yaşadı. Şu farkla ki, Sarı - Lacivertliler, Ortega'nın huyunu bilip yapacaklarını tahmin ettiklerinden her adımı sağlam attılar. Ödemeleri aksatmadılar, antrenmana noter getirip tutanak yazdırdılar. Ortega davayı kaybetti, ama yine de dönmedi. 
Galatasaray'ın Fenerbahçe kadar şanslı olmadığını düşünüyorum... Ribery'nin federasyondaki sözleşmesinde belirtilen ücret 30 bin Euro gerçek ücretle örtüşmüyor... Oradaki sözleşmenin FIFA tarafından ne kadar ciddiye alınacağı meçhul... 
Ribery'nin yaptığı elbette ayıp... Ama Galatasaray'ın yaptığı da ayıp değil mi 



</TEXT>
</DOC>
