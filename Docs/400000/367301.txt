<DOC>
<DOCNO> 367301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun32.html </URL>
<DATE> 2005/08/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kuzey Kore ve ABD arasındaki gerginlik sürüyor 
</HEADLINE>
<TEXT>

     Kore Yarımadası'ndaki nükleer sorunla ilgili olarak Pekin'de düzenlenen altılı görüşmelerin dördüncü turunda, Kuzey Kore ve ABD arasındaki anlaşmazlık sürüyor. 
     Yeni Çin Haber Ajansı'nın Güney Koreli bir yetkiliye dayanarak bildirdiğine göre, Kuzey Kore ve ABD heyetleri bugün yaptıkları ikili görüşmede fikir ayrılıklarının azaltılması konusunda ilerleme sağlayamadılar. 
     İki tarafın heyet başkanı yardımcıları Ri Gun ve Joseph DeTrani, bir saat süren görüşmede, Kuzey Kore'nin nükleer enerjiyi barışçı amaçla kullanması ve Kore Yarımadası'nın nükleerden arındırılması perspektifini ele aldılar. 
     Bu görüşmenin ardından ayrıca, Güney Kore-ABD, Kuzey Kore-Güney Kore, Çin-ABD ve Çin-Japonya arasında bir dizi ikili görüşme yapıldı. 
     Güney Kore heyeti başkanı Song Min-soon, ''görüşmelerde belirsizlik değil, açık bir sonuç istediklerini'' söyleyerek, tarafların ödün vermekten kaçınmalarından yakındı. 
     Gözlemciler, Kuzey Kore ve ABD arasındaki fikir ayrılıkları arasında Kuzey Kore'nin nükleer enerjiyi barışçı amaçla kullanma hakkının olup olmadığı tartışmasının da bulunduğuna işaret ettiler. 
     Kuzey Kore heyeti başkanı ve Dışişleri Bakanı Yardımcısı Kim Kye-gwan, dün akşam ülkesinin Pekin'deki büyükelçiliği önünde gazetecilere yaptığı açıklamada, ''Savaştan yenilmiş veya bir suç işlemiş ülke değiliz. Nükleer enerjiyi barışçı amaçla kullanmamıza niçin izin verilmesin '' diye sormuştu. 
     
</TEXT>
</DOC>
