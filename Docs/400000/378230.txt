<DOC>
<DOCNO> 378230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/guncel/gun04.html </URL>
<DATE> 2005/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avrupa'nın markası olmayı hedefliyoruz' 
</HEADLINE>
<TEXT>


İstanbul Büyükşehir Belediyesi Şehir Tiyatroları'nın 2005-2006 sezonu programı açıklandı. 1 Ekim'den itibaren "İhtiras Tramvayı", "Baba" ve "Mary Stuart" gibi yeni oyunları izleme fırsatı bulacağız 

Yasemin Bay 

İstanbul Büyükşehir Belediyesi Şehir Tiyatroları'nın 2005-2006 sezonu programı, tiyatronun Genel Sanat Yönetmeni Mazlum Kiper'in düzenlediği basın toplantısında açıklandı. Kiper, Avrupa ile yoğun bir tiyatro alışverişine gireceklerini, İngiltere, Danimarka, Norveç, Almanya ve İsveç'in Türkiye'nin de katılımıyla ortak bir toplantı düzenleyeceğini söyledi. 

Oyun alışverişi 
Türkiye'nin AB fonlarından faydalanması üzerine görüşmeler yapılacağını belirten Kiper, "Danton'un Ölümü"nün Bertolt Brecht tarafından kurulan Berliner Ensemble'ın yanı sıra başka Avrupa sahnelerinde de sahneleneceğini ifade etti. Böylece ilk kez Türkiye'den bir oyun Berliner Ensemble'da sahnelenmiş olacak. 
"Bugüne kadar yurtdışına açılmak gibi bir kaygımız olmadı. Artık var. Şehir Tiyatrosu İstanbul'un markasıydı, Türkiye'nin markası oldu. Avrupa'nın markası olmayı hedefliyoruz" diyen Kiper, İsveç Devlet Tiyatrosu'nda başarılı örneklerini izlediği, sağır ve dilsizler için tiyatro oyunlarını şehir tiyatroları sahnelerine taşımak istediklerini de sözlerine ekledi. 
7-13 Kasım tarihleri arasında Theater An Der Ruhr, Harbiye Muhsin Ertuğrul Sahnesi'nde "Venedik Taciri", "Antigone", "Üç Kuruşluk Opera", "Tanrı" Woody Allen ve "Küçük Prens" adlı oyunları sahnelerken İ.B.B. Şehir Tiyatroları da Theater An Der Ruhr'un sahnesinde 28 Ekim-7 Kasım tarihleri arasında "Danton'un Ölümü"nü sahneye koyacak. Şubatta Almanya'da gerçekleştirilecek İpek Festivali'ne repertuvarındaki oyunlardan önerilerde bulunacak. 
Betül Bavli yönetimindeki İstanbul Büyükşehir Belediyesi Şehir Tiyatroları Çocuk Birimi, çocuk oyunlarının kalitesini yukarı çekmek ve çağın gereklerine uygun sahnelenmelerini sağlamak amacıyla bir çalışma başlattı. Çocuk Birimi, uluslararası işbirliği ve farklı proje işbirliklerine zemin hazırlayacak özel etkinlikler düzenleyecek. 

Atölye çalışmaları 
Sema Keçik'in sorumluluğundaki İ.B.B. Şehir Tiyatroları bünyesinde çalışmalarını yürüten Tiyatro Araştırma Laboratuvarı TAL yazar, yönetmen, ışık tasarımcısı, kostüm tasarımcısı, seyirci, kuramcı eleştirmen arasındaki yaratıcı ilişki ve dengeyi bilim, felsefe ve diğer sanat disiplinlerindeki çağdaş verilerin ışığında araştırmak, ortaya çıkan sonuçları gerektiğinde ürün olarak sergilemek, arşivlemek oyuncu ve diğer yaratıcı kadrolarla paylaşmak gibi bir alanda çalışmalarını yürütecek. TAL, bu alanda ulusal ve uluslararası katılımlı çeşitli atölye çalışmaları gerçekleştirecek. 

Geçtiğimiz yıldan devam eden oyunların bazıları 

Bir Adam Yaratmak Yaz. Necip Fazıl Kısakürek Yön. Mahmut Gökgöz 
Gılgameş Yaz. Zeynep Avcı Yön. Ragıp Yavuz 
Hamlet Yaz. Shakespeare Yön. Adrian Brine 
Yaprak Dökümü Yaz. Reşat Nuri Güntekin Yöneten Nedret Denizhan 
Gayri Resmi Hürrem Yaz. Özen Yula Yön. Ayşenil Şamlıoğlu 
Trendeki Derviş Yaz. Tevfik El Hekim Yön. S. Bora Seçkin 
Can Ateşinde Kanatlar Yaz. Turgay Nar Yön. S.Bora Seçkin 
Yağmur Sıkıntısı Yaz. Oktay Rıfat Yön. Erol Keskin 
Ay Uyuyor Muydun Affedersin Yaz. Jane Birkin Yön. A. Zuhal Ergen 
Lüküs Hayat Yaz. Cemal Reşit Rey Yön. Haldun Dormen 
Hadi Öldürsene Canikom Yaz. Aziz Nesin Yön. Orhan Alkaya 
Sekiz Kadın Yaz. Robert Thomas Yön. Nedret Denizhan 
Çalıkuşu Yaz. Reşat Nuri Güntekin Yön. Engin Gürmen 
Kanlı Nigar Yaz. Sadık Şendil Yön. Engin Gürmen 
Kim Kimi Kimle Yaz. Alan Ayckbourn Yön. Nedret Denizhan 

Yeni oyunlar 

Baba Yazan A. Strindberg Yönetmen Deniz Hellberg 12 Ekim 2005 
Mary Stuart Yaz. Daica Maraini Yön. Özkan Schulze 14 Kasım 2005 
İhtiras Tramvayı Yaz. Tennessee Williams Yön. Engin Uludağ 23 Kasım 2005 
Bağdat Hatun Yaz. Güngör Dilmen Yön. Burçin Oraloğlu 28 Aralık 2005 
Yaban Ormanı Yaz. A. Ostrovski Yön. Engin Gürmen Ocak ayının ikinci haftası Liste 2005-2006 sezonunun ocak ayına kadar olan kısmını içeriyor. 

Tarihleri henüz belirlenmeyen oyunlar 

Martı Yazan A. Çehov 
Fazilet Eczanesi Yazan Haldun Taner 
Bir Gül Kanar Gurbetten Yazan Mustafa Arslan 
Parkta Bir Sonbahar Günü Yazan Recep Bilginer 
İlk Göz Ağrısı Yazan Feraizcizade Mehmet Şakir 
Atinalı Timon ve Venedik Taciri Yazan W. Shakespeare 
Gündüze Gebedir Gece Yazan Lars Noren 
Barut Fıçısı Yazan Dejan Dukovski 
Para Yazan Necip Fazıl Kısakürek 
Avcı Yazan Tarık Günersel 
Deri Ceket Yazan Starislav Stratiev 
Biraz Gelir misiniz Yazan Aziz Nesin 
Peer Gynt Yazan Henrik İbsen 
Lozan Yazan Memet Baydur 
Küskün Müzikal Yazan Carson Mc Cullers 
Çılgın Dünya Yazan Lope De Vega 
Saygılı Yosma Yazan Jean Paul Sartre 
Karı Koca Arasında Ufak Tefek Cinayetler Yazan Eric Emanuel Schmitt 
Tavşan Tavşanoğlu Yazan Coline Serreau 
Üç Yılbaşı, Dinmeyen Alkışlar ve Mesnevi Çalışması Yazan Gülsün Siren 


</TEXT>
</DOC>
