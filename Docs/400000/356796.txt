<DOC>
<DOCNO> 356796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas11.html </URL>
<DATE> 2005/06/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
"İyi adam"ın şiddeti çocukları cezbediyor... 
</HEADLINE>
<TEXT>

     Görsel araçlardaki yayınlarda, şiddetin "iyi" roldeki kahramanlar tarafından uygulanmasının ve bu yöntemle amacına ulaşmasının, özellikle çocuklar üzerinde daha etkili olduğu ve çocukları şiddete daha çok teşvik ettiği bildirildi. 
     Çukurova Üniversitesi ÇÜ Eğitim Fakültesi Okul Öncesi Öğretmenliği Anabilim Dalı Öğretim Üyesi Doç. Dr. Yaşare Aktaş Arnas, AA muhabirine yaptığı açıklamada, günümüzde başta televizyonlar olmak üzere görsel özellikteki araçların çocuklar üzerinde aile ve okul kadar önemli bir etkiye sahip olduğunu, iyi değerlendirilmediğinde de birçok olumsuz etkiye yol açtığını söyledi. 
     Okul öncesi dönemde televizyonun adeta bir "elektronik çocuk bakıcısı" niteliğine büründürüldüğünü belirten Arnas, bu sürecin, genel olarak ilköğretim çağı süresince de farklı boyutlarda devam ettiğini ifade etti. 
     Şiddet içerikli yayınlar ile bunları izleyen çocukların saldırgan davranışları arasındaki ilişkinin boyutuna dikkati çeken Doç. Dr. 
     Arnas, şöyle konuştu 
     "Araştırmalar, saldırgan davranışlar gösteren çocukların, televizyonda daha çok şiddet içerikli programları izlemeyi tercih ettiklerini ortaya çıkartıyor. Yoğun şiddet içerikli programlar seyreden çocuklar, 13-19 yaşları arasında saldırganlıklarıyla dikkati çekiyor ve 30 yaşlarında da suç işleyenler arasındaki oranları daha yüksek oluyor. 
     Programlardaki karakterleri taklit etmeleri, çocuklardaki saldırganlığın en önemli etkeni olabilmektedir. Televizyonda gördükleri şiddet sahneleri, daha çok filmin karakterleri ve özellikle de iyi adamlar tarafından uygulandığında ve başarılı şekilde amaca ulaşıldığında, çocuklar üzerinde daha fazla etkili olmaktadır." 
     
     OYUN KAHRAMANLARI DA SANAL 
     Doç. Dr. Arnas, ayrıca televizyonun, çocuğun hem oyun, hem de diğer serbest zaman etkinliklerine ayıracağı zamanı etkilediğini de söyledi. 
     Televizyonun, çocuğun yaratıcılığını geliştireceği ve benliğini geliştireceği zamanı azalttığı gibi, aile, kardeş ve arkadaş gibi oyun konusundaki bilgi kaynaklarının yerini almaya başladığını belirten Arnas, "Çocuklar, oyunlarında da gerçek kişilerden çok, televizyondaki kahramanları taklit ediyorlar" dedi. 
     Arnas, yoğun şekilde televizyon izleyen çocukların daha az konuştuklarının ve daha az hareket ettiklerinin bilinen bir gerçek olduğunu, bu açıdan ebeveynlere büyük görev ve sorumluluk düştüğünü sözlerine ekledi. 
     
</TEXT>
</DOC>
