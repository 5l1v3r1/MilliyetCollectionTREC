<DOC>
<DOCNO> 392459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/dunya/adun.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye pasif kalıyor' 
</HEADLINE>
<TEXT>


Muhalefet partisi Müsavat'ın lideri İsa Gamber, 'İnsan hakları alanında söz söylemeye gücü ve hakkı var' dediği Türkiye'yi Azerbaycan'da üzerine düşeni yapmamakla suçladı 

CENK BAŞLAMIŞ Bakü 


Azerbaycan'da muhalefet hareketinin liderleri, Bakü'de yaşanan siyasi gelişmeler karşısında "pasif tutum takındığı" gerekçesiyle Türkiye'yi eleştirdi. 
Muhalefet liderleri Milliyet'e yaptıkları açıklamalarda, iki ülke arasında gerginlik yaratabilecek ve Ankara'yı rahatsız edebilecek ifadeler seçmemeye özen göstererek diplomatik bir dille sıkıntılarını dile getirdi. Üç partinin oluşturduğu Azatlık muhalefet bloku içinde yer alan Müsavat Partisi'nin lideri İsa Gamber, Türkiye'nin Azerbaycan siyasetini, "çok ihtiyatlı" olarak tanımladı. Türkiye'den "kendi memleketim" diye söz eden Gamber, Avrupa Konseyi'nden NATO'ya çok sayıda uluslararası kuruluşa üye bulunan, Avrupa Birliği AB ile üyelik görüşmelerini başlatan Türkiye'nin bölgenin çok önemli bir ülkesi olduğunu söyledi. Ancak Azeri muhalefet lideri, "Bu kadar önemli bir ülke olmasına rağmen Türkiye, ihtiyatlı davranmanın da ötesinde çok pasif davranıyor. Oysa Türkiye'nin özellikle demokrasi ve insan hakları alanında söz söylemeye gücü de var, hakkı da var" dedi. 

'Darbe palavra' 
Anketlerin parlamento seçimlerinde Azatlık'ı önde gösterdiğini savunan Gamber, sandığa hile karışmaması halinde oyların yarısını alabileceklerini söyledi. Azeri muhalefet lideri, geniş çaplı yolsuzluk yapılması halinde ise taraftarlarını sokağa dökeceklerini, ancak güvenlik kuvvetleriyle çatışmaya kesinlikle girmeyeceklerini bildirdi. 
Gamber, geçen ay muhalefetle bağlantılı bir darbe girişiminin ortaya çıkarıldığı yolundaki açıklamalardan "palavra" diye söz etti ve "Ortada ne kanıt var ne başka bir şey. Bu açıklamalara kimse inanmıyor. Zaten iktidar her 2-3 yılda bir Azerbaycan'da darbe planı ortaya çıkarıldığını iddia ediyor" dedi. 




</TEXT>
</DOC>
