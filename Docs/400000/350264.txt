<DOC>
<DOCNO> 350264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun13.html </URL>
<DATE> 2005/06/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Batı basını Bush, Erdoğan'ın PKK'ya karşı yardım talebini reddetti 
</HEADLINE>
<TEXT>

     Başbakan Recep Tayyip Erdoğan’ın ABD ziyareti yabancı basında da yankı buldu. ABD ve Avrupa basını, Başbakan Recep Tayyip Erdoğan’ın Beyaz Saray’daki görüşmede PKK’ye karşı daha çok destek istediğini ancak bu talebinin karşılanmadığını yazdı. 
     
     WASHINGTON POST 
     Washington Post, Başkan Bush’un Türkiye’yi Ortadoğu’daki yakın ve demokratik müttefiki olarak övdüğünü ancak Başbakan Erdoğan’ın PKK’yı yenmek için daha çok yardım sağlaması talebini karşılamadığını öne sürdü. Erdoğan’ın Washington’a PKK’ya karşı daha çok destek almak için gittiğini yazan gazete, son aylarda PKK tarafından öldürülen Türk askerlerinin sayısının Irak’ta aynı dönemde öldürülen ABD askerlerinin sayısını aştığına dikkat çekti. 
     
     İNTERNATİONAL HERALD TRİBUNE 
     "Türkiye ile toplantıda övgü ve soğukluk" başlığıyla Başbakan Erdoğan’ın Beyaz Saray’daki görüşmeyi değerlendiren International Herald Tribune ise, Bush ile Erdoğan’ın, basına çok kısa bir açıklama yaptıklarını, soru almadıklarını belirtti. Erdoğan’ın görüşmeden sonra ABD’nin PKK konusunda verdiği destek ile ilgili "biraz tatminsizlik dile getirdiğini" kaydeden gazete, Bush yönetiminin Suriye konusunda yardım aradığını ancak Erdoğan’ın Suriye ile ilişkilerin açık tutulmasının çok önemli olduğunu söyleğini dikkat çekti. 
     
     WASHİNGTON TİMES 
     Washington Times "Bush, Kürtler konusunda Türklere yardım etmeyecek" başlıklı haberinde "Başkan Bush dün Türkiye’nin, ABD kuvvetlerinin Kürt militanlarına karşı önlem alması çin yaptığı talebi reddetti" diye yazdı. Bush’un reddinin Türkiye’nin ABD askerlerine izin vermemesinden iki yıl sonra meydana geldiğini belirten gazete, "İlişki, Türkiye’nin Suriye ile büyüyen bağları nedeniyle de gerginleşiyor" dedi. 
     
     LE FİGARO 
     Fransız Le Figaro gazetesi de, Erdoğan ve Bush’un anlaşmazlıkları gömdükleri yorumunu yaptı. Başban Bush’un "stratejik ortaklığı" çok önemli olarak nitelendirdiğini kaydeden gazete, ABD Savunma Bakanı Donald Rumsfeld’in Türkiye’nin Irak savaşı öncesi ABD askerlerine izin vermemesini sindiremediğini yazdı. Erdoğan’ın Washington’dan teröristlerin üstlendiği Kuzey Irak’ta daha çok askeri operasyonlar düzenlemesini istediğini belirten Le Figaro, ABD’nin Türkiye’ye, Irak’taki ABD askerlerine erza sağlanması ve Irak’ın istikrarı için Türkiye’ye ihtiyacı olduğu yorumunu da yaptı. 
     
</TEXT>
</DOC>
