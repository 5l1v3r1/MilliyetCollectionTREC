<DOC>
<DOCNO> 368497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/guncel/agun.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyleme hazırlanıyorlardı 
</HEADLINE>
<TEXT>


Zeytinburnu'ndaki bir apartmanda, düzeneğini hazırlamaya çalıştıkları bombanın patlaması sonucu ölen 2 kişinin, eylem hazırlığındaki PKK'lılar olduğu açıklandı 

M. AKİF ERDEM İstanbul 

Yenidoğan Mahallesindeki Gümüşkazma Apartmanı'nda, Bayşu Ailesi'nin oturduğu 3 numaralı dairede önceki gün meydana gelen patlamaya ilişkin soruşturma çok yönlü sürdürülüyor. Binaya kimseyi yaklaştırmayan polisler, gün boyunca delil topladı. 
İstanbul Emniyet Müdürü Celalettin Cerrah, ölen 2 kişinin bölücü terör örgütü PKK üyesi olduğunun belirlendiğini, bombanın türünü laboratuvar sonucunun gelmesinden sonra açıklayacaklarını söyledi. Cerrah, "Önemli olan bu militanlara bombayı kimlerin verdiği ve bu militanların arkasındaki kişiler. Tüm bunları birer birer çözerek, diğerlerini yakalamaya çalışıyoruz" dedi. Dairenin kısa süre önce kiralandığını anımsatan Cerrah, ev sahiplerinden, evlerini kiraya verdikleri kişilere dikkat etmelerini, şüpheli bir durum görmeleri halinde polise bildirmelerini istedi. 
Patlamada büyük hasar gören apartmanın diğer sakinlerini, evlerine girmelerine izin verilmeği için yakınlarının yanına yerleşti. Taşıyıcı kolonlarında derin çatlaklar oluşan binanın durumu, belediye ekiplerinin incelemesinin ardından kesinlik kazanacak. 

Bombacılar sonra geldi 
Mardin'den 3 yıl önce gelen Bayşu Ailesi'nin yaklaşık 2 ay önce mahallelerine taşındıklarını belirten Yenidoğan Muhtarı Hüseyin Sarıyel, "Yedi kişilik aileydi. Mehmet Beşir Bayşu'nun Mardin'den iki arkadaşının geldiğini öğrenmiştim. Tam olarak ne zaman geldiklerini bilmiyorum. Ölenlerin bu iki kişi olduğunu düşünüyorum. Bayşu'nun eşi Zeynep Bayşu, çocukları Abdurrahman, Asya, Şahin ve İdris ile gelini Avniye Bayşu yaralanmış" diye konuştu. 

Gazeteciler alıkonuldu 
Polis, patlamanın meydana geldiği daireyi karşı apartmandan görüntülemek isteyen gazetecilerin kimliklerine de el koydu. 
Gazetecileri 15 dakika alıkoyarak kimlik bilgilerini alan polis, daha sonra kimlikleri geri verdi. Bu sırada polisle gazeteciler arasında gerginlik yaşandı. 




</TEXT>
</DOC>
