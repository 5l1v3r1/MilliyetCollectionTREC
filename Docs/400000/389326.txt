<DOC>
<DOCNO> 389326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sonyas05.html </URL>
<DATE> 2005/10/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Copperfield, sahnede nasıl hamile bırakamadı 
</HEADLINE>
<TEXT>

     SAADET ORUÇ Paris DHA 

      FRANSA’nın başkenti Paris’teki bir gösteri merkezinde önceki gün ünlü Amerikalı illüzyonist David Copperfield tarafından, herhangi bir cinsel ilişki olmadan sahnede ’hamile bırakılan’ yaşlı kadın DHA’ya konuştu. Copperfield’ın gösterilerinde sahneye davet edilen izleyicilerin rastgele seçilmediği ve önceden sahneye çıkacakları konusunda bilgilendirildikleri ortaya çıktı. 
     Copperfield, Parc de la Villette gösteri merkezindeki Zenith salonunda gerçekleştirdiği şov sırasında, seyirciler arasından seçtiği 70 yaşındaki Janine adlı kadını, hiçbir fiziksel temas olmadan ’hamile bıraktı’. Genel olarak ilginç karşılanan, ancak ’salondan Jamaika’ya ışınlama’ gibi bölümleriyle izleyicilerde ’yorgun tebessümlere’ ve hayal kırıklığına yol açan şovun bitiminde, ’hamile kalan’ yaşlı kadın, DHA’ya konuştu. 
     Biletlerin 35 ve 60 eurodan alıcı bulduğu gösteride, salonun tamamının doldurulamadığı gözlenirken, gösteri 15 dakikalık rötarla başladı. Sahneye motosiklet ile çıkan Copperfield’ın gösterisi öncesinde, basın mensupları dahil bütün izleyicilerin her türlü kamera ve fotoğraf makinesi kapıdaki görevliler tarafından geçici olarak toplandı. 
     
     COPPERFIELD’IN KALÇASINI OKŞADI 
     Şovun en fazla merak edilen bölümü, günler öncesinden reklamı yapılan, Copperfield’ın sahnede bir kadını ’hamile bırakma’ gösterisiydi. Sahneye çıkan ünlü sihirbaz önce, izleyicilerden birine ’her gün gerçekleşen mucizenin’ ne olduğunu sordu. ’Doğum’ yanıtını alınca da, Zenith’i dolduran binlerce izleyiciye sahnede bebek sahibi olmak isteyip istemeyeceklerini sordu ve salondaki kadınların çoğu elini kaldırdı. Copperfield sahneden indi, izleyicilerin arasına karıştı ve yaşlı bir kadını sahneye davet etti. Sahneye giderken, yaşlı kadının Copperfield’ın kalçasını okşaması ise salonda kahkahalarla karşılandı. 
     Yaşlı kadına "Daha önce karşılaştık mı Benden bir çocuğunuz oldu mu " sorularını sorup, "Hayır" yanıtını alan Copperfield, kadına kırmızı bir gül, bir kutu çikolata ile imzalı bir fotoğrafını verdikten sonra sahne şovuna başladı. 
     
     ULTRASONDAKİ BEBEĞİN ELİNDE KARO 4’LÜ 
     Ses ve ışık efektlerinin ardından bir hemşire sahneye gelip kadını muayene etmeye başladı ve izleyiciye Janine’in ’hamile kaldığını kanıtlamak için’ ultrason görüntüleri sahnedeki dev ekrana yansıtıldı. Gösterinin bu bölümünde, ’irice’ bir bebeğin görüntüleri ekrana yansıdı. Copperfield, izleyicilerden iki kişiyi daha sahneye davet ederek, çocuğun isminin ve cinsiyetinin ne olabileceğini sordu. 
     Copperfield’ın erkek bebeğinin adının ’Gaston’ olabileceğini bir kartona yazan kadın izleyicinin bu tahminini ünlü illüzyonistin daha önceden bildiği ve bu ismi kapalı bir zarfa önceden yazmış olduğu ortaya çıktı. 
     Ayrıca sahnedeki diğer izleyicinin bir iskambil kartı seçmesini isteyen Copperfield, bu kartı karo 4’lü olarak gösteren kadına yanıtı ’ultrasonda görülen bebeğin elinde bulunan kartla’ verdi. Bebek de izleyiciye karo 4’lü kartı sallıyordu... Yaşlı kadının karnından çekilmiş sözde ultrason görüntülerini ekrana getiren Copperfield’in gösterisi ’ana rahmindeki’ bebeğin el sallamasıyla bitti 
     
     SES VE IŞIK EFEKTLERİNDEN İBARET 
     Copperfield’ın bu gösterisinin de ses ve ışık efektlerinden ibaret olması ve bazı bölümlerinin de izleyicilerden beklenen alkışı almaması hayal kırıklığına işaret etti. Gösteriyi izleyiciler de bu hayal kırıklığını gizlemedi. 
     Gösterinin ardından DHA’ya konuşan ve adını Janine olarak açıklayan hamile bırakılan’ kadın, şova kızı ve torunu ile birlikte gelmiş ve sahneye davet edileceğinden kısa bir süre önce haberdar edilmişti. Yani Copperfield, salondaki izleyicilere "Sahnede çocuk sahibi olmak ister misiniz " diye sorarken ve yüzlerce el havaya kalkarken, aslında Janine, Copperfield ve perde arkasında gösterinin kusursuz ilerlemesini sağlamaya çalışan sanatçılar, sahneye Janine’in geleceğini önceden biliyordu. Yaşlı kadın, sahneye çıkacağını bilmesine rağmen heyecanlandığını ve gösteriyi masalsı ve şaşkınlık verici bulduğunu söyledi. 
     Janine, "Gösteriden çok kısa bir süre önce birisi gelip sahneye çıkmak isteyip istemeyeceğimi sordu. Hayır demek için hiçbir nedenim yoktu. Gösteri başladığında sahneye çıkacağımdan haberim vardı" derken kendisinin neden seçildiği konusunda hiçbir fikrinin olmadığını söyledi. 
     Bu arada espriyle söze karışan torunu ise, "Belki de sağlıklı 4 tane erkek torunu olduğu için gelecekteki çocuğuna iyi bir anne olacağını düşünmüş olabilir" dedi. 
     "Sahnede ne hissettiniz " sorusuna karşılık, "Biraz stresliydim ama olsun. Alışılmışın dışındaydı. Çok sempatikti. Konuşarak şovu sürdürdü ve gösterinin teknik bir şey olduğu hissini vermedi bile" diyen Janine şov için neler yapması gerektiğini kimsenin kendisine söylemediğini aktardı. 
     
     İSİMLER ’DANIŞIKLI DÖVÜŞ’LE BELİRLENİYOR 
     Öte yandan, Copperfield şovlarının hemen tamamında sergilenen 13 kişinin kaybolmasıyla ilgili Paris’teki gösteride sunulan bölümde seçilen bazı izleyicilerin de ’danışıklı dövüş’ sonucu belirlenen isimler olduğu hatta bunlardan birinin Copperfield ekibinde arkadaşları olan bir sihirbaz olduğu ortaya çıktı. 
     Copperfield bu 13 kişiyi rastgele seçtiğini göstermek üzere salonda bir top oyunu oynatıyor ve müzik durduğunda top kimin elindeyse sahneye gelmesini istiyordu. Bu isimler, hazırlanan maket üzerinde ’kaybolacaklardı’. 
     İşte bu gösteride yer alan ve mesleği ’sihirbazlık’ olan bir ’izleyici’, kısa bir sohbetten sonra rastgele seçilmediğini, sahneye çıkacağını önceden bildiğini söyledi ancak ekledi "Daha fazla konuşursam olmaz." 
     
     BİR GÖSTERİYİ TASARLAMASI 2.5 YIL SÜRÜYOR 
     Pek çok ödülünün yanı sıra 1994 yılında Fransız hükümeti tarafından da ödüle layık görülen Amerikalı illüzyonist Copperfield, gösterisinde İngilizcenin yanı sıra zaman zaman Fransızca konuşurken, konuşmasının İngilizce bölümleri Fransızcaya çevrildi. Copperfield, gösterisine Lincoln marka bir otomobil içinde veda etti. 
     7 kez ABD başkanları için gösteri sergileyen Copperfield’ın gösterileri arasında Özgürlük Anıtı’nı ’yok etmek’, ’bir jeti yok etmek’, alevler arasından, Niagara Şelalesi’nden kurtulmayı başarmak gibi gösteriler yer alıyor. Copperfield’ın bir gösteriyi tasarlaması ile performansa başlaması arasında ise 2.5 yıl geçiyor. 
     
</TEXT>
</DOC>
