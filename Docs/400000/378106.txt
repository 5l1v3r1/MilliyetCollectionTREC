<DOC>
<DOCNO> 378106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy17.html </URL>
<DATE> 2005/09/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ersümer ve Çakan'ın Yüce Divan'daki davası 6 Ekim'e bırakıldı 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan’ın Yüce Divan’da yargılanmalarına 6 Ekim’de devam edilecek. 
     Davanın bugünkü duruşmasının öğleden sonraki oturumunda, 6 tanık daha dinlendi. 
     Ardından Yüce Divan Başkanı Tülay Tuğcu, savunma, iddia makamı ve müdahillerin istemlerine ilişkin ara kararı açıkladı. 
     Tuğcu’nun yaptığı açıklamaya göre, gelecek duruşmada Enerji ve Tabii Kaynaklar Bakanlığı ile TEDAŞ bürokratlarının da aralarında bulunduğu 6 kişi, tanık olarak dinlenecek. 
     BOTAŞ’ın davaya müdahil olarak katılma istemi, daha sonra değerlendirilecek. 
     Daha önceki duruşmalarda talep edilen bazı bilgi ve belgeler gelmediği için ilgili yerlere yeniden yazı yazılacak. 
     Duruşma, 6 Ekim Perşembe gününe bırakıldı. 
     
</TEXT>
</DOC>
