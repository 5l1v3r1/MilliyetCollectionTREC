<DOC>
<DOCNO> 393960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/siyaset/siy03.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokole ayetli Atatürk kitabı 
</HEADLINE>
<TEXT>


ANKARA Milliyet 


Devletin zirvesinin bir araya geldiği Atatürk Kültür Dil ve Tarih Yüksek Kurumu'ndaki 'Atatürk'ü anma' toplantısında, kuruma bağlı Atatürk Araştırma Merkezi'nin yayınlarından oluşan kitap paketi dağıtıldı. 
Pakette yer alan "Atatürk'ü Anlamak ve Anmak 1-2" adlı İhsan Pekel imzalı kitaplarda, Atatürk'ün Müslümanlıkla ilgili görüşlerine, Kuranıkerim'den ayetlere, Anayasa Mahkemesi'nin türban ve parti kapatma ile ilgili kararlarına, ilahiyat profesörleri, siyasiler, din adamlarının görüşlerine yer verildi. 2005 tarihli, bin adet bastırılan kitabın önsözünde, "Din örtüsü altında rejime karşı çıkış ve dayatmaların Müslümanlıkla, akıl ve mantıkla, haklılıkla ilgisi yoktur" ifadesi yer aldı. 

Ayet vurgusu 
Kitabın, "öncelikle yeniden yorumlanması gereken ayet" bölümünde ise, "Kitabı sana indiren O'dur, O'nun ayetlerinden bir kısmı muhkemlerdir ki, onlar kitabın anasıdır. Diğer ayetler ise, müteşabihtirler..." şeklindeki Ali İmran Suresi'nin 7. ayetiyle ilgili bugüne kadar yeterli inceleme yapılmadığı, çağdaş yorum gerektiği belirtildi. 


</TEXT>
</DOC>
