<DOC>
<DOCNO> 371561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/ekonomi/eko02.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
9 il ihracatta 1 milyar dolar sınırını aştı 
</HEADLINE>
<TEXT>


Haziran sonu itibariyle yıllık bazda bir milyar dolarlık ihracat sınırını aşan dokuz ilin yaptığı toplam 60 milyar dolarlık ihracat Türkiye'nin toplam ihracatının yüzde 87.8'ini oluşturdu 

ANKARA ANKA 

Haziran sonu itibariyle yıllık bazda dokuz il İstanbul, Bursa, İzmir, Kocaeli, Sakarya, Ankara, Gaziantep, Denizli, Adana bir milyar dolarlık ihracat sınırını aştı. Türkiye'nin yıllık bazda toplam 69 milyar 40 milyon dolarlık ihracatın yüzde 87.8'ini bir milyar dolar sınırını aşan dokuz il gerçekleştirdi. 
Dış Ticaret Müsteşarlığı, Türkiye'nin bu yılın ocak - haziran dönemine ilişkin iller itibariyle ihracat verilerini açıkladı. Buna göre, 38 milyar 979.9 milyon dolarla toplam ihracatın yüzde 56.5'i İstanbul'dan yapıldı. İstanbul'u 5 milyar 612.9 milyon dolarla Bursa, 4 milyar 346.1 milyon dolarla İzmir izledi. 

Muş'tan ihracat yok 
Yıllık bazda Muş hiç ihracat yapmazken, 28 bin dolarla Tunceli, 106 bin dolarla Gümüşhane, 235 milyon dolarla Ardahan ve 380 milyon dolarla da Bingöl en az ihracat yapan iller oldular. 
Yılın ilk altı ayındaki ihracat ise geçen yılın aynı dönemine göre yüzde 20.5 oranında artarak 29 milyar 19.2 milyon dolardan 34 milyar 972.7 milyon seviyesine ulaştı. 
Bu yılın ilk altı ayında ihracatta 1 milyar dolar sınırını sadece altı ilin aştığı belirlendi. Geçen yılın ilk altı ayında sadece dört il 1 milyar dolar sınırını aşmıştı. 

Kocaeli ve Sakarya, 6 ayda 1 milyar dolar sınırını geçti Geçen yıl ocak - haziran döneminde ihracatı 1 milyar doların altında olan Kocaeli ve Sakarya bu yıl bu rakamın üzerine çıktılar. Yılın ilk altı ayında İstanbul 19 milyar 658.2 milyon dolarlık ihracat yaptı. İstanbul'un geçen yılın aynı dönemindeki ihracat tutarı 16 milyar 542.2 milyon olarak belirlenmişti. 
Bursa 2 milyar 811.8 milyon dolarlık, İzmir 2 milyar 165.7 milyar dolarlık, Ankara ise 1 milyar 244.9 milyon dolarlık ihracat gerçekleştirdi. Kocaeli geçen yılın ilk altı ayında 955.1 milyon dolar olan ihracatını yüzde 63.9 oranında artırarak 1 milyar 565.3 milyon dolar seviyesine çıkardı. Sakarya da ihracatını yüzde yüzde 50.2'lik artışla 867.3 milyon dolardan 1 milyar 302.7 milyon dolara çıkardı. 


</TEXT>
</DOC>
