<DOC>
<DOCNO> 375097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonsiy10.html </URL>
<DATE> 2005/09/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Evren Özal'ı silahlar için uyardım ama dinlemedi 
</HEADLINE>
<TEXT>

     Turan GÜLTEKİN İZMİR, DHA 

      7'NCİ Cumhurbaşkanı Kenan Evren, son günlerde tartışılan bireysel silahsızlanmaya destek verdi, fazla ve gereksiz silahların yeniden toplanması gerektiğini söyledi. 
     İzmir Valisi Oğuz Kağan Köksal'a, hayırlı olsun’ ziyaretinde bulunan 7'nci Cumhurbaşkanı Kenan Evren basın mensuplarının sorularını yanıtladı. Son günlerde artan silah kullanımı üzerine sorulan soruyu yanıtlayan Evren, 12 Eylül döneminde vatandaşlarda bulunan silahları toplattıklarını hatırlattı. Evren, 12 Eylül döneminde çıkarttığımız yasa ile silahları topladık. Gördük ki Türkiye'de vatandaşlardan toplanan silahların mevcudu Türk Silahlı Kuvvetleri'nde bulunan silah mevcudundan daha fazla. Bundan sonra Sayın Özal başbakan olup hükümet kurduktan bir müddet sonra tabanca meselesi ortaya çıktı. Vatandaşlar çok müracaat ediyor, Kırıkkale'de imal edilen tabancalardan verelim Hazine'ye para kazandıralım’ dedi. O da belki haklıydı. Hazine'ye para lazımdı. Ben kendisini ikaz ettim Yeniden halkı silahlandırırız aman bunu yapmayalım’ dedim ama uymadı. Kolaşlaştırdı ve gördüğünüz gibi herkesin elinde bir tabanca'' dedi. 
     Türk Milleti'nin silaha karşı büyük bir hevesi olduğunu ifade eden Evren, Her milletin kendi yaradılış, ananeleri var bizde de bu var ne yapacaksınız Düğün olur ateş eder, maç olur ateş eder, aşka gelir ateş eder, sarhoş olur ateş eder. Bu başka ülkelerde yok. Bir de silahlandırılınca herkes bunu yapıyor ve serseri bir kurşun gelip masum bir vatandaşı öldürüyor. Bunu yine toplamakta yarar var gibi geliyor bana. Artık bilmiyorum hükümet ne yapar. Lazım olan kişiler, gerçekten kullanması gereken, kendini koruyamayacak durumda olanlar alsın. Başbakan'ın beyanatı var yeni bir kanuna gerek yok'' diye konuştu. 7'nci Cumhurbaşkanı Kenan Evren, silah edinmenin zorlaştırılması gerektiğini de sözlerine ekledi. 
     
</TEXT>
</DOC>
