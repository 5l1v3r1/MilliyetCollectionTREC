<DOC>
<DOCNO> 383267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/ydilmen.html </URL>
<DATE> 2005/10/02/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Bir şey anlamadım 
</HEADLINE>
<TEXT>



Hakem maçı bitiriyor. Kendi sahasında 2-0'dan 4-2 kaybeden binlerce Konya seyircisi takımını alkışlıyor. Aslında maçın özeti burada yatıyor. 
Konya takımı ilk yarıda mükemmel oynadı. İki gol buldu, en az iki üç tane kaçırdı. Buna karşılık Fenerbahçe takımının yarım pozisyonu yok. İkinci yarıda Konya biraz daha kontrollü oynadı. Fenerbahçe takımı oyuncu değişiklikleri ile maçı riske ederken, maç kontratak yolu açılan Konya'nın lehine gelişmeye başladı. Ama hem orta, hem de yardımcı hakemin el veya faul olan golü sayması maçın seyrini bir anda değiştirdi. Ve Fenerbahçe bir anda hiç ummadığı bir skor elde etti. Fenerbahçe takımı sezon başından bu yana geriye düşse de çok pozisyon ve gol bulabilen bir takım görüntüsü verdi. İlk kez dün gece maçın gidişatı puan alınamayacağını gösterir cinstendi. 
Tabii ki sorular var. Fenerbahçe bu kadar konsantrasyon eksikliği nasıl yaşayabilir Büyük kulüpler her maça ayrı konsantre olmalı. Teknik olarak soralım Selçuk, Marco, Appiah maçın hiçbir bölümünde, 0-0 giderken de, 2-0 gerideyken de ceza sahasına hiç ama hiç girmediler. Yani Nobre, Anelka ve Alex'in dışında tehlikeli bölgelere koşu yapan hiç yoktu. İşin enteresan tarafı hücumda olmadıkları gibi, iyi yaptıkları defansif görevlerini de yerine getirmediler. Neredeydiler anlayamadım. Serkan çok yorgun olmasının dışında, çizgi halinde çıkan savunmada ofsaytı bozarak konsantrasyon eksikliği de yaşadığını gördük. Konya takım oyuncularına da bir soru. Hocanız santrfor sokuyor. Tecrübeli takımsınız. 2-1'den sonra havlu atmanın anlamı ne Tabii ki garip bir gol yemek kolay değil. Ancak bayağı tecrübeli oyunculardan kurulu takımın çabuk toparlaması gerek. Dün ne Daum'un dahiliği, ne oyuncuların bireysel yetenekleri, orta ve yardımcı hakemin hatası ve Konya takımının psikolojik olarak dağılmasıyla gelen üç puan vardı. 
Aykut Kocaman, takımı kaybetse de stoperleri bile oyuna sokarak, "ben takımımın futbol oynamasını istiyorum" felsefesinde olan bir hoca kimliği taşıyor. 



</TEXT>
</DOC>
