<DOC>
<DOCNO> 358619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko04.html </URL>
<DATE> 2005/07/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Oger Telekom'a faiziyle birlikte 7.4 milyar dolar ödeyeceğiz 
</HEADLINE>
<TEXT>

     Oger Grubu, Telekom’un yüzde 55’i için 6 milyar 550 milyon dolar olan tekliflerinin vadeli ödeme seçeneğiyle 5 yıl sonunda feizleriyle birlikte 7.4 milyar dolar ödemeye ulaşacağını bildirdi. 
     Etisalat Grubu’nun peşin ödeme teklifine göre de, Telekom’un yüzde 55’i için peşin 6 milyar 175 milyon dolar değer biçildi. Ancak hangi ödeme biçimi söz konusu olursa olsun "Türkiye’nin rekor özelleştirmesi" sayılan Telekom’un yüzde 55’inin satışından elde edilecek toplam gelir, Türkiye’nin 2 aylık dış ticaret açığını karşılamaya yetmiyor. 
     Oger Grubu, ilk aşamada ödenecek peşin tutarın 1.3 milyar dolar olduğunu belirtirken, şu bilgileri verdi 
     "Aynı zamanda bir sonraki yılın ödemesi için yaklaşık 1.3 milyar dolar değerinde banka teminat mektubu 
     verilecektir. Dolayısıyla işlemlerin tamamlanması aşamasında 2.6 milyar doları aşan bir taahhüt yerine getirilmiş olacaktır. Yıllık ödemeler, eşit miktarda, anapara artı ’LİBOR yüzde 2.5’ faiz tutarını içermekte, bir sonraki yılın ödemesiyle ilgili banka teminatı da ayrıca verilmektedir. Dolayısıyla, her aşamada devlet ödemelerle ilgili teminat almış olacaktır. 5 yılın sonunda ödenecek toplam tutar 7.4 milyar dolardır." Etisalat’la birlikte Telekom ihalesine giren Çalık Grubu’nun, ihalede verdikleri 6 milyar 500 milyon dolarlık fiyatı peşin 6 milyar 175 milyon dolar olarak ödeme teklifinde bulunması ihalenin kime bırakılacağı konusunda tartışma yaratmıştı. Özelleştirme İdaresi açıklama yaparak, İhale şartnamesine göre ödeme biçiminin teklifin değerlendirilmesinde dikkate alınmayacağını bildirdi. Oger Grubu ve Telekom İtalia, Çalık Grubu’nun açıklamasına ilişkin olarak yorumda bulunmadı. Oger Grubu’nun 6 milyar 550 milyon dolar olan ihalede verdikleri teklifin kabul edilmesi durumunda vadeli ödeme seçeneğine göre, 1 milyar 310 milyon dolar peşin alınacak. Kalan 5 milyar 240 milyon dolarlık tutara LİBOR yüzde 2.5 faiz işletilecek. Bugünkü yüzde 3.9’luk LİBOR faizine yüzde 2.5 eklenerek hesaplama yapıldığında, 5 yıllık dönem sonunda peşinat hariç, kalan tutarı 1 milyar dolar faiz ödemesiyle birlikte 6 milyar 246 milyon dolar olarak ödeyeceği hesaplanıyor. 
     
     TELEKOM 2 AYLIK DIŞ TİCARET AÇIĞINA SATILIYOR 
     Telekom’un satışından elde edilecek gelir, kamu borçlarının azaltılmasında kullanılacak. 
     Telekom’un yüzde 55’inin satışı Türkiye’nin "rekor özelleştirmesi" olarak nitelendirilmişti. Oysa satıştan vadeli ya da peşin olsun elde edilecek gelir, aylık ortalama dış ticaret açığı 3.5 milyar dolara ulaşan Türkiye’nin dış ticaret iki aylık dış ticaret açığının finansmanına bile yetmiyor. Türkiye bu yıl mayıs ayında 4 milyar 74 milyon dolar ve nisan ayında da 3 milyar 493 milyon dolar dış ticaret açığı vermişti. 
     Telekom’un yüzde 55’i için teklif edilen 6 milyar 550 milyon dolar, mayıs sonu itibariyle açıklanan iç borç stoku ve ilk 3 ay itibariyle açıklanan dış borç stoku dikkate alındığında Türkiye’nin toplam borç stokunun yalnızca yüzde 2’sine denk geliyor. 

ANKA 
     
</TEXT>
</DOC>
