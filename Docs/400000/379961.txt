<DOC>
<DOCNO> 379961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko38.html </URL>
<DATE> 2005/09/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Le Figaro Türk şirketleri atağa geçti... 
</HEADLINE>
<TEXT>

     Fransa'da yayımlanan Le Figaro gazetesinin ekonomi ekinde, Türk şirketlerinin ''Arap-Müslüman dünyasından Orta Asya'ya, Afganistan'dan Kuzey Afrika ülkeleri ve Kafkasya'ya kadar geniş bir alanda etkili olmaya başladıkları'' belirtildi. 
     Türk şirketlerinin bu bölgelerdeki gücünün ''giderek arttığına'' işaret eden gazete, Turkcell'in, Azerbaycan, Gürcistan ve Moldova'daki faaliyetlerine ve yine aynı grubun İran pazarına girme planlarına yer verdi. 
     Türk tekstil ve inşaat şirketlerinin yurt dışındaki başarısını da gündeme getiren gazete, Tripoli'den Taşkent'e kadar bir alanda GAMA, STF, Alarko gibi şirketlerin hastaneler, yollar ve köprüler inşa ettiğini yazdı. 
     Tunus ve Kahire, Tiflis ve Kazablanka'daki havalimanı inşaatlarına dikkati çekilen haberde, ''Türkler hem hızlı hem kaliteli hem de ucuz iş yapıyorlar. Avrupalılara oranla daha fazla risk almaya hazırlar''ifadesi kullanıldı. 
     ''Türkiye'nin coğrafi konumunun masrafların düşmesine de yol açtığı'' yorumuna dikkati çekilen haberde, beyaz eşya üreticisi Arçelik yetkililerinin de görüşlerine de yer verildi. 
     Türk şirketlerinin Irak, Filistin ve Afganistan'daki faaliyetlerine de değinilen haberde, Başbakan Recep Tayyip Erdoğan'ın Ekim ayında kalabalık bir işadamı heyetiyle Cezayir'e gideceği duyuruldu. 
     
</TEXT>
</DOC>
