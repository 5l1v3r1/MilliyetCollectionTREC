<DOC>
<DOCNO> 377311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun32.html </URL>
<DATE> 2005/09/10/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Azerbaycan'da muhalefet mitingi... 
</HEADLINE>
<TEXT>

     Azerbaycan’ın önde gelen üç muhalefet partisi Müsavat, Halk Cephesi AHCP ve Demokratlar ADP tarafından oluşturulan Azatlık Bloku, bugün yaklaşık 30 bin kişinin katıldığı mitingle seçim kampanyasını başlattı. 
     Başkent Bakü’nün dış kesimlerinde bulunan 20 Yanvar metro istasyonu önünden Gelebe meydanına kadar "İstifa", "Özgür seçimler" gibi pankartlarla yürüyen gruplar, Ukrayna’daki gelişmelere işaretle, "Çadırlar meydana", "Kadrolar meydana" şeklinde sloganlar attı. 
     Geniş güvenlik önlemlerinin alındığı meydanda yapılan konuşmalarda da, iktidarın bugüne kadar yaptığı faaliyetlerin Azerbaycan halkına yarardan çok zarar verdiği ileri sürülerek, halkın iradesinin yansıyacağı özgür seçimlerle iktidarın değiştirileceği iddia edildi. 
     Cumhurbaşkanlığı seçimlerinin yapıldığı 2003’ten bu yana en geniş katılımlı muhalefet gösterisi olarak dikkati çeken mitinge, yabancı gözlemciler ve uluslararası basın kuruluşlarının temsilcilerinin de yoğun ilgi gösterdiği dikkati çekti. 
     Muhalefetin bir araya geldiği ve güçlerini birleştirdiği vurgulanan miting konuşmalarında, "6 Kasım’da yapılacak parlamento seçimlerinin Adalet Bloku’nun zaferiyle sonuçlanacağı" iddiası dile getirildi. 
     Miting bildirisinde de ifade özgürlüğünün sağlanması, öldürülen gazetecilerin katillerinin bulunması, seçim yasasında gerekli görülen değişikliklerin yapılması, muhalefet liderlerine yönelik karalama kampanyalarının durdurulması, bir süre önce yayına başlayan İçtimai kamusal Televizyon’un yönetiminin değiştirilmesi gibi talepler dile getirildi. 
     
</TEXT>
</DOC>
