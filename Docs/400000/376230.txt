<DOC>
<DOCNO> 376230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas24.html </URL>
<DATE> 2005/09/06/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Kamıştan yapılan tekne Umman'dan Hindistan'a gidecek... 
</HEADLINE>
<TEXT>

     Bronz Çağı’nda olduğu gibi kamıştan yapılma bir tekne Umman’dan Hindistan’a seyahat edecek. 
     Adı Umman’ın eski adından esinlenerek "Magan" olarak konulan 12 metre uzunluğundaki tekne, palmiye ağacı lifinden yapılmış iple sarılmış kamışlarla yapıldı ve suya dayanıklı olması için zift ya da katrana batırılmış dokuma hasırla kaplandı. Sıkı dokuma yünden yapılma kare yelkenle hareket edecek tekneye, Hint meşesinden yapılma iki kürek kullanılarak dümen sağlanacak. 
     Kamış tekne, Bronz Çağı’nda ticaret yolu olduğuna inanılan yolu takip edecek, Umman Denizi üzerinden 965 kilometre mesafe katederek Umman’dan Hindistan’a varmaya çalışacak. 
     Yarın Umman’ın Sur kenti limanından yola çıkması planlanan teknenin, son güneybatı muson rüzgarlarını arkasına alarak Hindistan’ın Gujarat eyaletinin tarihi Mandvi limanına ulaşmasının üç hafta sürmesi bekleniyor. 
     Teknenin mürettebatı biri dümenci iki Amerikalı, Avustralyalı bir kaptan, Umman’dan iki denizci, İtalya’dan iki mastır öğrencisi ve Hintli bir arkeologdan oluşuyor. 
     Umman ve bazı özel kurumlarca desteklenen bu proje, Umman’da yapılan kazılarda, bir tarafta birbirine bağlanmış zifte batırılmış kamışlar ve iple, diğer tarafında kabuklu deniz hayvanlarının bulunduğu kalıntıların ortaya çıkması üzerine hazırlandı. 
     Araştırmacılara göre, bulunan bu kalıntılar Bronz Çağı’nda Umman Denizi’nde teknelerin yapıldığını kanıtlıyor. 
     Kamış tekne, eski metinler ve simgelerin yanı sıra ortaya çıkan kanıtlar temel alınarak inşa edildi. Araştırmacılar yaptıkları bu teknenin, tam bir kopya olduğunu söylemese de 4 bin 500 yıl önce bir teknenin nasıl yapıldığı konusundaki en iyi tahminlerini temsil ettiğini belirtiyorlar. 
     Araştırmacılar bu tekneyle yapılacak deniz seyahatinin, hangi yapım tekniklerinin işe yarayacağı ya da hangilerinin yaramayacağını, bu tür teknelerin kapasitelerini ve onlarda seyahat tekniklerini ve bu tür bir teknede yaşamın nasıl olabileceğine yardımcı olacağını umuyorlar. 
     Teknedeki 8 kişilik mürettebat, rüzgar, dalgalar, gökyüzü ve denizin renklerinin yanı sıra güneş, ay ve yıldızlara bakarak seyahat edecekler. Teknede GPS küresel yer belirleme cihazı bulunacak, ancak dümencinin bu cihazı görmesine hiçbir zaman izin verilmeyecek. 
     Mürettebat beslenme ihtiyacını gidermek için Bronz Çağı dönemindeki gibi hurma, bal, baklagiller, kurutulmuş balık, ekmek ve suyun yanı sıra "günümüz gofretlerini" teknede bulunduracak. 
     Hindistan Deniz Kuvvetleri’nden bir gemi seyahati boyunca kamış tekneye eşlik edecek ve bu gemide, cankurtaran salı, cankurtaran yelekleri, GPS cihazı, borda fenerleri, radar yansıtıcı ve sintine tulumbası bulunacak. 
     
</TEXT>
</DOC>
