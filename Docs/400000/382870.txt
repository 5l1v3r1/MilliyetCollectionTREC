<DOC>
<DOCNO> 382870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy04.html </URL>
<DATE> 2005/09/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hadis öğretmeni, Gençlik ve Spor İl Müdürü oldu 
</HEADLINE>
<TEXT>

     Muhammet KAÇAR DHA 

      RİZE Anadolu İmam Hatip Lisesi'nde, Kuran’ı Kerim ve Hadis derslerine giren din öğretmeni Ömer Yılmaz, Rize Gençlik ve Spor İl Müdürlüğü'ne vekaleten atandı. 
     Gençlik ve Spor İl Müdürlüğü görevinden 17 Temmuz’da emekliye ayrılan Ünal Erdemli’nin yerine yeni atama yapılmadı. Bu süre içinde İl Müdürlüğü'nü, aynı kurumda 16 yıldır şube müdürlüğü yapan Mehmet Örün vekaleten yürüttü. 
     Bu arada Gençlik ve Spor Genel Müdürü Mehmet Atalay’ın önerisi, Spordan Sorumlu Devlet Bakanı ve Başbakan Yardımcısı Mehmet Ali Şahin’in onayı ile Rize Anadolu İmam Hatip Lisesi'nde Kuran’ı Kerim ve Hadis derslerine giren din öğretmeni Ömer Yılmaz, önceki gün Malatya Gençlik ve Spor İl Müdürlüğü’ne asaleten atandı. Ömer Yılmaz, aynı gün Rize Gençlik ve Spor İl Müdürlüğü'ne vekaleten getirildi. 
     Rize merkez nüfusunun 100 binin altında olması nedeniyle kendi memleketine asaleten ataması yapılamayan Ömer Yılmaz, bu nedenle önce Malatya iline asaleten tayin edildi, aynı gün vekaleten Rize’de görevlendirildi. 
     Daha önce Gençlik ve Spor Müdürlüğü bünyesinde hiç bir görevde bulunmayan İmam Hatip Lisesi öğretmeni Ömer Yılmaz’ın önümüzdeki günlerde göreve başlayacağı belirtildi. 
     
</TEXT>
</DOC>
