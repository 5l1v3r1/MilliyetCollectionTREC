<DOC>
<DOCNO> 383251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/spor/axspo03.html </URL>
<DATE> 2005/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets kararsız 
</HEADLINE>
<TEXT>


Galatasaray Teknik Direktörü, Trabzonspor maçında Hakan Şükür'e ilk on birde forma verme konusunda bazı soru işaretleri yaşıyor. Gerets, üç forvetin orta sahayı etkilemesinden çekiniyor 

ERHAN TELLİ 


Sarı - Kırmızılı takımın Belçikalı Teknik Direktörü Eric Gerets, Trabzonspor karşısında oyuna Hakan Şükür ile başlayıp başlamama konusunda yine büyük bir kararsızlık yaşıyor. 
UEFA Kupası'ndaki Tromso maçında, golcü futbolcuyu yedek soyunduran ancak yenen golün ardından ilk yarıyı bile beklemeden Volkan'ı oyundan alarak Hakan'ı sahaya süren Gerets, beraberlik sayısını filelere yollayan oyuncusunu Trabzonspor karşısında üçüncü forvet olarak oynatıp oynamama konusunda tereddütte kaldı. 

Orta saha korkusu 
Hakan Şükür'ü oyuna yine yedek başlatmayı planlayan ancak kesin kararını da açıklamayan Gerets'in, Trabzonspor karşısında orta alanı riske etmek istemediği bildirildi. Ancak bu bölgede oynatmayı düşündüğü futbolcuların formsuzlukları da Belçikalı teknik adamı kara kara düşündürüyor. 
Gerets'in, Hakan Şükür, Ümit Karan ve Necati Ateş'e ilk on birde şans vermesi halinde genç golcüsü Necati'yi orta alana kaydıracağı, aksi taktirde oyuna iki forvetle başlayacağı kaydedildi. 

Orhan Ak müjdesi 

UEFA Kupası'nda elenen ve gözünü yeniden Süper Lig'e çeviren Galatasaray, Trabzonspor karşılaşmasının son hazırlıklarını dün yaptığı tek antrenmanla tamamladı. Florya Tesisleri'nde gerçekleştirilen çalışmada Teknik Direktör Eric Gerets, oyuncularına son taktikleri verdi ve rakibin galibiyete ihtiyacı olduğunu hatırlattı. Gerets, "Bizim de, rakibimizin de tek şansı galibiyet. Çok dikkatli olmalıyız" dedi. 
Galatasaray cephesinde Trabzonspor maçı öncesinde sakat futbolcuların durumu yakın takibe alındı. Tromso karşılaşmasında forma giyemeyen Orhan Ak'ın bugünkü maçta takımdaki yerini alabileceği açıklandı. Diğer sakatlardan Cihan, Hasan Kabze, Altan ve Sabri'nin forma giyemeyeceği bildirildi. 

Güvenlik alarmı 

Tromso karşılaşmasının ardından Ali Sami Yen Stadı'nın çevresinde yaşanan olaylar Galatasaray Yönetimi'ni harekete geçirdi. Sarı - Kırmızılılar'ın Emniyet Müdürlüğü ile temasa geçip bugünkü maç öncesindeki güvenlik önlemlerinin artırılmasını talep ettiği iddia edildi. Bu arada maç öncesinde stada sokulacak olan pankartların içeriklerinin gişelerde tek tek okunacağı da bildirildi. 
Bu arada Galatasaraylı taraftarların, sezon başından bu yana devam eden protestosunu Trabzonspor karşılaşmasında artıracağı öğrenildi. Sarı - Kırmızılılar yönetim ve futbolcular, tribünlerden gelecek olan tepkileri endişe içinde bekliyor. 


</TEXT>
</DOC>
