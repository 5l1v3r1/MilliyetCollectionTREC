<DOC>
<DOCNO> 350729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy14.html </URL>
<DATE> 2005/06/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Ağar Koskoca seyahatin sonunda akılda kalan at sineği oldu 
</HEADLINE>
<TEXT>

     DYP Genel Başkanı Mehmet Ağar, Başbakan Recep Tayyip Erdoğan’ın ABD temaslarını değerlendirirken, "Koskoca bir seyahatin sonunda akılda kalan bir at sineği olmuştur" dedi. 
     TBMM’de basın toplantısı düzenleyen Ağar, Başbakan Erdoğan’ın ABD gezisini değerlendirdi. Erdoğan’ın ABD topraklarına varmadan uçakta anamuhalefet ve bazı kesimleri anti Amerikancılıkla suçlayarak seyahate yanlış başladığını savunan Ağar, bunu, "dünyanın hiçbir ülkesinin yapmadığı hafiflikte bir davranış" olarak tanımladı. 
     Türkiye’nin meselesinin, "Amerikancı ya da anti Amerikancı olmak değil, ülke menfaatlerini koruyan ve kollayan ciddi hükümetlere sahip olmak" olduğunu anlatan Ağar, bu üslup ve seviyenin hiçbir hükümette bulunmadığını, bundan da büyük üzüntü duyduğunu kaydetti. Ağar, "Siz bu psikolojiyle başlayacağınız görüşmede neyi talep edeceksiniz, hangi haklarınızı sunacaksınız " diye sordu. 
     Erdoğan’ın CNN televizyonuna verdiği mülakata da değinen Ağar, şöyle konuştu 
     "DYP olarak benim de dikkatle uğraştığım konu çocuklarımızı her zaman siyasetin dışında tutmak, başkalarının çocuklarının siyasetle ilgili meselelerinin uzağında kalmak olmuştur. Türkiye’de meseleleri çözmek konusunda milletin görev verdiği bir Başbakan, aczinden dolayı Amerikan televizyonlarında ağlamaktadır. Bunu anlayabilmek mümkün değil. Mağdur olan siz veya aileniz değil, milyonlar vardır. Siz 2 yıl 8 ay iktidardasınız. Onların meselelerini çözmek için hangi adımı 
     attınız ki böyle bir şey söylüyorsunuz 
     Bir diğer büyük çelişki de bir yandan kendinizi demokratik ve özgürlüklerin varolduğu model ülke olarak tanıtıyorsunuz, diğer yandan kendi ülkenizde özgürlüklerin olmadığını ifade ediyorsunuz. Olmayan özgürlüklerin önünü açmak, milletin tek başına iktidara taşıdığı siyasetin temel görevidir. Bu görevden kaçınarak yabancı televizyonlarda ülkesini şikayet eden bir Türk Başbakanı’na da maalesef Cumhuriyet tarihinde ilk kez rastladık. Bunu da vahim bir hata olarak kaydediyoruz. Ülkesini dışarıda şikayet edenler, kendi ülkesinden dikta sonucu ayrılıp sürgünde kalan yöneticilerdir. 
     Türkiye’de böyle bir şey mi var Türkiye, kendi sorunlarını kendisi çözecektir." Türkiye’nin, meselelerini ABD ya da AB’de ağlayarak çözme arzusunda olan bir hükümete ilk kez rastladığını ifade eden Ağar, milletin verdiği emaneti kavramayanların ülkeyi yönetemeyeceklerini gösterdiklerini savundu. 
     
     "ALTYAPISI OLMAYAN, ACELEYE GETİRİLEN GÖRÜŞME..." 
     Görüşmelerde ısrarla vurgulanan stratejik ortaklığın olmadığının görüldüğünü kaydeden Ağar, "stratejik ortaklığın olmazsa olmazlarının Türkiye ile ABD arasında bulunmadığını, ısrarla buraya takılıp kalmanın anlamı olmadığını" vurguladı. 
     Ağar, Erdoğan ile ABD Başkanı Bush arasındaki görüşmenin, "altyapısı olmadan aceleye getirildiğini" ileri sürerek, Türkiye için önem arzeden terörle mücadele konusunun herhangi bir sonuç alınamayacağının bilinmesine rağmen gündeme getirmekle Hükümet’in acz içinde olduğunu gösterdiğini söyledi. 
     Türkiye’nin geçmişte yaptığı terörle mücadeleden başarıyla çıktığını, başkalarının yardımı olmadan bu mücadeleyi yapamaz gibi takdim edilmesinin sadece terör örgütünün işine yaradığını belirten Ağar, "Türkiye’nin Kıbrıs ve PKK terörü konusunda gerekli yaklaşımı göstermeyen ABD’nin azınlıklar konusunda yoğun talebi ortadadır. Bu da azınlık konusunu takip eden çevrelerin, görüşmede Türkiye’ye oranla daha etkili olduğu gerçeğini gösteriyor" diye konuştu. 
     Ağar, Kıbrıs konusunda BM nezdindeki görüşmelerden sonuç çıkmayacağının görüldüğünü kaydederek, ortaya konan jestin doğrudan uçuşların incelenmesi talimatı olduğunu, ancak bunun da ne zaman sonuçlanacağının kesinleşmediğini, iki ülke arasında önemli bir konu olan nitelikli sanayi bölgelerinin ise gündemden kaldırıldığını söyledi. 
     
     "DIŞ POLİTİKA, İÇ POLİTİKA MALZEMESİ YAPILDI" 
     Türkiye’de dış politikanın hiç olmadığı oranda iç politika malzemesi olarak kullanılmaya çalışıldığını, bunun yüze göze bulaştırıldığını öne süren Ağar, şunları kaydetti 
     "Hükümet bu bakış, tavır ve tarzıyla, Türkiye’nin ileride karşı karşıya kalacağı önemli sıkıntıların altyapısını hazırlıyor. Kerameti kendinden menkul danışmanların tavsiyeleriyle oluşturulan dış politikanın sürekli olarak Türkiye’yi gerilettiği açık bir gerçek olarak karşımızda durmaktadır. Türkiye, kendi gücüyle kendi menfaatlerini nasıl tarih boyunca koruduysa bundan sonra bu hükümete rağmen bunu yapmaya gücü vardır. Hükümet, Türkiye’yi bir an önce seçime götürerek, ülkeye layık bir hükümetin gelmesinin önüne açacak bir hizmetle anılabilirse, kendisi için iyi olacaktır. Koskoca bir seyahatin sonunda akılda kalan bir at sineği kalmıştır, maalesef." Ağar, terörle mücadelede bir gerileme süreci yaşandığını, Doğu ve Güneydoğu’da yaşayanların büyük bir iradeyle teröre karşı çıkmalarına rağmen bu konuda adımların atılmadığını, gerekli önlemlerin alınmasında zaafiyet olduğunu ifade etti. Ağar, "Hükümet, her işi olduğu gibi, ’terörle mücadeleyi de dışarıya nasıl ihale ederiz’in arayışı peşindedir. Böyle bir bakış açısıyla Türkiye’yi yönetme imkanı yoktur. Acılar pahasına kazanılan bu ortamı hiçkimse zedeleme hakkına sahip değil" dedi. 
     
</TEXT>
</DOC>
