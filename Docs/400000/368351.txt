<DOC>
<DOCNO> 368351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko42.html </URL>
<DATE> 2005/08/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
TİM Başkanı Artık kur makası taşınabilir olmaktan çok uzak 
</HEADLINE>
<TEXT>

     Ege İhracatçı Birlikleri'nde düzenlenen ''Tekstil ve Hazır Giyim'' zirvesinin ortak açıklamasında, ihracatçıların öz kaynaklarıyla gelip gelebileceği son noktanın 2005 Temmuz'u olduğu belirtilerek, ''Bundan sonrası için iyileştirici tedbirler, üretim ve ihracat lehine geliştirilmediğinde kazanan yine ithalat ve kayıt dışı olacaktır'' denildi. 
     Türkiye İhracatçılar Meclisi TİM Başkanı Oğuz Satıcı başkanlığında İstanbul, Ege, Denizli, Akdeniz ve Güneydoğu Tekstil ve Hazır Giyim İhracatçı Birlikleri başkanlarının katılımıyla ''Tekstil ve Hazır Giyim Zirvesi'' düzenlendi. Zirvede hazırlanan ortak bildiriyi İstanbul Hazır Giyim ve Konfeksiyon İhracatçıları Birliği Başkanı Orakçıoğlu okudu. Ortak açıklamada, ihracatta Temmuz ayında görülen yüzde 1.1'lik artış oranının, ''sektörün kulaklarını sağır eden alarm sinyallerinin başka kesimler tarafından da duyulmasına'' neden olduğuna dikkat çekildi. 
     Türkiye'nin ''gözbebeği'' olarak görülen hazır giyim, otomotiv ve demir-demir dışı metaller sektörleri ihracatında gerilemeler görüldüğüne dikkat çekilen açıklamada, uygulanan kur politikası ve maliyet baskısı nedeniyle ihracatçının rekabet gücünü yitirdiği ifade edildi. 
     
     ENFLASYON VE KUR 
     Son üç yılda enflasyonun TÜFE'de yüzde 74.9 artarken, kur sepetinde yüzde 5.5 gerileme yaşandığının kaydedildiği açıklamada, şu ifadelere yer verildi 
     ''Aradaki fark ihracatçının emeğinden çalınmaktadır. Üstelik bu makas tarihin en açık noktasındadır. Açıkça söylemek gerekir ki, bu matematikten asla bir eşitlik çıkmaz. Bu hesabı yapmaya devam edersek bir süre sonra elimizdekileri de kaybetmeye başlarız. 
     Hükümetin bir an önce bu durumu düzenleyici tedbirler alması ve uyguladığı para ve maliye politikalarını borç çevirmeye yönelik faiz politikasından gerçek büyümeyi sağlayıcı, ihracatçıyı uluslararası rekabet seviyesine çekecek destekleri üretmesi gerekir. 
     İhracatçı sektörlerin öz kaynaklarıyla gelip gelebilecekleri son nokta 2005 Temmuz ayı olmuştur. Bundan sonrası için iyileştirici tedbirler üretim ve ihracat lehine geliştirilmediğinde kazanan ithalat ve kayıt dışı olacaktır.'' Açıklamada, Başbakan Recep Tayyip Erdoğan ile yapılan görüşme sonrası sektörün sürekli talep içinde olduğu yönünde bir hava oluşturulduğu belirtilerek, hükümete yöneltilen taleplerin sektörün hiçbir kesiminin menfaatlerini içermediğini, taleplerin sektörel değil ulusal nitelikte olduğu kaydedildi. 
     
     DEVALÜASYON VE KUR POLİTİKASI 
     Ortak açıklama sonrası soruları yanıtlayan TİM Başkanı Oğuz Satıcı ise devalüasyon beklentisi olup olmadığı yönündeki bir soru üzerine, ''kur politikasıyla ilgili bir konuyu telaffuz etmek istemediklerini, taleplerinin para ve maliye politikası ile ilgili olduğunu'' ifade etti. 
     Yüksek reel faize dayalı borç çevirme programının merkezine artık üretim ve ihracatın da oturtulması gerektiğine işaret eden Satıcı, ''Artık enflasyon-kur makası taşınabilir olmaktan çok uzakta. Bunu bugün görmezlikten gelirsek belki bugün konuşmadığımız, hiç birimizin konuşmak dahi istemeyeceği şeylerle önümüzdeki günlerde karşı karşıya geliriz'' dedi. 
     Satıcı, hükümetin uyguladığı teşvik politikasının yanlış olduğunu belirterek, ''Bunu defalarca kendilerine ilettik. Sayın Başbakan bu konuda siyasi bir tercih yapmıştır. Onların tercihlerine saygı duyacağız. Biz nasıl işimizi yaptığımızda kazanıyoruz, kaybediyoruz. Bu siyasi tercihler de onların kazanacakları ya da kaybedecekleri hanelerine yazılacak şeylerdir'' dedi. 
     
     5020 SAYILI YASA VE EK 5 MADDESİ 
     Kamu bankalarına borcu olanların yurtdışına çıkışlarını engelleyen 5020 sayısı yasa ve Ek 5 maddesiyle ilgili bir soruyu da yanıtlayan Satıcı, düzenlemenin ''akla ve mantığa aykırı'' olduğunu savunarak, şöyle devam etti 
     ''İzah etmek mümkün değil, aklın mantığın almayacağı bir düzenleme. Bu, Türkiye'nin bir ayıbıdır, ilkel bir yasal düzenlemedir. Böyle bir yasal düzenleme, Türkiye gibi AB yolunda adım atmış bir ülkenin vizyonuyla örtüşmemektedir. Bu yasa, özelleştirme konusunun da ne kadar önemli olduğunu bir kez daha ortaya koymuştur. Hükümet nezdinde gerekli girişimlerde bulunduk. 5020 ve buna bağlı ek 5 maddesi Türkiye'nin hafızasından silip atılması gereken özel bir düzenleme. Bununla ilgili girişimlerimiz sürecek.'' Satıcı, sektörde görülen kayıt dışılık nedeniyle KDV indiriminin yapılmadığı yönündeki iddialara ise ''Bazı cızırtılar olabilir. Bu demokratik her yapının içinde olabilir. Bu kesinlikle tekstilde, hazır giyimde KDV indiriminin yapılmamasına mazeret teşkil etmez, etmemelidir, eğer etmişse de ayıp edilmiştir'' diye yanıt verdi. 
     Satıcı, tekstil sektörünün diğer ihracat sektörlerinin de sözcüsü konumunda olduğuna dikkat çekerek, diğer sektörlerin dile getiremediği konuların bu sektörün temsilcileri tarafından açıkça ortaya konulabildiğine dikkat çekti. 
     
     İSTANBUL DEKLARASYONU SÜRECİ 
     İstanbul Hazır Giyim ve Konfeksiyon İhracatçıları Birliği Başkanı Süleyman Orakçıoğlu ise 14 ay önce İstanbul Deklarasyonu ile başlayan süreçte uluslararası alanda çok önemli kazanımlar elde ettiklerini bildirdi. 
     Orakçıoğlu, ''Fakat biz maalesef dünyada yapmış olduğumuz olumlu çalışmalara paralel olarak kendi içimizdeki sorunları aşamadık. Çin'e karşı çok önemli bir sınav verdik. Direnç gösterdik. Ama özellikle kendi rekabet koşullarımızı aşmak konusunda gerekli hassasiyeti, olumlu yaklaşımı bir türlü göremedik'' diye konuştu. 
     
</TEXT>
</DOC>
