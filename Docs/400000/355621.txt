<DOC>
<DOCNO> 355621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sondun24.html </URL>
<DATE> 2005/06/26/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
"Kuracağımız hükümette, aşırıcılık ve radikalliğin yeri olmayacak" 
</HEADLINE>
<TEXT>

     İran’da, 24 Haziran’da yapılan seçimlerde cumhurbaşkanı seçilen Mahmud Ahmedinecad, yabancı ülkelerle ilişkileri yalnız siyasi alanda değil, kültürel ve ekonomik alanlarda da geliştireceklerini belirterek, kendilerine düşmanca bir tutumu olmayan her ülkeyle ilişki kurmaya hazır olduklarını bildirdi. 
     Ahmedinecad, düzenlediği basın toplantısında, seçimlerin sonuçlarını değerlendirdi ve gazetecilerin sorularını yanıtladı. 
     Seçimlerin oldukça demokratik bir ortamda gerçekleştiğini ve halkın kendi iradesini özgürce ortaya koyduğunu ifade eden Ahmedinecad, "İç ve dış baskılar, halkın gerçek iradesini ortaya koymasına engel olamadı. İran halkı, kendi kaderini kendisi belirledi" dedi. 
     "Ben halkın hizmetçisiyim" diyen Ahmedinecad, şöyle devam etti 
     "Ben ve arkadaşlarım, her alanda halkın hizmetinde olacağız. 
     Kuracağımız hükümet, bir partinin veya bir şahsın hükümeti olmayacak. 
     Hükümet, hangi düşünceye sahip olursa olsun bütün İran halkının hükümeti olacak. Bizim hükümetimiz demokratik bir dini hükümet olacak. 
     Kuracağımız hükümette aşırılık ve radikalliğin yeri olmayacak." 
     
     "REFORMİST, RADİKAL, MUHAFAZAKAR, ILIMLI, LİBERAL GİBİ AYRIMLARA İNANMIYORUM" 
     Mahmud Ahmedinecad, kuracağı kabineye her partiden ve her düşünceden kişiler alacağını ifade ederek, "Ben reformist, radikal, muhafazakar, ılımlı, liberal gibi ayrımlara inanmıyorum. İranlı olan herkes benim için önemlidir. Bütün gençlerin ve yeni neslin düşüncelerinden faydalanacağım" diye konuştu. 
     Cumhurbaşkanı olduktan sonra yapacağı çalışmaları anlatan Ahmedinecad, yurtdışındaki İranlıların ülkeye gelerek yatırım yapmalarını teşvik edeceğini, devlet kurumlarındaki yolsuzlukla mücadele edeceğini, devleti küçültüp, bakanlıkların sayısını azaltacağını söyledi. 
     Seçimden önce verdiğini sözleri tutup tutmayacağı yönündeki bir soru üzerine Ahmedinecad, "Ben verdiğim her sözün arkasındayım. 
     Adaleti tesis etmek için elimden gelen bütün çabayı sarf edeceğim" dedi. 
     
     DIŞ POLİTİKA 
     Hükümeti kurduktan sonra takip edeceği dış politikayı açıklayan Ahmedinecad, dış politikasını, "adalet, barış ve birlikte huzur içinde yaşama" ilkeleri üzerine oturtacağını söyledi. 
     Ahmedinecad, yabancı ülkelerle ilişkileri yalnızca siyasi alanda değil, kültürel ve ekonomik alanlarda da geliştirmeyi düşündüklerini belirtti. 
     
     NÜKLEER ENERJİ PROGRAMI 
     Nükleer enerji programı konusuna değinen Ahmedinecad, nükleer enerji programının barışçıl bir amaca sahip olduğunu söyledi. 
     "Bu, İran milletinin hakkıdır. Hiç kimse bu hakkı bizden alamaz" diyen Ahmedinecad, şunları kaydetti 
     "İran’ın barışçı nükleer teknolojisi, İran gençliğinin bilimsel başarılarının bir sonucudur. Bizim, barışçı nükleer teknolojiye, enerji, tıbbi ve tarımsal amaçlarla ve bilimsel gelişme için ihtiyacımız var. Biz nükleer enerji programımızı, milli çıkarlarımız doğrultusunda kararlılıkla sürdüreceğiz. Barışçıl bir nükleer enerji programını bütün millet istemektedir. Eğer Avrupa kendi yükümlülüklerini yerine getirirse, karşılıklı güven ortamı tesis edilmiş olur." 
     
     ABD İLE İLİŞKİLER 
     Dış politikada açık ve şeffaf bir yol takip edeceklerini belirten Ahmedinecad, bütün ülkelerle adil ve dostça ilişki kurmak istediklerini açıkladı. 
     Ahmedinecad, "Ülkemizin ilerlemesinde ABD’ye ihtiyacımız yoktur. 
     Bizim milletimiz kendine inanarak gelişmesini devam ettirecektir. Bize düşmanca bir tutumu olmayan her ülkeyle ilişki kurmaya hazırız" dedi. 
     ABD’nin İran’a karşı "düşmanca bir bakışı" olduğunu öne süren Ahmedinecad, ABD’nin İran ile ilgili ne düşündüğünü açıkça söylemesi gerektiğini vurguladı. 
     
     İNSAN HAKLARI 
     İnsan hakları ihlali konusuna da değinen Ahmedinecad, "İnsan hakları en çok batıda ve Avrupa ülkelerinde ihlal ediliyor. Bu ülkelerde azınlıklara gereken hakları vermiyorlar. İslam Devrimi’nin ruhunda ise özgürlük vardır" diye konuştu. 
     Dünyadaki terörizmin kendilerini endişelendirdiğini kaydeden Ahmedinecad, bu konuda bütün dünya ülkelerinin birlikte mücadele etmeleri gerektiğine dikkat çekti. 
     Ahmedinecad, Arap ülkeleriyle ilişkiler konusunda da "Bizim açımızdan İran Körfezi barış ve dostluk körfezidir. Arap ülkeleriyle ilişkileri geliştirmek, önceliklerimiz arasındadır" dedi. 
     
</TEXT>
</DOC>
