<DOC>
<DOCNO> 355530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/gun03.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamdoğan'a yeni görev 
</HEADLINE>
<TEXT>


İKSV'de Tiyatro Festivali Yönetmen Yardımcısı olarak çalışan Koza Tamdoğan, modern dansın önde gelen ismi Pina Bausch'un topluluğunun başına getirildi 

Aslı Onat 

Koza Tamdoğan, 1989'dan itibaren İstanbul Kültür Sanat Vakfı'nda sürdürmüş olduğu Uluslararası İstanbul Tiyatro Festivali Yönetmen Yardımcılığı görevinden ayrıldıktan sonra Pina Bausch'un teklifiyle Tanztheater Wuppertal Pina Bausch topluluğunun yöneticiliğine getirildi. 
Çocukluğunu Almanya'da geçiren, İngilizce ve Almanca bilen Koza Tamdoğan, yeni görevi hakkında şunları söyledi 
"Yılbaşı itibariyle vakıftan ayrılmıştım ve emekliliğim gelmişti. Pina Bausch'un sanat yönetmenliğini yürüttüğü Wuppertal Tanztheater'ın idari yönetiminin başında Mathias Schmiegelt vardı. O, görevinden ayrılmaya karar vermiş. Bu kararın ardından dans çevrelerinden göreve talip 40 kişiden başvuru almışlar. Onların teklif götürdüğü tek kişi ben oldum. Seçilme nedenlerini tam olarak bilmiyorum ama yıllardır ortak projelerde birlikte çalışmamızın katkısı olduğunu düşünüyorum. Almanya'da doğup büyümem ve Almancayı iyi konuşmam da bir avantaj oldu." 
Yeni görevine 1 Ağustos tarihinde başlayacak olan Tamdoğan, toplulukla ilk turnesini 13 Ağustos 2005 tarihinde Salzburg Festivali'ne yapacak. Her yıl olduğu gibi yurtdışında birçok gösteri gerçekleştiren topluluk, Salzburg'dan sonra Antwerpen, Helsinki, Lizbon ve daha sonra Tokyo, Brüksel ve Paris kentlerine konuk olacak. "Bausch, gösterilerini sürekli canlı tutan bir isim. Koreografisini İstanbul teması üzerine kurduğu 'Nefes', h l çeşitli ülkelerde sahnelenmeye devam ediyor. 

Almanya'da yaşayacak 
'Nefes' ve diğer Bausch koreografilerini yeniden sanatseverlerle buluşturacağız" diyen Koza Tamdoğan, görevi gereği bu tempoya ayak uydurabilmek için 17 Temmuz'dan itibaren Bausch'un ve topluluğun evi olan Almanya'nın Wuppertal kentinde yaşamaya başlayacak. 


</TEXT>
</DOC>
