<DOC>
<DOCNO> 390061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/yazar/sazak.html </URL>
<DATE> 2005/10/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Dubai, kuleler, Barzani 
</HEADLINE>
<TEXT>


Fatih'in İstanbul'u kuşattığı günlerde surların içindeki Bizanslılar 'meleklerin cinsiyetini' tartışıyormuş. Dubai kuleleri tartışmasıyla meşgul olduğumuz şu günlerde, Washington'da ilginç gelişmeler oluyor. 
ABD Başkanı George W. Bush, Irak Kürdistan Demokratik Partisi lideri Mesut Barzani'yi askeri uçakla getirterek 'Kürdistan Bölgesel Hükümetinin Başkanı' sıfatıyla Oval Ofis'te ağırladı. 
Beyaz Saray'da 'başkan' olarak karşılanan ve Saddam yönetimin devrilmesindeki 'cesur mücadelesi' nedeniyle Bush'tan övgü alan Barzani'nin ABD'ye davetinin 'Irak Kürdistan kimliğinin ABD tarafından bir çeşit tanınması demek olacağı' Irak Devlet Başkanı Celal Talabani tarafından duyurulmuştu. 
ABD Başkanı George W. Bush, ilk adımı attı ve Irak'ın kuzeyindeki Kürt devletini 'tanıma' işaretini dünyaya verdi. 
Irak'ta işgal yönetimi henüz son bulmadı. Referandumda kabul gören anayasa uyarınca 15 Aralık'ta seçimler yapılacak. Bush yönetimi gelinen aşamayı 'demokrasinin zaferi' gibi gösterse de bu savaşın 'kaybeden' tarafı Sünni Arapların direnişi sürüyor. 
Saddam'ın devrilmesiyle Irak'taki egemenlikleri son bulan Sünni Araplar, ülkenin fiilen üçe bölündüğünü görüyor. ABD'nin desteğiyle kuzeydeki Kürtler ve güneydeki Şiiler petrol yataklarına sahip olmanın avantajını, Bush yönetiminin onay verdiği 'siyasi kazanımlar'la pekiştiriyorlar. 
Irak'ta ABD'nin 'normalleşme' olarak gördüğü ortama geçilir ve Amerikan askerleri ülkeden çekilmeye başlarsa, Kürtler ve Şiiler kendi devletlerini ilan edecekler. Böylece 'Amerikan mandası'ndaki Irak Kürdistan'ı 'bağımsızlığına' kavuşacak. 
Türkiye açısından bu gelişmeler o kadar da 'sürpriz' olmadı. 
Birinci Körfez Savaşı'nda Kürtleri ve Şiileri ayaklandırarak Saddam rejimini devirmeye çalıştı. Baba Bush'un 'Bağdat'a girmeyi göze alamayışı' üzerine Irak yönetimi çabuk toparlandı, ayaklanmalar bastırıldı. ABD bu kez 36. paralel üstünü uçuşa yasak bölge ilan ederek, 'Kürdistan'a alan açtı. Irak'ın kuzeyindeki 'Kürt özerk bölgesi'nin temelleri Molla Mustafa Barzani döneminde atılmıştı. ABD'nin İran Şahı ile anlaşarak Kürtleri yalnız bırakması üzerine Rusya'ya sığınmak zorunda kalmıştı baba Barzani. 
2003'teki savaşta Irak'ın işgali, Kürtleri bir anda ABD'nin 'müttefiki' haline getirdi. Tarihle yüzleşme, günah çıkarma gibi... Mesut Barzani, Beyaz Saray'da... ABD, dünyaya Irak Kürdistanı'nı 'tanıma' mesajı veriyor. 
Türkiye, İstanbul'a dikilecek Dubai Kulelerini tartışıyor 



</TEXT>
</DOC>
