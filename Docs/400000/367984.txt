<DOC>
<DOCNO> 367984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun17.html </URL>
<DATE> 2005/08/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Le Figaro Fransa'da yüzlerce Pakistanlının terör bağlantısı var 
</HEADLINE>
<TEXT>

     Fransa'da yaşayan yüzlerce Pakistanlının terör bağlantıları olduğu ve Pakistanlı topluluğun gözetim altında tutulması gerektiği bildirildi. 
     Fransız Le Figaro gazetesinin, Fransız istihbarat örgütü DCRG'nin raporuna dayandırdığı haberinde, ülkedeki birçok Pakistanlının, Fransız toplumuyla entegre olmayı arzuladığı, ancak yüzlercesinin, Batı'dan nefretlerini ifade etmek için terörizm yolunu seçtikleri belirtildi. 
     Haberde, Güney Asya veya İngiltere'deki köktenci Pakistanlı eylemcilerin, son zamanlarda Fransa'yı daha sık ziyaret ettikleri ve Pakistan'ın 2001 yılında Hindistan parlamentosuna yönelik saldırı nedeniyle faaliyetlerini yasakladığı Leşkeri Tayyibe grubunun ülkede üslendiği kaydedildi. 
     Raporun, şiddet eylemlerini önlemek için, Fransa'da sayıları 35 bin ila 40 bin olan Pakistanlıların izlenmesinin önerdiği ifade edildi. 
     DCRG ayrıca İngiltere'nin de köktenci Pakistanlılar nedeniyle risk altında olduğu uyarısında bulunarak, konuyla ilgili raporun geçen haziran ayında tamamlandığını bildirdi. 
     Fransa İçişleri Bakanlığı, haberle ilgili olarak açıklama yapmadı. 
     
</TEXT>
</DOC>
