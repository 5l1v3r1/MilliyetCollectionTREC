<DOC>
<DOCNO> 397653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy09.html </URL>
<DATE> 2005/11/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Mayınla arazilerin tarıma açılması son aşamada 
</HEADLINE>
<TEXT>

     Maliye Bakanlığı, Mardin, Şırnak, Şanlıurfa, Gaziantep, Kilis ve Hatay’da bulunan mayınlı arazilerin ihale işlemlerine yönelik çalışmalarda son aşamaya geldi. 
     Maliye arazilerinin temizlenerek tarıma açılmasıyla ilgili olarak Maliye Bakanlığı’nca yürütülen çalışmalar tamamlandı. Maliye Bakanlığı’ndan yapılan açıklamada, ilk etapta Mardin Merkez, Nusaybin ve Kızıltepe ilçelerinde bulunan toplam 45 bin 326 metre kare yüzölçümlü mayınlı sahaların temizletilmesi için ihale açıldığı belirtildi. 
     Açıklamada, Bakanlar Kurulu’nun, Türkiye-Suriye arasında fiziki güvenlik sistemi kurulmasına yönelik kararı kapsamında mayın temizleme faaliyeti ve ihale işlemlerinin Maliye Bakanlığı’nca yürütülmesinin kararlaştırıldığı anımsatıldı. 
     
     MARDİN’DEKİ ARAZİLER İHALEYE AÇILDI 
     Açıklamada, Bakanlar Kurulu Kararı uyarınca yapılan çalışmalar sonucunda, ilk etapta Mardin Merkez, Nusaybin ve Kızıltepe ilçelerinde bulunan toplam 49 milyon 482 bin 967 metrekare yüzölçümlü taşınmazların 45 milyon 326 bin 447 metrekare yüzölçümlü mayınlı sahaların temizletilmesinin kararlaştırıldığı kaydedildi. 
     Açıklamada, bunun için bir şartname hazırlandığı ve Mardin Defterdarlığı’nca kapalı teklif usulü ile ihaleye çıkarılmasının uygun görüldüğü bildirildi. Açıklamada, ihleye ilişkin ilanın 22 kasım günü Resmi Gazete’de yayımlandığı kaydedilirken, ihalenin Mardin Defterdarlığı’nda 16 Şubat 2006 tarihinde yapılacağı belirtildi. 
     
     ŞIRNAK İHALE İLANI AŞAMASINA GELİNDİ 
     Açıklamada, Şırnak ili, Cizre ve İdil ilçelerinde bulunan toplam 16 milyon 580 bin 503 metrekare yüzölçümlü mayınlı sahaların temizletilmek üzere ihaleye çıkarılmması için çalışmaların tamamlandığı ve ihalenin ilanı aşamasına gelindiği kaydedildi. 
     
     ŞANLIURFA TALİMAT AŞAMASINDA 
     Şanlıurfa’da bulunan 57 milyon 125 bin 555 metrekare yüzölçümlü mayınlı sahanın temizletilmek üzere ihaleye çıkarılması konusunda talimat aşamasına gelindiği belirtildi. 
     
     GAZİANTEP İÇİN ÇALIŞMLALAR DEVAM EDİYOR 
     Gaziantep’te bulunan 15 milyon 929 bin 776 metrekare, Kilis’te bulunan 11 milyon 682 bin 441 metrekare ve Hatay’da bulunan 34 milmyon 616 bin 296 metrekare yüzölçümlü mayınlı arazilerin ihale işlemlerine yönelik çalışmaların ise devam ettiği kaydedildi. 
     
</TEXT>
</DOC>
