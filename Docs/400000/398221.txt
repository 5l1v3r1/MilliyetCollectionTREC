<DOC>
<DOCNO> 398221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonspo07.html </URL>
<DATE> 2005/11/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Lale Orta hakemliği bıraktı 
</HEADLINE>
<TEXT>

     Mehmet Bayer 

Yaklaşık 20 yıl ulusal ve uluslararası maçlarda Türkiye'yi ve Türk kadınını başarıyla temsil eden, ilk FİFA kokartlı bayan hakem Yrd. Doç. Dr. Lale Orta hakemliği bıraktı. Halen Çanakkale Onsekiz Mart Üniversitesi ÇOMÜ Eğitim Fakültesi Beden Eğitimi ve Spor Bölümü Başkanlığı görevini yürüten Yrd. Doç. Dr. Orta, 5 Kasım tarihinde İspanya ve Belçika takımları arasında oynanan Bayanlar Dünya Kupası Grup Eleme maçında son kez düdük çaldı. 
     Yrd. Doç. Dr. Orta, AA muhabirine yaptığı açıklamada, 1976 yılında başlayan futbol hayatında birçok başarıya imza attığını, Türkiye'nin adını uluslararası futbol kamuoyunda sık sık duyurduğunu söyledi. 
     Yaş haddi nedeniyle hakemliği bıraktığını açıklayan Lale Orta, şöyle konuştu 
     ''Hakemlik hayatım boyunca 60'ı uluslararası, yaklaşık bin 500 maç yönettim. Verilen her görevde, ülkemin adını gururla andırdım. Çok güzel anılarım oldu. 20 yıldan bu yana Türkiye'nin ve Avrupa'nın birçok sahasında verdiğim mücadelede, her metrekaresini alınteriyle suladığım, adalet, sevgi ve dostluk tohumları ektiğim sahalardan, hiç bitmeyen gökkuşağının oluşacağı günlerin inancı ve umuduyla veda ediyorum. Biraz olsun, futbola ve spora hizmet edebildiysem, bu gök kubbede bir hoş seda bırakabildiysem, ne mutlu bana.'' Orta, hakemliği bırakmasına karşın spordan ve özellikle futboldan kopamayacağını, misyonunu bozmadan Türk sporuna hizmet etmeyi sürdüreceğini kaydetti. 
     
     FUTBOLLA GEÇEN BİR ÖMÜR... 
     Lale Orta, 1960 yılında İstanbul'da doğdu. Dünyada ve Türkiye'de futbol organizasyonları üzerine ''Analitik Bir Yaklaşım'' tezi ile ilk bayan futbol doktoru unvanını aldı. Futbola, 1976 yılında Türkiye'nin ilk bayan futbol takımı olan Dostlukspor'da kaleci olarak başladı. 1986 yılında başladığı hakemliği futbolculukla 1989 yılına kadar sürdürdü. 
     Futbol Federasyonu'nun açmış olduğu kurslara katılarak, profesyonel liglerde antrenörlük ve teknik direktörlük yapabilecek diplomaya sahip oldu. Türkiye liglerinde Orhan Ayhan ile birlikte birçok maç anlattı. Türkiye'deki profesyonel liglerde orta ve yardımcı hakemlik görevinde bulundu. 1990 yılından itibaren birçok dergi ve gazetede düzenlenen yarışmalarda yılın başarılı kadınları arasında gösterildi. 1991 yılında Fenerbahçe ile Galatasaray arasında oynanan Türkiye Spor Yazarları Derneği TSYD final maçında yardımcı hakemlik yaptı. 1995 yılında FİFA hakem listesine 27 ülkeden 54 bayan hakemle birlikte giren ilk Türk bayan hakemi unvanını aldı. 
     Uluslararası Olimpiyat Komitesi IOC tarafından 5 kıtada, kadınların spora katılımları konusunda öncülük eden ve örnek olan kişi ve kurumlara verilen ''Kadın ve Spor 2002 Avrupa Kıtası Büyük Ödülü''nü kazandı. 2003 yılında UEFA tarafından Avrupa kıtasından 17 hakem arasına girerek, ''first class'' listesine alındı. 21 Mayıs 2005 tarihinde Almanya'nın Postdam kentinde Djugarden Almanya -Alvsjö İsveç takımları arasında oynanan Bayanlar UEFA Kupası final maçını yönetti. 
     
</TEXT>
</DOC>
