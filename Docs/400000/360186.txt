<DOC>
<DOCNO> 360186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur46.html </URL>
<DATE> 2005/07/11/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Batman'da, Dicle Nehri'nde kaybolan Cihan Rüzgar'ın cesedi bulundu... 
</HEADLINE>
<TEXT>

     Batman’da, Dicle Nehri’nde dün kaybolan Cihan Rüzgar’ın cesedi bulundu. 
     Alınan bilgiye göre, Oymataş Köyü yakınlarındaki Dicle Nehri kıyısında yün yıkadıktan sonra serinlemek için kadınlarla el ele tutuşarak nehre giren, ancak kardeşi Tuba Rüzgar 18 ile birlikte akıntıya kapılan Cihan Rüzgar’ın 20 cesedi, Suçeken Köyü yakınlarında bulundu. 
     Nehirden çıkarılan Cihan Rüzgar’ın cesedi, Batman Devlet Hastanesi’nde yapılan otopsinin ardından, Batman Asri Mezarlığı’nda defnedildi. 
     Çamlıca Mahallesi’nden dün yün yıkamak için Oymataş Köyü Sincan Mezrası’na giden 15 kadın, yünlerini yıkadıktan sonra serinlemek için el ele tutuşarak nehre girmiş, dengelerini kaybeden Tuba Rüzgar ile kardeşi Cihan Rüzgar akıntıya kapılmıştı. Tuba Rüzgar’ın cesedi, arama sonucu dün sudan çıkarılmıştı. 
     
</TEXT>
</DOC>
