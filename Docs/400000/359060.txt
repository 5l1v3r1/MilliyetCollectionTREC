<DOC>
<DOCNO> 359060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonspo27.html </URL>
<DATE> 2005/07/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Real Sociedad ile Nihat arasına para girdi... 
</HEADLINE>
<TEXT>

     İspanya'nın Real Sociedad Kulübü'nde yaşanan ekonomik kriz, yıldız futbolcu Nihat Kahveci ile yapılacak sözleşme yenileme görüşmelerini zora sokuyor. 
     Real Sociedad'ın yeni başkanı Miguel Fuentes, ''Beklediğimizden daha kötü bir ekonomik sorun var'' derken, Nihat ile yapılacak görüşmelerin zorlu geçeceğini ima etti. 
     Fuentes, İspanyol basınına yaptığı açıklamada, ''Nihat burada ve çok önemli bir futbolcu, ancak 30 Haziran 2006'da sözleşmesi sona eriyor. Kulübe, 1 avro bile bırakmadan gidebilir. İlk olarak onunla görüşüp ne istediğini öğrenmemiz gerekiyor'' diye konuştu. 
     26 yaşına gelen Türk futbolcunun, geleceğini düşünerek yeni bir kontrata imza atacağı belirtiliyor. Fuentes, bunun normal olduğunu, ancak kendilerinin de kulübün çıkarlarını düşünerek masaya oturacaklarını söyledi. 
     Fuentes, antrenman sırasında Nihat'ı görüp selamlaştığını ve en kısa zamanda görüşmek istediğini söylediğini ifade etti. 

     
</TEXT>
</DOC>
