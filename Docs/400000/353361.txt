<DOC>
<DOCNO> 353361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/guncel/axgun02.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın C-4 timi 
</HEADLINE>
<TEXT>


Esenler'de örgüt evine operasyon düzenleyen polis, 3 kilo 900 gram plastik patlayıcı ele geçirdi. Militanlardan biri örgütten talimat aldıklarını itiraf etti. 2 militanın ise DTM'de güvenlik görevlisi olarak çalıştığı iddia edildi 

MUSA KESLER İstanbul 

İstanbul'da terör örgütü PKK'ya yönelik operasyonda 3.9 kilogram C-4 plastik patlayıcıyla yakalanan zanlıların, Dünya Ticaret Merkezi'ne DTM bombalı saldırı düzenlemek için hazırlık yaptıkları öne sürüldü. Uzmanlar, ele geçirilen patlayıcının DTM'yi hava uçurmaya yetecek güçte olduğunu belirtti. 
İstanbul Terörle Mücadele Şube Müdürlüğü ekipleri, örgütün bombalı eylem hazırlığında olduğu yönündeki istihbarat çalışması sonucu geçen hafta Esenler'deki bir eve operasyon düzenledi. Operasyonda, Bilal Önen 24 , dini nikahlı eşi "Roda" kod adlı Ayşe Irmak, İhsan Bilgiç ve Hasan Özkul gözaltına alındı. Zanlılarla birlikte 3 kilo 900 gram C-4 plastik patlayıcı ele geçirildi. 
Önen ve Bilgiç'in, Emniyet'teki ifadelerinde, örgütten Dünya Ticaret Merkezi'ne yönelik bombalı saldırı yönünde talimat aldıklarını, ancak bunu kabul etmediklerini söyledikleri iddia edildi. 

Geçen yıl tahliye olmuş 
Önen'in örgüt üyeliği suçundan tutuklu bulunduğu Batman Cezaevi'nde Bilgiç ile tanıştığı, örgüt üyeliğinden kayıtlarının bulunduğu, Ceza İnfaz Yasası'ndaki değişikliklerden yararlanarak geçen yıl kasım ayında tahliye oldukları öğrenildi. Savcılıkta ifadeleri alınan zanlılardan Önen, patlayıcı madde bulundurmak ve örgüt üyeliği, diğer 3 kişi ise örgüt üyeliği ve yardım yataklık yapmak suçlamalarıyla tutuklanmaları istemiyle mahkemeye sevk edildi. 
Önen'in ifadesinde, "Örgütten bu yönde talimat geldi, ancak kabul etmedim" dediği, Bilgiç'in ise, "Bombayla ilgim yok. Bilal ile cezaevinden arkadaşız" dediği öne sürüldü. 

'Sansasyon için kullanılmış' 
Zanlılardan Önen ve Bilgiç'in DTM'de güvenlik görevlisi olarak çalıştıkları iddia edildi. DTM'nin kiracılarından CNR'ın Güvenlik Birimi Müdürü Mehmet Ali Burgut bu iddiaları yalanladı. Burgut, "Birimimizde bu isimlerde eleman çalışmıyor. CNR'da da bu isimlerde eleman çalışmıyor. Giriş çıkış kontrollerini biz yaptığımız için hepsini biliyoruz. Bu isimlerde ne çalışmış ne de ayrılmış eleman var. Tahminimce CNR'ın ismi sansasyon oluşturmak için kullanılmış olabilir" dedi. 
Güvenlik görevlilerinin, asker, polis gibi çok sıkı güvenlik soruşturmasından geçtiğini hatırlatan Burgut, "Bir nevi devlet memuru sayılıyorlar. Aynı kanuna tabi oluyorlar. Cezaevinde yatmış birinin güvenlik görevlisi olarak çalışması mümkün değil" diye konuştu. 
4 zanlı tutuklanarak cezaevine gönderildi. 


</TEXT>
</DOC>
