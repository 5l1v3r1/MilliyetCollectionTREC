<DOC>
<DOCNO> 367565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/yazar/pulur.html </URL>
<DATE> 2005/08/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vatanseverlik tartışması... 
</HEADLINE>
<TEXT>


KİMSE kimseden daha vatansever değildir... 
Aksi ispat edilmedikçe, kimse kimseye vatan haini diyemez. 
"Ben ondan daha fazla vatanseverim " demeye kimsenin hakkı yoktur. 
Elde terazi, vatanseverlik ölçülmez. 
Lakin, her insanın da vatanseverliği değerlendirme hakkı vardır, bu düşüncesini de kendisinde saklar. 
Bazı olaylar ve olayların karşısında bazı insanların davranışı, başkaları tarafından "vatanseverlik"le değerlendirilebilir. 
Tabii bu değerlendirme de sübjektif, özneldir. 

CHP Grup Başkan Vekili, Samsun Milletvekili Prof. Dr. Haluk Koç'un da böyle bir değerlendirmesi var olayları sıralıyor ve soruyor 
"Bu vatanseverlik midir " 
Mesela.... 
"Yaşadığımız tüm gerçeklere rağmen ABD'yi NATO içerisinde müttefik ortak olmaktan öte, stratejik ortak ilan etmek vatanseverlik midir " 
Bizden bir ekleme 
"Bu stratejik ortağın, askerlerin başına çuval geçirerek teslim alışını eli kolu bağlı seyretmek vatanseverlik midir " 
"Bu stratejik ortağın egemen olduğu Kerkük'te PKK irtibat bürosunun kurulmasını, bayrak çekilmesini sessiz sakin izlemek vatanseverlik midir " 

HALUK Koç, öyle şeyleri hatırlatıyor ki 
"Dubai'de 8 milyar dolar kredi karşılığında, Kuzey Irak'a girmeyeceğim diye siyasi koşulla anlaşma imzalamak vatanseverlik midir " 
"Telekom'u Ermeni diasporası destekçi Arap sermayesine yok pahasına peşkeş çekmek vatanseverlik midir " 
Ülkenin 85 yıllık birikimlerini küçümsemek, kötülemek, Sümerbank için "Yakında tarihten siliniyor, ismini de kaldırıyoruz " demek vatanseverlik midir 

AB sürecinde 17 Aralık kararlarını, her türlü ek siyasi koşula rağmen bayram yaparak kutlamak vatanseverlik midir 
Bölücü PKK terörü, dirayetsizlikten, beceriksizlikten, her gün insan öldürürken, sünnet düğünlerinde, beraber yürüdük biz bu yollarda diye şarkı söylemek vatanseverlik midir 
Türk Kıbrıs'ın ekonomik ve siyasi teslimiyetini kabul edecek yolu açmak vatanseverlik midir 

ÜLKENİN verimli tarım arazilerini işgal eden uluslararası şirketlere af çıkarmak, yüz binlerce pancar üreticisinin sırtından şeker kotası pazarlıkları yapmak vatanseverlik midir 
Bugünün "Ali Kemal'leri"nin başyazılarını "Bu milletin genel yorumu budur " diye değerlendirmek vatanseverlik midir 

HALUK Koç'un soruları sürüp gidiyor, "Bu vatanseverlik midir " diye... 
Tabii onun bu sorularına muhatap olanlar "Biz vatanımızı sevmiyor muyuz " diyebilirler. 
Hayır, onlara kimse "Siz vatanınızı sevmiyorsunuz " demiyor, "Bu işleri yapmak vatanseverlik midir " diye tartışma açılıyor. 
Tartışmasanız bile düşünmeniz yeter. 



</TEXT>
</DOC>
