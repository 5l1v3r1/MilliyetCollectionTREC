<DOC>
<DOCNO> 374211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonyas09.html </URL>
<DATE> 2005/08/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çuval intikamını Polat alacak 
</HEADLINE>
<TEXT>

     Yeni sezona Kanal D ekranlarında devam edecek olan Kurtlar Vadisi ile ilgili sırlar Tempo'da. 
     Polat Alemdar, Süleymaniye'de Türk askerlerine yönelik olarak gerçekleştirilen çuval olayının intikamını da alacak. 
     
     10 milyon dolarlık film 

     Dizinin son bölümünde canlı canlı tabutla gömülen Polat Alemdar'ın, bu tabuttan çıkışı sürpriz bir şekilde olacak. 6 Ekim'de Kanal D ekranlarında başlayacak dizinin ilk dört bölümü, Suriye'de çekilecek. 
     
     "Kurtlar Vadisi-Irak" 

     Dizinin finali ise 29 Aralık gecesi yayınlanacak. Dizi, "Kurtlar Vadisi-Irak" adıyla filme çekilecek ve Polat Alemdar, iki yıl önceki çuval olayının intikamını, bu filmde alacak. 
     
     Baronların Baronu kim 

     Türk televizyon tarihinde benzerine rastlanmayan işlerden biri yine Kurtlar Vadisi'nin son bölümlerinde karşımıza çıkacak. Polat Alemdar, ABD'de çekilecek bölümlerde ya Al Pacino ya da Robert De Niro ile baş başa, sahnede "kozlarını paylaşacak." Baronların Baron'u olacak oyuncunun kimliği, önümüzdeki günlerde netleşecek. 
     
     Baron yüzüğüne dikkat 

     Polat ile Elif'in aşkı ise artık dillere destan bir hale gelecek. Yapımcılar, dolu dolu aşk ve gözyaşına hazırlıklı olmanızı tavsiye ediyor. Bir de Baron Polat Alemdar'ın yüzüğüne dikkat Yüzük çok önemli bir sırrı açığa çıkaracak. Ya bir kapıyı açacak ya da bir kasayı Polat Alemdar bu yüzük sayesinde çok gizli dosyalara ulaşacak. 
     
     Film için şehir inşa ediliyor 

     2006'nın Ocak ayında vizyona girecek filmin adı "Kurtlar Vadisi-Irak" olacak. Filmin çekimleri için Gaziantep ve civarında adeta yeni bir şehir ve plato kuruldu. 
     
     Sean Penn'e teklif götürüldü 

     Filmde rol almaları için Sean Penn, Tim Robbins, Harvey Keitel'e teklif gitti. Rekor bütçeli film için Oscar ödüllü efekt uzmanı Marc Meddings ile anlaşıldı. Film Türkçe, Arapça, İngilizce ve Kürtçe olarak dört dilde çekilecek. Polat'ı canlandıran Necati Şaşmaz, filmde dublör kullanmayacak. Filmde diziden sadece dört kişi rol alacak Polat, Memati, Abdülhey ve Güllü. 
     
</TEXT>
</DOC>
