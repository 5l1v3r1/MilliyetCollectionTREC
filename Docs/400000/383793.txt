<DOC>
<DOCNO> 383793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun07.html </URL>
<DATE> 2005/10/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yunan basınından Türkiye'ye HOŞ GELDİN 
</HEADLINE>
<TEXT>

     SOFİA ANGELİDİS Atina DHA 

TÜRKİYE ile Avrupa Birliği arasındaki müzakerelerin resmen başlamasına ilişkin haberler Yunan basınına da damgasını vurdu. Elefterotipia gazetesi büyük harflerle ve Türkçe olarak ’HOŞ GELDİN’ diye manşet attı. 
     Bunun altında Yunanca harflerle ’ama yavaş yavaş’ ifadesini de kullanan gazete, "Türkiye sert şartları kabul etti, müzakereler başlıyor" diye yazdı. Elefterotipia gazetesi ayrıca, ’Erdoğan şenlik yaptı’, ’ABD’nin son andaki rolü’ ve ’Türkiye’nin Kıbrıs Rum Kesimi ve Yunanistan’a karşı taahhütleri’ diyerek 4 maddeye yer verdi. 
     Gazete bu taahhütleri şöyle sıraladı 
     1- İyi komşuluk ilişkileri ve anlaşmazlıkların barışçıl yollarla çözümü. Gerekiyorsa Lahey Mahkemesi’ne başvurulacak. 
     2- Kıbrıs sorununun çözülmesi için çabaların devamı ve bütün AB ülkeleri ile Kıbrıs Cumhuriyeti Güney Kıbrıs de dahil ikili ilişkilerin düzeltilmesi. 
     3- Ek Protokol’ün bütün üye ülkelere uygulanması. 
     4- "Kıbrıs’ın Güney Kıbrıs uluslararası örgütlere katılması için vetonun kaldırılması". 
     
     Etnos Erdoğan galip geldi 

     To Vima gazetesi ise, konuyla ilgili haberinde, ABD Dışişleri Bakanı’na atıfta bulunarak, ’Condoleezza Rice, Tayyip Erdoğan’ı nasıl kurtardı ’ başlığıyla verdi ve alt başlık olarak ’Lüksemburg’da gün boyu süren gerilim ve Amerikalıların müdahalesi’ ifadelerini kullandı. Ayrıca Yunanistan Dışişleri Bakanı Petros Molivyatis’in ’Tarihi bir an’ ve muhalefet partisi Pasok’un ’Geri adım attınız’ açıklamalarına da yer verdi. 
     Etnos gazetesi de ’Erdoğan galip geldi - ABD vizesi ile Türkiye’ye Avrupa pasaportu verildi’ ve ’Yunan onayı ile Kıbrıs Güney Kıbrıs Ankara’nın vetosunun rehini oldu’ başlıklarını kullandı. 
     Öte yandan Ta Nea gazetesi, "Türkiye Avrupa’dan ’Evet’ cevabını nasıl aldı " şeklinde bir soru sorarak, altına da büyük harflerle "Kıbrıs’ın Güney Kıbrıs sırtında yapılan uzlaşma" ifadesine yer verdi. Ta Nea gazetesi ayrıca birinci sayfasında ’Condoleezza Rice’ın sert tehditleri’ ve ’Erdoğan’a Kıbrıs’ın Güney Kıbrıs NATO’ya katılımına veto hediyesi verildi’ başlıklarını da kullandı. 
     Katimerini gazetesi ise ’AB ile Türkiye arasındaki pazarlıktan sonra uzlaşmaya varıldı’ ve ABD’nin müdahalesi’ başlığı ile Türkiye ile AB arasındaki müzakerelerin başlama haberini verdi. 

     
</TEXT>
</DOC>
