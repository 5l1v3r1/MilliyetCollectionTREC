<DOC>
<DOCNO> 369188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yazar/sazak.html </URL>
<DATE> 2005/08/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kürt sorunu 
</HEADLINE>
<TEXT>


Başbakan Erdoğan, Diyarbakır gezisi öncesinde görüştüğü aydınlara 'Kürt sorununu demokratikleşme sorunu' olarak gördüklerini açıkladı. Son aylarda PKK'nın yeniden silaha sarılması üzerine özellikle Güneydoğu'da ve Kürt siyasi hareketini temsil eden çevrelerde şöyle bir beklenti vardı Erdoğan, terör nedeniyle askeri politikalara yaslanmak yerine sivil ve demokratik çözümleri öne çıkaran bir söylem benimserse, AB sürecinde 17 Aralık'a kadar izlediği 'reformist' çizgiye dönerse Türkiye'de gerilim düşer. Güneydoğu'da 1990 koşullarına dönülmez. 
Başbakan Erdoğan, 'beklenen' mesajı verdikten sonra bugün Diyarbakır'a gidiyor. 1991'de SHP-DYP koalisyonunda Demirel ve İnönü, 'Kürt realitesini tanıyoruz' sözleriyle açılım sağlamaya çalışmışlardı. Mesut Yılmaz, 1990'ların sonunda bunu bir adım öteye taşıyarak, 'AB'ye giden yol Diyarbakır'dan geçer' demişti. 
Erdoğan da 2005'te, 'Kürt sorunu'nun varlığını kabul ederek bölgeye gidiyor. 
Başbakan, aydınlarla görüşmesinde 'demokratik Cumhuriyet' ilkeleri doğrultusunda şiddete başvurulmadan her türlü sorunun özgürlükler çerçevesinde anayasal düzende çözüm yolunun bulunabileceği mesajını veriyor. Ancak Erdoğan da kendisinden önceki başbakanlar gibi, Kürt sorununun 'siyasi çözüm'ü konusunda ne yapacağını söylemiyor. 
Başbakanlık'taki aydınlar görüşmesinden bir gün önce Hükümet Sözcüsü Cemil Çiçek, "Özal düşmanlığı uğruna Türkiye'nin çıkarlarını heba ettiler' diyerek Kuzey Irak'taki siyasi şekillenmede geç kalındığına vurgu yapıyordu. 
Özal'ın kafasında 'federasyon' olduğunu Birinci Körfez Savaşı tartışmalarından biliyoruz. Nitekim Irak'ın işgali Kuzey Irak'taki Kürtlere bu olanağı verdi. Yeni Anayasa ile Irak Cumhuriyeti, 1958 Kasım Devrimi'nden sonra gerçekleşen şekliyle 'Arap ve Kürt halkları'ndan oluşacak. 
Türkiye, ABD'nin Irak'ı işgal planlarında Kuzey Irak'taki sürece dahil olamadığını görünce 1 Mart tezkeresi reddedildi. Amerikan askerinin kuzey cephesini açmasına izin verilse durum bugünkünden farklı olur muydu Sanmıyoruz. Irak'ın 'Saddam sonrası' geleceği 1990'ların başında ABD 36. paralelin kuzeyini 'uçuşa yasakladığı' dönemde çizilmişti. Özal'ın yapmak istediği ise 'Amerikan taşeronluğu'nda 'Kürtlerin hamisi' olmaktan öte bir şey değildi. Daha fazlasına da zaten izin verilmezdi. 
15 yıl sonra, Türkiye Irak işgalinin sınırlarına taşıdığı siyasi sorunlar ve PKK terörüyle uğraşırken, 'kendi Kürtleri'ni tanımak zorunda kalıyor. 
Bakalım Erdoğan, Kürt sorununa hangi demokratik açılımı getirecek 



</TEXT>
</DOC>
