<DOC>
<DOCNO> 382285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sonsiy10.html </URL>
<DATE> 2005/09/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CHP Adıyaman Milletvekili Şevket Gürsoy, partisinden istifa etti 
</HEADLINE>
<TEXT>

     CHP Adıyaman Milletvekili Şevket Gürsoy, partisinden istifa etti. Gürsoy’un istifası ile CHP’nin sandalye sayısı 157’ye düştü, bağımsızların sayısı 8’e yükseldi. 
     Gürsoy, istifası ile ilgili olarak yaptığı yazılı açıklamada, sade üyelikten başlayarak yaklaşık otuz yıl siyaset yaptığı ve milletvekili seçildiği CHP’den çok üzülerek ayrıldığını belirtti. 30 Yıllık süre içinde verilen bütün görevleri sorumluluk ahlakı içinde eksiksiz yerine getirdiğini ve hiçbir zaman şahsi bir mesele için en küçük bir tartışma yaşamadığını, huzur bozucu veya haksız bir tutum takınmadığını ifade eden Gürsoy, şunları kaydetti 
     "Ancak lider ve etrafını kuşatan yönetim yapısının Cumhuriyet Halk Partisi’ni getirdiği, toplumumuzun değerlerinden ve ihtiyaçlarından tamamen kopuk siyaset anlayışı, beni ayrılma noktasına getirmiştir. 
     Bir bütün olarak Türkiye’nin ve siyaset yaptığım bölgenin sorunları, ihtiyaçları ve çözüm beklentilerine tamamen duyarsız olan bu politika anlayışına destek olmam benden beklenemezdi ve ben ülkeme ve seçmenime karşı sorumluluk ahlakımın gereğini yaptığım inancındayım. 
     Bu sorumluluk ahlak ve bilinci içinde ülkeme ve insanlarımıza siyaset yoluyla hizmete devam etmek irademi kamuoyunun bilgisine saygılarımla arz ederim." Gürsoy’un istifası sonrasında TBMM’deki sandalye dağılımı şöyle 
     AK Parti 355. 
     CHP 157. 
     ANAVATAN 17. 
     DYP 4. 
     SHP 4. 
     HYP 1. 
     Bağımsız 8. 
     Boş 4. 
     
</TEXT>
</DOC>
