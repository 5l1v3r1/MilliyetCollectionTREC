<DOC>
<DOCNO> 379275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sontur10.html </URL>
<DATE> 2005/09/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TDK'dan ulusal katılımlı Türkçe sözlük... 
</HEADLINE>
<TEXT>

     Türk Dil Kurumu TDK , birinci baskısının tamamlanışından 60 yıl sonra, uzman bilim adamları, dile meraklı kişiler ve çalışma gruplarının katkısıyla Türkçe sözlüğün 10. baskısını hazırladı. 
     TDK Başkanı Prof. Dr. Şükrü Haluk Akalın, 26 Eylül Dil Bayramı'nda başta Cumhurbaşkanı Ahmet Necdet Sezer olmak üzere protokol üyelerine sunulacak 10. baskıda, Türk dilinde son yıllarda yaşanan gelişmeler doğrultusunda ortaya çıkan 104 bin 481 söz varlığı bulunduğunu bildirdi. 
     Sözlüğün 2002 yılında sanal ortamda kullanıma açıldığını ve kullanıcılardan sözlükle ilgili görüş ve eleştiri içeren iletiler aldıklarını kaydeden Prof. Dr. Akalın, şöyle devam etti 
     ''Sanal ortamda sözlüğü kullanan gerek Türkçe konusunda uzmanlaşmış bilim adamları, gerek Türkçeye meraklı kişilerce gönderilen iletiler Güncel Türkçe Sözlük Çalışma Grubu'nda değerlendirildi. TDK'ye binlerce ileti ulaştı. Bu yolla sözlüğe yeni sözcükler, anlamlar eklendi. Sözlüğün bu baskısını bilişim uygulamalarının getirdiği kolaylıklarla hazırladık. Binlerce kişinin emeği bulunmaktadır. Adeta ulusça hazırladığımız bu sözlüğü Türk ulusuna bir armağan olarak sunuyoruz.'' 
     
     10. BASKI TEK CİLT 
     Prof. Dr. Akalın, basımında 252 ton özel yerli üretim kağıt kullanılan 2 bin 244 sayfalık Türkçe sözlüğün, kullanım kolaylığı sağlanması açısından tek cilt olarak hazırlandığını kaydetti. 
     Sözlükte kelimelerin anlamlarının daha iyi kavranması için aralarında Ahmet Hamdi Tanpınar, Sait Faik Abasıyanık, Aşık Veysel, Ömer Seyfettin, Necip Fazıl Kısakürek, Yunus Emre ve Nazım Hikmet gibi Türk edebiyatının birçok yazar ve şairlerinin eserlerinden örnek cümleler verildiğini belirten Prof. Dr. Akalın, ''Sözlükte, Türk Edebiyatı'ndan seçilmiş 29 bin 40 örnek cümle bulunuyor'' dedi. 
     
     YABANCI SÖZCÜKLERE KARŞILIK BULMA ÇALIŞMALARI 
     Prof. Dr. Akalın, TDK'nin 73 yıldır yabancı sözcüklere karşılık bulma çalışmaları yürüttüğünü belirterek, ''Bugün dilimizde kullanılan uçaktan bilgisayara, buzdolabından derindondurucuya kadar pek çok söz türetilmiş ve günümüzün söz dağarcığına kazandırılmıştır'' diye konuştu. 
     Türkçe karşılıkların dile yerleşmesi konusunda halkın sözcükleri benimsemesinin büyük önem taşıdığını vurgulayan Prof. Dr. Akalın, bu noktada kitle iletişim araçları ve edebiyatçılara da görevler düştüğünü kaydetti. 
     Prof. Dr. Akalın, kendi kartvizitinde de 1990'lı yıllarda faks sözcüğünün karşılığı olarak türetilen ''belgegeçer''i kullandığını belirterek, bu ayrıntıların yabancı kelimelerin yerine Türkçe karşılıklarının yerleşmesinde önemli olduğunu belirtti. 
     Zaman zaman halk arasında TDK'nin bazı sözcüklere karşılık olarak bulduğu iddia edilen yeni sözcüklerin gerçeği yansıtmadığını ifade eden Prof. Dr. Akalın, şunları söyledi 
     ''TDK, hiçbir zaman otobüse çok oturgaçlı götürgeç , yumurtaya da tavuksal fırtlangaç gibi bir karşılık üretmemiştir. Zaman zaman bunlar gündeme gelir. Bunları duyan kişilerin sözlüğümüzü açıp bakmasını öneriyorum. Bunlar uydurma, yakıştırma şeyler. TDK'nin bütün yayınları ortada.'' 
     
     ''DAĞARCIĞINA HER GÜN 2 SÖZ'' 
     Prof. Dr. Akalın, yapılan araştırmaların dilin 200-500 kelimeyle konuşulduğunu gösterdiğini belirterek, söz dağarcığının gelişmesine yönelik çalışmalar yaptıklarını söyledi. 
     Bu kapsamda TDK'nin internet sitesine başvuran ve elektronik posta adresini bildiren kişilere her gün 2 sözcük ve anlamını ilettiklerini belirten Prof. Dr. Akalın, ''Çoğunluğunu gençlerin oluşturduğu 25 binin üzerinde kişiye her gün elektronik posta aracılığıyla 2 sözcük yolluyoruz. 'Dağarcığına Her Gün 2 Söz' adını verdiğimiz bu hizmetten yararlananlar arasında edebiyatçılar, gazeteciler, sanatçılar ve pek çok meslek grubundan kişiler bulunuyor'' diye konuştu. 
     Akalın, vatandaşların telefon ve elektronik posta yoluyla günün her saati TDK'ye ulaşarak dile ilişkin sorularına yanıt aradıklarını belirtti ve bir yerel muhabirin bir sözcükle ilgili gece yarısı kendisini aradığını, bu tür olayların Türkçenin doğru kullanımına ilgiyi göstermesi açısından kendilerini sevindirdiğini söyledi. 
     
</TEXT>
</DOC>
