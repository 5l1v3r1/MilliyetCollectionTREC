<DOC>
<DOCNO> 367919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/magazin/axmag02.html </URL>
<DATE> 2005/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldız daha kaydı 
</HEADLINE>
<TEXT>


Küba müziğini dünyaya sevdiren Buena Vista Social Club grubunun 78 yaşındaki vokalisti İbrahim Ferrer, önceki gün Havana'da tedavi gördüğü hastanede hayatını kaybetti 

DIŞ HABERLER SERVİSİ 

Hollanda, İsviçre, Avusturya ve İngiltere'yi kapsayan bir aylık Avrupa turnesinden döndükten sonra hastalanan ve çarşamba günü hastaneye yatırılan İbrahim Ferrer, doktorların tüm çabalarına rağmen kurtarılamadı. Caridad Diaz, eşinin mide ve bağırsak iltihabı şik yetiyle hastaneye kaldırıldığını açıkladı. 
20 Şubat 1927'de Santiago kentinde doğan Ferrer, 14 yaşında dans kulüplerinde şarkı söylemeye başladı. 1950'li yıllarda ülkenin tanınmış gruplarıyla çalıştı. Küba'nın geleneksel "son" müziğinin en tanınmış yorumcuları arasında olan Ferrer, ismi zamanla unutulunca uzun yıllar ayakkabı boyacılığı yaparak geçimini sağladı. 

Türkiye'ye gelmişti 
Ferrer, usta Kübalı müzisyenlerle bir araya geldiği Buena Vista Social Club albümünün 1997 yılında çıkmasıyla büyük başarı elde etti. Albüm 1998'de Grammy ödülü aldı. Yönetmen Wim Wenders'ın 1999'da çektiği "Buena Vista Social Club" filmiyle, grup üyesi müzisyenler ileri yaşlarında dünya çapında üne kavuştu. 
1999 ve 2003 yıllarında 2 solo albümü yayımlanan Ferrer, 2004'te "Buenos Hermanos" isimli albümüyle en iyi geleneksel salsa albümü dalında Grammy ödülüne layık görüldü. Ancak ABD'nin kendisine vize vermemesi nedeniyle ödül törenine katılamadı. 



</TEXT>
</DOC>
