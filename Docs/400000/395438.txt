<DOC>
<DOCNO> 395438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/soneko18.html </URL>
<DATE> 2005/11/16/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Şahinler Holding Türkiye'de asgari ücret yüksek 
</HEADLINE>
<TEXT>

     Şahinler Holding Yönetim Kurulu Başkanı Kemal Şahin, Türkiye'deki asgari ücretin yüksek olduğunu ve bu nedenle yatırımcıların, dünya pazarında rekabet etmekte zorlandıklarını söyledi. 
     Sakarya Sanayici ve İşadamları Derneği'nin SASİAD , Tuna Tan Tesisleri'nde düzenlediği toplantıda konuşan, aynı zamanda Türk-Alman Ticaret ve Sanayi Odası Başkanı olan Şahin, Türkiye'deki işgücü maliyetlerinin yüksek olmasının, dış ticarette olumsuz etkilere yol açtığını bildirdi. 
     Asgari ücretteki artışın yatırımcıyı güç duruma düşürdüğünü savunan Şahin, şunları söyledi 
     ''Hükümet iktidara geldiğinde, asgari ücrette ciddi oranda artış yapıldı. Belki o günün şartlarında bu yüksek bir zam değildi. Ama o günden bugüne Türk parası çok değerlendi. Yüzde 50-60'ları bulan bir değerlenme oldu. Bunları üst üste koyduğumuz zaman Türkiye'deki emek yoğun olan işlerdeki bir asgari ücretlinin maliyeti 500 doları buldu. Bu bizim rakiplerimiz olan Çin'in Hindistan'ın işçi maliyetlerindeki oranın neredeyse 10 katını buldu. 
     Asgari ücretin fazla olması, dünya rekabetinde bizi çok zorluyor. Türk parasının değerlenmesi ve belki de başlangıçtaki enflasyonun üstündeki asgari ücretteki artış bizlere büyük bir yük getirdi. Türkiye'deki yatırımcılar, asgari ücretteki artış nedeniyle dünya pazarında rekabet yapmakta zorlanıyor. Bu Türkiye'ye tüm üretim sektörlerinde eksi puan getirmektedir.'' 
     
     AVRUPA BİRLİĞİ 
     Toplantı sonrasında soruları yanıtlayan Şahin, Türkiye'nin hem demokratikleşme hem de ekonomik yönden çok iyi yol aldığını söyledi. 
     Her yönden Türkiye'nin istikameti'nin Avrupa Birliği olduğuna işaret eden Şahin, ''siyasi kriterlerine uyduk, kanunların altyapısı yapıldı. Türkiye'nin istikrarlı bir hükümeti var. Rotasını kesinlikle Avrupa Birliği'ne çevirmiştir. Önümüzdeki yıllarda da Türkiye, bu rotadaki eksiklerini kapatacaktır'' dedi. 
     
     TEKSTİL, İŞSİZLİK İÇİN İLAÇ... 
     Bu arada bir gazetecinin, ''Türkiye'deki işsizlik sorununa tekstil sektörü nasıl bir çözüm yolu yaratır'' şeklindeki sorusu üzerine Şahin, şöyle konuştu 
     ''Tekstil, sermaye yoğun bir yatırım değil. Bu sektörde çalışanların çok yüksek bir eğitim almış olması da şart değil. Ortaokul lise ve hatta ilkokul mezunu gençleri 3 aylık çok kısa bir eğitimden sonra rahatlıkla bu sektörde istihdam edilebilir. İşte 3 aylık kısa bir eğitimden sonra kendisine iş gücü yaratmış oluyorsunuz. Az yatırımla çok istihdam. Anadolu'da işsiz olan birçok insan için, bu sektör büyük bir ilaç.'' ''Gönül isterdi ki Türkiye'deki istihdam maliyetleri bu kadar yüksek olmasın'' diyen Şahin, Çin'deki gibi çok düşük bir maliyet istemediklerini, ancak onun kadar olmasa bile yapılabilecek iyileştirmelerin kendileri için büyük bir kazanım olacağını kaydetti. 
     Şahin daha sonra SASİAD üyeleri için ''Zirvedeki Şahin'' adlı kitabını imzaladı. 
     
</TEXT>
</DOC>
