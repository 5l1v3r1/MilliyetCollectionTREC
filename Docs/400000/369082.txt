<DOC>
<DOCNO> 369082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonyas13.html </URL>
<DATE> 2005/08/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Rock'ın 'yaramaz kadını' Courtney Love'a yeniden hapis yolu... 
</HEADLINE>
<TEXT>

     Amerikan rock müziğinin ''yaramaz kadını'' Courtney Love yeniden hapis cezası alma tehlikesiyle karşı karşıya. 
     Adli kaynaklar, 1990'ların kült rock grubu Nirvana'nın intihar eden solisti Kurt Cobain'in dul eşi Courtney Love'un uyuşturucu kullanımı yüzünden denetim altında bulunduğunu ve yeniden uyuşturucu kullandığı yolundaki suçlamalara yanıt vermesi gerektiğini belirttiler. 
     Kısa bir süre önce katıldığı Comedy Central adlı televizyon kanalının programında ortalığı birbirine katan uslanmaz rock şarkıcısı Love, hakkındaki suçlamayı yanıtlamak için 19 Ağustos'ta Los Angeles'ta mahkemeye çıkacak. 
     Mahkemenin uyuşturucu kullandığına karar vermesi durumunda Love, üç yıl süreyle demir parmaklıkların arkasına gönderilecek. 
     Hole adlı grubun şarkıcısı Courtney Love, geçen Şubat'ta işlediği iki ayrı suç nedeniyle adli denetim altında bulunuyordu. 
     Amerikalı şarkıcı, Nisan 2004'te bir kadına kırık şişeyle saldırması ve Ekim 2003'te kanser hastalarının kullandığı eroine benzer etkisi bulunan OxyContin isimli bir ilaçla yakalanması üzerine hapis cezalarına çarptırılmıştı. 
     Aşırıya kaçan yaşam tarzı ve sürekli turnede olmasıyla tanınan Love, Ekim 2003'te tutuklandıktan sonra bakım hakkını kaybettiği 12 yaşındaki kızına geçen Ocak'ta yeniden kavuşmuştu. 
     
</TEXT>
</DOC>
