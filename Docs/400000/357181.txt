<DOC>
<DOCNO> 357181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/guncel/gun05.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da BOP bursları 
</HEADLINE>
<TEXT>


ABD, Müslüman ülkelerden liseli gençlere bir yıl burs vererek, Amerikan karşıtlığıyla mücadeleyi deniyor 

YASEMİN ÇONGAR Washington 

Müslüman ülkelerdeki imajını düzeltmek ve Amerikan karşıtı hissiyatın yayılmasını önlemek isteyen ABD yönetimi, lise öğrencilerine verdiği birer yıllık burslarla, Müslüman gençleri Amerikan hayat tarzı, kültürü ve eğitim sistemiyle erken yaşta tanıştırıyor. 
Aralarında Türkiye'nin de bulunduğu 19 Ortadoğu ülkesinden burslu öğrenciler, çeşitli eyaletlerindeki ailelerin yanında yaşayıp okula devam etti. Bir yılın ardından Washington'a gelen öğrenciler, ABD Dışişleri Bakanı Condoleezza Rice, Cumhuriyetçi Senatör Richard Lugar ve Demokrat Senatör Edward Kennedy ile görüştü. 
ABD Dışişleri Bakanlığı'nın düzenlediği, Türkiye'den de AFS sınavını kazananlar arasından seçilenlerin katıldığı Gençlik Değişim ve Eğitim Programı'nda YES 454 Müslüman öğrenci yer aldı. 

Rice'la buluşma 
Beşiktaş Atatürk Anadolu Lisesi'nden Levent Marum, İzmit TEV İnanç Türkeş Özel Lisesi'nden Demet Duran ve Ankara Ayrancı Lisesi'nden Selçuk Yücesoy, önceki gün Rice'la buluşan gruptaydı. Öğrenciler, Türkiye'nin, ABD Dışişleri Bakanı'nca "Avrupalı ülke" kategorisinde sayılmasının kendilerine gurur verdiğini anlattı. 
Üniversite öğrenimi için ABD'ye dönmeyi planladıklarını söyleyen Marum, Duran'la Yücesoy'un, Irak savaşına karşı görüşlerini koruduklarını dikkat çekti. 


</TEXT>
</DOC>
