<DOC>
<DOCNO> 385909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas21.html </URL>
<DATE> 2005/10/11/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Endonezya'da yıllar önce yaşayan hobitlerin yeni fosilleri bulundu 
</HEADLINE>
<TEXT>

     Endonezya'nın Flores adasında 12 bin yıl öncesine kadar yaşamış ve kamuoyunda Hobit olarak tanınan Homo Floresiensis'in Flores insanı yeni fosilleri bulundu. 
     Avustralya'daki New England Üniversitesi'nden Mike Morwood ve paleontolog arkadaşları, Flores adasında boyu bir metre olan yeni insan fosilleri bulunduğunu belirtti. 
     Bazı bilim adamlarının, beyni şempanzeninki kadar ve boyu bir metre olan bu insanların fosillerinin, anormal ya da sakat anatomiye sahip insanlar olduğunu ileri sürmelerine rağmen, paleontologların Nature dergisinde perşembe günü yayımlanacak makalesinde, ''bu cüce insanların'' toplu olarak belki de 95 bin yıl öncesinde ortaya çıktıkları ve 12 bin yıl öncesine kadar yaşadıkları ifade edildi. 
     Harvard Üniversitesi bünyesindeki Peabody müzesinden Danile Lieberman ise aynı dergide yayımlanan açıklamasında, bu yeni fosillerin ''cüce insan türünün Flores'de son buzul çağının sonunda yaşadığı'' fikrini desteklese de, bu türün nereden geldiğinin ''halen sır'' olduğunu söyledi. 
     Nature dergisinin geçen yılki sayısında, uluslararası bir araştırma ekibinin Flores'de boyu bir metre olan esrarengiz insanların yaşadığını belirlediği belirtilmişti. 
     Dergide yayımlanan makaleye göre, iskeleti inceleyen paleontologlar, ''Flores adamının'' ayrı bir tür olduğuna karar vermişler ve ''bu türün, 'homo erectus'tan bir kolun tecrit içine yuvarlanarak uzun vadede cüceleşmesi sonucu ortaya çıkmış olduğunu'' düşünmüşlerdi. 
     Amerikan bilim dergisi Science'ın mart ayı sayısında, birçok ülkeden bilim adamı, ''Flores insanı'' kafatası üzerinde yapılan incelemelerin ardından, bunun yeni bir insan türü olabileceği görüşü üzerinde birleşmişti. 
     Avustralyalı, Endonezyalı ve Amerikalı bilim adamlarından oluşan ekip, elde ettikleri sonuçlarla bunun bir pigme ya da beyin küçülmesi hastalığına yakalanmış bir insan olduğu tezlerine katılmadığını belirtmişlerdi. 
     Avustralya'nın Adelaide Üniversitesi'nden Anatomi Bölümü Başkanı Profesör Maciej Henneberg ise Cakarta'da Homo Floresiensis üzerinde günlerce yaptığı araştırmadan sonra, bunun viral bir hastalığa, mikrosefali denilen beyin küçülmesi hastalığına yakalanmış normal bir insan olduğunu tespit ettiğini söylemişti. 
     
</TEXT>
</DOC>
