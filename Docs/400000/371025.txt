<DOC>
<DOCNO> 371025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonyas17.html </URL>
<DATE> 2005/08/18/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Arte, Atatürk belgeseli yayınlayacak 
</HEADLINE>
<TEXT>

     Alman-Fransız ortak televizyon kuruluşu Arte, 14 Eylül'de Atatürk belgeseli yayınlayacak. 
     Arte televizyonunda ''Mustafa Kemal Atatürk-Bir Cumhuriyet'in Doğuşu'' başlığıyla TSİ 21.45'te yayınlanacak 50 dakikalık belgeselde, Osmanlı İmparatorluğu'nun son yıllarından Atatürk'ün ölümüne kadar geçen dönemde Türkiye'de yaşanan gelişmelere yer veriliyor. 
     Belgeselin Fransız yapımcısı Severine Labat, bugün başkent Berlin'de programın tanıtımı amacıyla düzenlediği basın toplantısında, Türkiye'nin Avrupa entegrasyonuyla ilgilendiğini ve bu konuda sürdürülen tartışmalarda sürekli bir şekilde Atatürk'ün laiklik ilkesini duyduğu için bu konuda belgesel yapmayı istediğini söyledi. 
     Atatürk'ün takdir ettiği yanının, devrim niteliğindeki reformları çok kısa bir sürede yapmış olması olduğunu ifade eden Labat, bu reformların bazen şiddete başvurularak uygulandığını öne sürdü. 
     Türkiye'nin buna rağmen bugün AB'ye girecek durumda olmasını Atatürk'e borçlu olduğunu kaydeden Labat, ''Halka bazen ağır gelebilecek reformları çok kısa bir süre içinde gerçekleştirmiş. Ancak hastaydı. Belki de fazla yaşamayacağını biliyordu'' dedi. 
     Türkiye'deki tüm hükümetlerin Atatürk'ün ilkelerini koruduğuna işaret eden Labat, Türkiye'nin modern bir ülke olarak NATO'da yer aldığını ve İstanbul'u ziyareti sırasında da bu şehrin çok modern ve Avrupai bir kent olduğunu gördüğünü söyledi. 
     Labat ayrıca, ''Anadolu'da Ermenilere yönelik katliamlara büyük ölçüde Kürtlerin de katıldığı ve bu katliamlar sayesinde kendilerini zenginleştirdikleri'' iddiasında bulundu. 
     Fransız ve Türk tarihçilerin görüşlerine de yer verilen belgeselde, Atatürk'ün bazı dönemlerde diktatör olarak da görüldüğü, ancak ülkeyi geriye götüren insanlara diktatör denilebileceği, bir halkı daha da ileriye götürmek için çaba harcayan bir yönetimde kimsenin faşizmden söz edemeyeceği kaydedildi. 
     Atatürk'ün yaptığı reformların komşu ülkelerde ve Afganistan'da gerçekleştirilemediğine işaret edilen belgeselde, Türkiye'nin Atatürk ile ulaştığı seviyeye İslam ülkelerinin günümüzde bile hala çok uzak oldukları belirtildi. 
     
</TEXT>
</DOC>
