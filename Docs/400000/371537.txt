<DOC>
<DOCNO> 371537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/sontur35.html </URL>
<DATE> 2005/08/20/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
ÖSS tercih formlarını göndermeyi unuttular... 
</HEADLINE>
<TEXT>

     Samsun Namık Kemal Lisesi'nde içinde 50 öğrencinin ÖSS tercih formlarının bulunduğu paketin unutularak, Öğrenci Seçme ve Yerleştirme Merkezi'ne ÖSYM gönderilmediği belirlendi. 
     Edinilen bilgiye göre, bugün açıklanan sonuçları öğrenmek için ÖSYM'nin web sitesine giren öğrenciler, tercih formlarının işleme girmediğini öğrendiler. Öğrencilerin okul yetkilileriyle yaptıkları görüşmeler sonucunda formların içinde bulunduğu paketin unutularak, ÖSYM'ye gönderilmediği anlaşıldı. 
     Milli Eğitim Müdürü Cevdet Aydın, konuyla ilgili AA muhabirine yaptığı açıklamada, ''Okul idarecileri, evrak arasında bir paketi unutmuş. Paket içinde 50 öğrencinin formu var. Öğrencilerin mağduriyeti giderilecek. Öğrencilerimizin aileleriyle de görüşerek bilgi verdik. Merak etmesinler. Burada idarecilerin ihmali var'' dedi. 
     Aydın, ÖSYM Başkanlığı ile görüştüklerini de belirterek, ''Öğrencilerin mağduriyetlerinin giderileceğini söylediler. Okul müdürü ve bir idareciyi Ankara'ya çağırdılar. Ayrıca, pazartesi günü idari soruşturma başlatacağız. Soruşturma neticesinde her şey daha net ortaya çıkacak'' diye konuştu. 
     
</TEXT>
</DOC>
