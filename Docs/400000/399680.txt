<DOC>
<DOCNO> 399680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy06.html </URL>
<DATE> 2005/12/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yüksek Askeri Şura toplandı... 
</HEADLINE>
<TEXT>

     Yüksek Askeri Şura, Başbakan Recep Tayyip Erdoğan'ın başkanlığında, saat 09.50'de, Genelkurmay Başkanlığı Çakmak Salonu'nda toplandı. 
     Şura'nın bu yılki olağan ikinci toplantısına, Başbakan Erdoğan'ın yanı sıra Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Yener Karahanoğlu, Hava Kuvvetleri Komutanı Orgeneral Faruk Cömert, Jandarma Genel Komutanı Orgeneral Fevzi Türkeri, 1'nci Ordu Komutanı Orgeneral İlker Başbuğ, 2'nci Ordu Komutanı Orgeneral Şükrü Sarıışık, 3'ncü Ordu Komutanı Orgeneral Orhan Yöney, Ege Ordu Komutanı Orgeneral Fethi Remzi Tuncel, Genelkurmay İkinci Başkanı Orgeneral Sebahattin Işık Koşaner, Donanma Komutanı Oramiral Muzaffer Metin Ataç, Harp Akademileri Komutanı Orgeneral Aydoğan Babaoğlu, Kara Kuvvetleri Eğitim ve Doktrin Komutanı Orgeneral İsmail Koçman ile Kara Kuvvetleri Komutanlığı Kurmay Başkanı Orgeneral Ergin Saygun katıldı. 
     Toplantıda, Genelkurmay J başkanları da hazır bulunuyor. 
     Yüksek Askeri Şura toplantısının gündemini, başta Türk Silahlı Kuvvetleri'nin TSK personel, eğitim, disiplin konuları olmak üzere planlı faaliyetleri ile TSK'yı ilgilendiren diğer konular oluşturuyor. 
     Şura üyeleri Başbakan Erdoğan'ın başkanlığında bugün öğle saatlerinde Anıtkabir'i ziyaret edecekler. 
     Şura, çalışmalarını bugün tamamlayacak. 
     Şura üyeleri, Orgeneral Özkök'ün karargahta vereceği öğle yemeğine de katılacak. 
     Cumhurbaşkanı Ahmet Necdet Sezer ve eşi Semra Sezer de Şura üyelerine Çankaya Köşkü'nde akşam yemeği verecek. 
     Şura kararları, Cumhurbaşkanı Sezer'in onayının ardından Genelkurmay Başkanlığı Genel Sekreterliği tarafından kamuoyuna açıklanacak. 
     
</TEXT>
</DOC>
