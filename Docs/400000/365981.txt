<DOC>
<DOCNO> 365981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/spor/spo05.html </URL>
<DATE> 2005/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Ribella'nın 
</HEADLINE>
<TEXT>


54. Başbakanlık Kupası Koşusu'nu Selim Kaya'nın bindiği Ribella kazandı. Atın sahibi Selman Taşbek'e ödülünü Abdullah Gül verdi 


At yarışlarında 54. Başbakanlık Kupası Koşusu'nda Selman Taşbek'in "Ribella" isimli atı zafere ulaştı. Veliefendi Hipodromu'nda yapılan 3 ve daha yukarı yaşlı 10 İngiliz atın katıldığı yarışta Selim Kaya'nın jokeyliğini yaptığı Ribella son andaki atağıyla 2.01.36'lık dereceyle ilk sırayı aldı. 
Çim pistte 2 bin metre mesafeli yarışta Aydoğan San'ın "Sabırlı" isimli atı, jokeyi Halis Karataş ile 2.01.39 ikinci, Levent Kitapçı'nın "Luxor" isimli atı ise jokeyi Nurettin Şen ile 2.01.64 üçüncü sırayı elde etti. Kupada birinciye 175 bin, ikinciye 70 bin, üçüncüye 35 bin YTL ödül dağıtıldı. 
Ribella'nın sahibi Selman Taşbek'e kupasını, Başbakan Recep Tayyip Erdoğan adına Dışişleri Bakanı ve Başbakan Yardımcısı Abdullah Gül verdi. Atın antrenörü Osman İşgören plaketini Tarım ve Köyişleri Bakanı Mehmet Mehdi Eker'den, jokey Selim Kaya ise şildini Vali Muammer Güler'den aldı. 


</TEXT>
</DOC>
