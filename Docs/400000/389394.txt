<DOC>
<DOCNO> 389394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/spor/spo09.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Marwijk Nuri çok özel 
</HEADLINE>
<TEXT>


Nuri Şahin'e 16 yaşında Borussia Dortmund formasını veren Teknik Direktör Bert van Marwijk, genç yıldıza güvendiğini, inandığını söyledi, özellikle basının başarılı futbolcuyu rahat bırakması gerektiğini ifade etti 

ÖZEL RÖPORTAJ RECAİ AKSU 


16 yaşında bir cevher Nuri Şahin... Yaşıtları, kendini gösterebilmek için hala altyapıda mücadele verirken, o, onlarca kez üzerinde taşıdığı Ay - Yıldızlı formanın sorumluluğunu ve Borussia Dortmund gibi Alman Ligi Bundesliga 'nde bir marka olan kulübünün ağırlığını omuzlarında taşımaya çalışıyor. 
Alman Futbol Tarihi'ne, "Tüm zamanların en genç futbolcusu" olarak geçen Nuri, önceki gün de Hamburg karşısında ilk 11'de sahaya çıktı, 70 dakika görev yaptı. Başarılı oyuncuya inandığını, güvendiğini söyleyen Borussia Dortmund Teknik Direktörü Bert van Marwijk, "Kendini bana kanıtladığı için birinci takıma aldım" dedi. 
Nuri'nin çok genç ve çok yetenekli bir futbolcu olduğunu dile getiren ve basının ilgisinden biraz şikayet eden Marwijk, "Nuri'nin durumu çok özel. O, ayrıcalıklı bir futbolcu. Nuri'yi yetenekleri sonucunda, 16 yaşında Borussia Dortmund buldu, arkasından Türk Milli Takımı'nda oynadı. Basının ilgisini anlıyorum ama, bu çocuğun rahatsız edilmemesi lazım. Önünde uzun yıllar var, kendisinin takımına konsantre olması gerekiyor" dedi. 
Milli Takım defterinin - şimdilik - kapandığını, artık Borussia Dortmund'un başarılı olması için çalıştığını belirten Nuri Şahin ise şunları söyledi "En büyük hayalim Türkiye A Milli Futbol Takımı'nda oynamaktı. Allah'a çok şükür bu hayalim gerçekleşti. Ama o sayfa şimdilik kapandı ve ben şimdi Dortmund'un başarısı için ter döküyorum. İnşallah yakaladığım bu şansı sonuna kadar kullanır, Türkiye'yi Almanya'da en iyi şekilde temsil ederim" diye konuştu.. 
Milli Takımda kendisine destek olan futbolcu ağabeylerine de teşekkür eden Nuri Şahin, "Allah hepsinden razı olsun. Onların yardımıyla takıma iyi adapte oldum. Ancak bugünlere gelirken arkamda hep ailem vardı" ifadesini kullandı. 


</TEXT>
</DOC>
