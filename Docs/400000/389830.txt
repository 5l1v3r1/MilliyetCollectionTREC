<DOC>
<DOCNO> 389830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy04.html </URL>
<DATE> 2005/10/26/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
TRT'den "cemaat" açıklaması 
</HEADLINE>
<TEXT>

     TRT, Genel Müdür Vekili Ali Güney hakkındaki cemaat iddialarının iftira olduğunu bildirdi. 
     TRT Genel Sekreterliği, yazılı bir açıklamayla TRT Genel Müdür Vekili Ali Güney hakkındaki, "Devlet Hava Meydanları İşletmeleri’nden ’Nur cemaati’ tarafından TRT’ye Genel Müdür İdari Yardımcısı olarak naklen atandığı" şeklindeki iddialara açıklık getirdi. 
     Açıklamada, Ali Güney’in herhangi bir cemaat veya benzeri oluşumla ilgisinin bulunmadığı belirtilirken, "Kendisi, sicil dosyasından da görüleceği üzere, belirtilen görevde kısa bir süre aday olarak, daha sonra Sanayi ve Ticaret Bakanlığı’nda memur, Devlet Hava Meydanları İşletmesi Genel Müdürlüğü’nde memur, hava trafik kontrolörü, müfettiş yardımcısı, müfettiş, başmüfettiş ve Teftiş Kurulu Başkanı olarak görev yapmıştır. En son bu görevde iken TRT Genel Müdür Yardımcılığı’na naklen atanmıştır. 28 yıl devletin çeşitli kademelerinde görev yapan adı geçenin, sadece bu kısa adaylık dönemi görevi öne çıkarılarak, sanki bu görevden TRT Genel Müdür Yardımcılığına atanmış gibi gösterilmesi, gerçeklerle bağdaşmamaktadır" denildi. 
     Ali Güney’in görev yaptığı dönemde, TRT’de bir takım tasarruf tedbirleri ve yolsuzlukların üzerine gidilmesi dışında, çalışanları "mutsuz ve şaşkın" kılacak hiçbir icraat yapılmadığı ifade edilen açıklamada, "Yolsuzlukların üstüne gitmek, 70 milyonun ödediği paradan gereksiz bazı harcamaların önüne geçmek, kurumu tahrip etmek değil, devlet ve milletin adına korumak, sahip çıkmaktır. Bunlardan rahatsız olunması ise hayret vericidir" görüşü dile getirildi. 
     Genel Müdür Yardımcısı Muhsin Mete hakkındaki iddialara da değinilen açıklamada, Mete’nin, 1976 yılından bu yana TRT’de çalıştığı belirtilerek, Genel Müdür Yardımcılığı görevine, 29 Nisan 2005’te getirildiği bildirildi. 
     TRT’de dini içerikli programların sayısında artış olmadığı öne sürülen açıklamada şöyle denildi 
     "Yolsuzluk, usulsüzlük ve program bazında kurum itibarını koruma gayreti içinde, 24 saatin büyük bir kısmını TRT’de geçiren yöneticilerin bu şekilde karalanması üzüntü vericidir. Kurum, asla iktidarın veya başka hergangi bir kesimin çiftliğine dönüştürülmemiştir, dönüştürülmeyecektir. 
     Kurumdaki atamalar sadece kamu yararı ve hizmet gereği yapılmaktadır. Kaldı ki, son dönemdeki atamaların çok büyük bir kısmı Teftiş Kurulu Başkanlığı’nca yürütülen soruşturmalar soncudur. Bunların bir kısmı kurum kaynaklarının hukuk dışı kullanımı nedeniyle yapılmıştır." 
     
</TEXT>
</DOC>
