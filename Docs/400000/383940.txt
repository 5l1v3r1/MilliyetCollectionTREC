<DOC>
<DOCNO> 383940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonspo14.html </URL>
<DATE> 2005/10/04/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Beşiktaş'ın rakipleri belli oldu... 
</HEADLINE>
<TEXT>

     İstanbul'da mağlup olduğu Malmö'yü, İsveç'te dize getirerek UEFA Kupası'nda gruplara kalmayı başaran Beşiktaş'ın rakipleri belli oldu. Beşiktaş, H Grubu'nda Sevilla İspanya , Bolton Wanderers İngiltere , Zenit Rusya ve Victoria Guimar es Portekiz takımlarıyla mücadele edecek. 
     Siyah - Beyazlılar geçen sezon uygulanmaya başlayan UEFA Kupası'nın yeni formatına göre 5'erli bir grupta yer alacak. Her takım ikisi kendi evinde, ikisi deplasmanda olmak üzere toplam 4 maç oynayacak. 
     Karşılaşmaların rövanşları olmayacak. Gruplarında ilk üç sırayı alan ekipler, Kupa 2'de üçüncü tura yükselecek. 
     
     RAKİPLER GÜÇLÜ 

     Beşiktaş kuraya seri başı olarak girmesine rağmen güçlü takımlarla dolu bir kura çekti. Beşiktaş'ın rakiplerinden biri olan Sevilla, her zaman İspanya'nın iyi futbol oynayan takımlarından biri olmasıyla tanınıyor. Forvet hattı oldukça güçlü olan Sevilla'da Saviola, Luis Fabiano ve Kanoute gibi yıldızlar dikkat çekiyor. 
     Sol kanatta ülkenin en iyilerinden Jesuli, Brezilya Milli Takımı'nın genç yıldızı Renato ve Juventus'tan transfer edilen Maresca İspanyol ekibin gücüne güç katıyor. Beşiktaş'ı sevindirecek olan ise yıldızlarına rağmen Sevila'nın İspanya'da bu sezona kötü başlaması. Sevilla, 6 maçta topladığı 6 puan ile 14. sırada bulunuyor. 
     Almanya’nın Mainz takımı karşısında deplasmanda 0-0 ve evinde aldığı 2-0’lık sonuçla gruplara kalan Sevilla Avrupa kupalarına bugüne kadar 8 kez katılıp toplam 38 maç oynadı. Bu karşılaşmalardan 16’sını kazanan İspanyol ekibi, 12 yenilgi alırken 10 kez de beraberlikle sahadan ayrıldı. Sevilla, rakip filelere 49 gol atarken, kalesinde ise 46 gol gördü. 
     Rakiplerden Rusya’nın Zenit St. Petersburg takımı Avrupa kupalarında oynadığı 38 maçın 19’unu kazanırken, 11’ini yitirdi, 8’inde ise berabere kaldı. 
     9 kez Avrupa kupalarına katılan Rus ekibi, rakip fileleri 71 kez havalandırırken, kalesinde 51 gol gördü. 
     UEFA Kupası’nda toplam 26 maç oynayan Zenit St. Petersburg, 10 kez galip geldi, 7’sinde berabere kaldı, 9’unu ise kaybetti.Zenit St. Petersburg, bu sezon vusturya’nın Pasching ve Yunanistan’ın AEK takımlarını eleyerek grup maçları oynamaya hak kazandı. 
     UEFA Kupası ikinci ön eleme turunda Pascihng’i 2-2 ve 1-1’lik sonuçlarla eleyen Rus ekibi, 1. turda ise evinde 0-0 berabere kaldığı AEK’yi deplasmanda 1-0 yenerek tur atladı. 
     Temsilcimizin diğer rakibi ise İngiltere'nin güçlü takımlarından Bolton Wanderers oldu. Bolton Wonderers takımının kadrosunda 21 yabancı futbolcu yer alıyor. 
     Bolton'da en dikkat çeken isim Türk sporseverlerin de yakından tanıdığı Jay Jay Okocha. Bolton da Sevilla gibi güçlü forvet hattıyla dikkat çekiyor. Meksika'nın tecrübeli yıldızı Borgetti, Senegalli starlar Diouf ve Fadiga, ünlü Yunan oyuncu Giannakopoulos, Japon Nakata hücum yönü çok güçlü oyuncular. İngiliz ekibin savunma çizgisinde de tecrübeli isimler Ivan Campo ve N'Gotty güven veriyor. Bolton ise Sevilla'nın aksine Premier Lig'e çok iyi bir başlangıç yaptı. 8 karşılaşmada 14 puan alan alarak ligde averajla 5. sıraya kurulan Bolton, Arsenal gibi bir devin üzerinde yer almayı başardı. 
     Bolton Wonderers, UEFA Kupası’nda ilk turda Bulgaristan’ın Lokomotiv Plovdiv takımını iki maçta da 2-1 yenerek eledi. İngiliz ekibinin teknik direktörlüğünü Sam Allardyce yapıyor. 
     Portekiz’in Vitoria Guimaraes takımı ise, Avrupa kupalarında oynadığı 38 maçın 13’ünü kazanırken, 17’sini yitirdi, 8’inde ise berabere kaldı. 
     11 kez Avrupa kupalarına katılan Portekiz ekibi, oynadığı 38 karşılaşmada rakip fileleri 37 kez havalandırırken, kendi kalesinde 54 gol gördü. 
     Vitoria Guimaraes’in kadrosunda 5’i Brezilyalı olmak üzere 12 yabancı oyuncu bulunuyor. 
     Teknik direktörlüğünü Jaime Moreira Pacheco’nun yaptığı Portekiz ekibi, Polonya’nın Vista Krakow takımını 3-0 ve 1-0’lık sonuçlarla eleyerek, grup maçları oynamaya hak kazandı. 
     

     
</TEXT>
</DOC>
