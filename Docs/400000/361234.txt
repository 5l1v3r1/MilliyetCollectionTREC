<DOC>
<DOCNO> 361234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/axspo01.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil krizi Meclis'te 
</HEADLINE>
<TEXT>


CHP Antalya Milletvekili Feridun Baloğlu, milli haltercinin yaşadığı doping krizini TBMM'ye taşıdı. Baloğlu, Meclis Başkanlığı'na soru önergesi verdi 

Fotoğraf Turgay Örme 


Avrupa Şampiyonası'nda yasaklı madde kullandığı belirlenen ve "komplo"ya kurban gittiğini iddia eden Olimpiyat Şampiyonu halterci Halil Mutlu'nun "doping krizi" Meclis gündemine taşındı. 
CHP Antalya Milletvekili Feridun Baloğlu, Mutlu'nun feryadına gerekli tepkinin ortaya konmadığını öne sürerek TBMM Başkanlığı'na Başbakan Yardımcısı Mehmet Ali Şahin'in yazılı olarak yanıtlaması istemiyle Soru Önergesi verdi. Baloğlu, Meclis Başkanlığı'na dün sunduğu önergede şu soruların yanıtlanmasını talep etti 1. Halil Mutlu'nun "bir tertibe kurban olduğu"na ilişkin iddialardan sonra konu ayrıntılı biçimde araştırılmış mıdır 2. Mutlu'nun "Bana sahip çıkması gereken insanlar sessiz kaldı" biçimindeki tespiti ile 'herkesten şüpheleniyorum. Ulaştığım bilgileri Genel Müdür'e ve Bakan'a anlatacağım' sözlerinden sonra ulusal sporcumuzla ayrıntılı bir görüşme yapılarak bilgi alınmış mıdır 3. Üç kez olimpiyat şampiyonu olarak, spor tarihine geçmiş bir ulusal sporcunun çaresizliğini ve yalnızlığını ifade eden isyanı karşısında, yöneticilerin sessiz kalma hakları var mıdır 4. Bakanlık olarak olaya el konulacak mıdır Kamuoyunu ve haksızlığa uğradığını belirten ulusal sporcumuzu tatmin edecek bir açıklama yapılacak mıdır 
Baloğlu, daha önce Nurcan Taylan ve Süreyya Ayhan konularını da gündeme taşıdıklarını belirterek, "Bu üçüncü örnek. Halil günlerdir bağırıyor. Hükümette büyük bir duyarsızlık var. Bakan Şahin milli sporcumuzla görüşmek için daha ne bekliyor Federasyon içindeki çekişmeler bu tip olayları yaratıyor. Biz de işin takipçisi olacağız. Gerekirse meclis araştırması bile isteyeceğiz" diye konuştu. 

'Kırgınlık yok' 

Halter Federasyonu Yönetim Kurulu, Halil Mutlu için toplandı. Asbaşkan Naim Süleymanoğlu'nun da katıldığı toplantı sonrası Başkan Hasan Akkuş, "Halil'in bu işten en az zararla çıkması için çalışıyoruz. Kendi içimizde soruşturma yapıyoruz. Ben şu anda komplodur veya değildir diyemem. Kim ne biliyorsa müfettişlere bildirmeli" diye konuştu. Akkuş, Halil'in istediği antrenörle çalışma hakkının olduğunu da belirtti. Naim de Halil ile aralarında kırgınlık olmadığını söyledi, "O bizim elimizde büyüdü" dedi. 

Sınavda terledi 

Halil Mutlu bu kez podyumda değil sınavda terledi. Olimpiyat şampiyonu halterci dün Gazi Üniversitesi Beden Eğitimi ve Spor Yüksek Okulu'nda fizyoloji sınavına girdi. Üniversiteyi bitirmeyi kafasına koyduğunu söyleyen ve hızlandırılmış yaz okuluna devam eden Mutlu, dün aynı zamanda 33. doğum gününü de kutladı. 


</TEXT>
</DOC>
