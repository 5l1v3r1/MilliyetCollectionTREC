<DOC>
<DOCNO> 350330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko35.html </URL>
<DATE> 2005/06/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Unakıtan Devlette fazla istihdamı azaltmak istiyoruz 
</HEADLINE>
<TEXT>

     Maliye Bakanı Kemal Unakıtan, istihdam üzerindeki vergi yükünü incelemeye aldıklarını, ileride bununla ilgili bazı önlemler almayı düşündüklerini söyledi. 
     Unakıtan, makroekonomik göstergelerdeki gelişmeler ve Ocak-Mayıs bütçe uygulama sonuçları hakkında düzenlediği basın toplantısında Türkiye'nin sürdürülebilir büyümeye kavuşturulduğunu, ekonomideki olumlu gelişmelerin istihdama da yansımaya başladığını ifade etti. 
     İşsizlik oranının yüzde 12.4'ten yüzde 11.7'ye gerilediğini kaydeden Unakıtan, genç nüfusun işsizlik oranındaki azalmanın genel oranın da altında bulunduğunu vurguladı. 
     Bu düşüşün kendilerini tatmin etmediğini, istihdamda daha fazla bir artış arzu ettiklerini anlatan Maliye Bakanı Unakıtan, şöyle devam etti 
     ''İstihdam için bazı tedbirler aldık, almaya da devam edeceğiz. İstihdam üzerindeki vergi yükünü tam manasıyla incelemeye aldık. Bununla ilgili ileride bazı önlemler almayı düşünüyoruz. Yatırım ve istihdamım özel sektör eliyle olmasını istiyoruz. Artık devleti iş kapısı olarak görmek istemiyoruz. Devletteki fazla istihdamı azaltmak istiyoruz. Lüzumsuz istihdamı makul seviyelerde tutmak istiyoruz. 
     Devleti bir çiftlik gibi gören zihniyete son vermiş bulunuyoruz. Türkiye artık eski anlayışa dönmeyecektir. Bunu herkesin çok iyi bilmesi lazım.'' 
     
     ENFLASYON 

     Unakıtan, enflasyonun da öngörülere uygun şekilde düşmeye devam ettiğini belirtirken, ''TÜFE'de yüzde 8'lik yıl sonu hedefini yakalayacağız. Hatta, hedefin altında gerçekleşeceğini beklemekteyiz'' diye konuştu. 
     Uygulanan ekonomik politikalar sonucunda borç yapısında ciddi bir iyileşme sağlandığını da kaydeden Maliye Bakanı, Merkez Bankası'nın faiz indirimine dikkat çekerek, ''Türkiye, mali disipline, bütçe dengelerine riayet ettiği müddetçe, faizler de inmeye devam edecek. Bu kaçınılmaz bir sonuçtur'' dedi. 
     
     -EN KALICI SERMAYE BENİM SATTIĞIM VİLLALAR 

     Maliye Bakanı Unakıtan, yabancı yatırımlar ve yabancılara mülk satışı konusunda da değerlendirmelerde bulundu. 
     Yabancı yatırımlardan hafif hafif üzülenler bulunduğu ileri süren Unakıtan, Türkiye'nin sermaye birikimi az olan bir ülke olduğunu vurgularken, ''eğer biz büyümek istiyorsak Türkiye'ye yabancı sermayeyi çekmek mecburiyetindeyiz'' diye konuştu. 
     Türkiye'nin yıllarca yabancı sermaye gelmemesinden yakındığını dile getiren Unakıtan, şöyle devam etti 
     ''Şimdi yabancı sermayeden rahatsız olmanın anlamı var mı Bu ne çelişki. Efendim, falan yeri yabancılar alacak. Alacak tabi. Sırtına götürüp gitmiyor ki fabrikayı. Villa alıyor. Alacak tabi. Gelip güzel güzel oturacak, biz de satacağız. İngiliz gelip Didim'den villa alırken kötü mü oluyor Sen gidip alıyorsun ya. En kalıcı yabancı sermaye benim sattığım villalardır. Her yıl buraya gelecekler, döviz bırakacaklar. 
     İspanya'ya gidin, 1 milyar dolar değil, 30 milyar dolarlık satıyor. Türkiye'yi geliştirmek istiyorsak, Türkiye'ye dar elbice biçmeyelim.'' 
     
     IMF'DEN BEDAVA AUDIT 

     Unakıtan, Türkiye'nin mevcut politikaları IMF istediği için değil, kendisi için uyguladığını da ifade etti. IMF istedi öyle yaptık, IMF dedi böyle yaptık şeklindeki değerlendirmelerin gerçeği yansıtmadığını savunan Unakıtan, ''Bu yanlış. Bizim bunları yapma mecburiyetimiz var. IMF gelmiş, bir de rapor yazıyorlar. Gözden geçirme tamamlandı. Türkiye iyi yolda diyorlar. En büyük propoganda bu. Ben bile bunu bu kadar yapamam. Bedava audit mali denetim yani'' açıklamasında bulundu. 
     
     -E-BEYANDA 5.5 MİLYON RAKAMINA ULAŞILDI 

     Gelir İdaresi'nin yeniden yapılandırılmasını önemli bir reform olarak niteleyen Maliye Bakanı, yeni dönemde teknolojik altyapıyı da geliştirerek çok daha iyi hizmet sunulacağını kaydetti. 
     E-Beyan uygulamasının da giderek yaygınlık kazandığına işaret eden Unakıtan, uygulamanın ilk ayı olan 2004 Ekim'inde 34 bin 4 beyanname elektronik ortamda verilirken, bu sayının Nisan ayında 1 milyon 523 bin, Mayıs'ta da 1 milyon 817 bin olarak gerçekleştiğini söyledi. Unakıtan, bugüne kadar elektronik ortamda verilen beyanname sayısını da 5.5 milyon olarak verdi. 
     
     FAİZ ÖDEMELERİNDE AZALMA 

     Unakıtan, bütçe uygulama sonuçları hakkında bilgi verirken de, 2004 yılının Ocak-Mayıs döneminde bütçe ödeneklerinin yüzde 38.5'unun kullanıldığını, bu yıl aynı dönemde bu oranın yüzde 35.2 olarak belirlendiğini bildirdi. 
     Bunun mali disiplinde alınan mesafeyi ortaya koyduğunu kaydeden Unakıtan, ekonomideki gelişmeler ve mali disiplin sonucu geçen yılın ilk 5 ayında 26 katrilyon 89 trilyon lira olan faiz ödemelerinin de, bu yıl yüzde 21.8 azalarak 20 katrilyon 406 trilyon lira olarak gerçekleştiğini belirtti. 
     Unakıtan, ''ekonomi güçlenince bırakın Dışışleri Bakanını, vatandaşın yürüyüşü bile değişir'' dedi. 

     
</TEXT>
</DOC>
