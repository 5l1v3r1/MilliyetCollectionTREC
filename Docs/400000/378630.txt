<DOC>
<DOCNO> 378630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/soneko05.html </URL>
<DATE> 2005/09/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Dış ticaret açığı Ağustos'ta 4 milyar doları aştı... 
</HEADLINE>
<TEXT>

     Türkiye’nin dış ticaret açığının ağustosta da 4 milyar doların üzerinde gerçekleştiği bildirildi. 
     Gümrük Müsteşarlığı, gümrüklerde işlenen ihracat ve ithalat beyannamelerinden oluşturduğu geçici dış ticaret verilerini açıkladı. Yüzde 7 oranında aşağı ya da yukarı doğru hata payı olabileceği uyarısıyla yapılan açıklamaya göre Türkiye’nin ağustos ayı ihracatı geçen yılın aynı ayına göre yüzde 7.4 oranında artarak 5 milyar 15 milyon dolar, ithalat ise yüzde 15.6 oranında artarak 9 milyar 111 milyon dolar oldu. 
     Devlet İstatistik Enstitüsü ağustos ayına ilişkin kesin dış ticaret istatistiklerini bu ay sonunda açıklayacak. 
     Gürük Müsteşarlığı’nın öncü gösterge niteliğindeki verilerine göre geçen yıl ağustosta 3 milyar 216 milyon dolar olan dış ticaret açığı bu yıl yüzde 27.4 oranında büyüyerek 4 milyar 96 milyon dolara kadar yükseldi. Önceki aylarda da 4 milyar dolar civarında aylık dış ticaret açığı vermişti. 
     Veriler Türkiye ekonomisinin artık yoluna aylık ortalaam 4 milyar dolarlık bir dış ticaret açığı temposuyla devam edeceğini gösteriyor. Bu yıllık bazda 48 milyar dolarlık bir dış ticaret açığı ivmesine işaret ediyor. 
     Bu arada geçen yıl ağustos ayında yüzde 59.2 olan ihracatın ithalatı karşılama oranı ise bu yıl yüzde 55’e kadar geriledi. 
     
     OCAK-AĞUSTOS DÖNEMİ 
     Ocak-ağustos döneminde ise Türkiye’nin toplam ihracatı geçen yıla göre yüzde 16.8 oranında artarak 45 milyar 730 milyon dolara yükseldi. Aynı dönemdeki ithalat ise yüzde 19 büyüyerek 74 milyar 360 milyon dolar dolara çıkarken, yüzde 22.7 büyüyen dış ticaret açığı ise 28 milyar 630 milyon dolar 
     oldu. Türkiye bu dönemdeki ihracatıyla ithalatının yüzde 61.5’ini karşıladı. Bu oranın yüzde 62.7 olduğu 2004 yılının aynı döneminde ise Türkiye 39 milyar 156 milyon dolarlık ihracat 62 milyar 498 milyon dolarlık ithalat yapmış ve 23 milyar 343 milyon dolarlık açık vermişti. 
     
</TEXT>
</DOC>
