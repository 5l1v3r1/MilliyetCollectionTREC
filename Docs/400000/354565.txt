<DOC>
<DOCNO> 354565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/dunya/axdun02.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar istemeyince bayraklar kaldırıldı 
</HEADLINE>
<TEXT>


SEFA KARAHASAN LEFKOŞA 


Kıbrıs'ta barış görüşmelerine zemin oluşturmak amacıyla, Türk ve Rum tarafları arasında yapılan toplantılar, 'bayrak krizi'ne sahne oldu. Demokrat Parti DP ile Rum lider Tasos Papadopulos'un Demokratik Seferberlik Partisi DIKO arasında gerçekleşen görüşmenin yapıldığı salondaki KKTC ve Türk bayrakları, DIKO heyetinden gelen tepkiler üzerine kaldırıldı. Cumhuriyetçi Türk Partisi CTP ile DIKO arasında, dün yapılması planlanan görüşme ise, DIKO'nun aynı yöndeki talebini reddeden CTP tarafından iptal edildi. Önceki gün DISI partisi heyetinin CTP ile görüştüğü toplantı salonunun 'bayraklı fotoğraflarının' Rum basınında yayımlanması üzerine, DIKO, CTP ile bu salonda görüşemeyeceğini açıkladı. DIKO'nun "Bayrakları kaldırın, gelelim' önerisine CTP 'ret' cevabı verince, toplantı iptal edildi. 
DİKO'nun, dün DP heyeti ile yaptığı görüşmede ise, salonda bulunan bayraklar, DP'liler tarafından kaldırıldı. Eski KKTC Cumhurbaşkanı Rauf Denktaş, oğlu Dışişleri Bakanı Serdar Denktaş'ın liderliğindeki DP'nin bayrakları kaldırmasına tepki göstererek, "Yapılan aymazlık. Öyle şey mi olur" diye konuştu. 

'Görüşmeler için erken' 

BM Genel Sekreteri Kofi Annan'ın siyasi işlerden sorumlu yardımcısı Kieran Prendergast, dün Güvenlik Konseyi'ndeki brifinginde, Kıbrıs Türk ve Rum taraflarının, Kıbrıs sorununun özüne ilişkin tutumları arasında büyük bir uçurum olduğunu belirterek, "Yeni görüşme sürecini vaktinden önce başlatmak doğru olmaz" dedi. Prendergast, "Liderler liderlik yapmalı, sadece destekçilerini takip etmemeli. Çözüm ancak tarafların birbirlerine doğru adım atmalarıyla mümkün olacaktır" diye konuştu. 


</TEXT>
</DOC>
