<DOC>
<DOCNO> 375182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur37.html </URL>
<DATE> 2005/09/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Yolcu otobüsü bir günde 2 kaza birden yaptı 3 ölü, 15 yaralı 
</HEADLINE>
<TEXT>

     Mersin’in Tarsus ilçesi yakınlarında devrilen otobüsün yolcuları, bir günde iki kaza geçirmenin şokunu yaşıyor. 
     İlk belirlemelere göre 3 kişinin yaşamını yitirdiği kazayı hafif sıyrıklarla atlatan İsmail Tamer Özdemir, ilk kazayı bu sabaha karşı Yozgat’ta yaşadıklarını bildirdi. 
     Trabzon’dan yola çıktığını ve şoförün hemen arkasında oturduğunu anlatan Özdemir, Yozgat’a geldiklerinde sürücünün aniden fren yapması sonucu, yağmur nedeniyle kayganlaşan yolda arkadan gelen bir kamyonun duramayarak araçlarına çarptığını söyledi. Özdemir, "Ölen ve yaralanın olmadığı bu kaza sonrası aracın değişmesi için 3-4 saat bekledik. Başka bir firmaya ait otobüs tahsis edildi. Yola yeniden çıktığımızda yağan yağmur bizleri yeniden endişelendirdi. Korkuyla yola devam ederken, bu kez daha büyük kaza yaptık" dedi. 
     Mersin yakınlarına yaklaştıklarında otobüsün bir kamyonu sollarken aniden yalpalamaya başladığını ifade eden Özdemir, şunları kaydetti 
     "Şoför direksiyon hakimiyetini kaybedince aracımız devrildi. Ben soldaydım, araç diğer tarafa devrildiği için kazayı hafif sıyrıklarla atlattım. Devrilme anında sadece çığlıkları hatırlıyorum. Şoku üzerimden atmaya çalışarak, 2 yaralı çocuğu otobüsten çıkarmayı başardım. Bu arada yolda duran araçlar bazı yaralıları alarak hastaneye götürdüler." Özdemir, Hatay’a misafir olarak gitmek için yola çıktığını belirterek, "Psikolojim alt üst oldu" diye konuştu. 
     Kaza sonrasında, ambulanslarla Tarsus 70. Yıl Devlet Hastanesi’ne, Gülay Göçmen 19 , Esmeray Eroğlu Baş 26 ve İlbey Erdinç 67 ağır yaralı olarak getirildi. 
     Ağır yaralı Gülay Göçmen 19 ilk müdahalenin ardından Mersin Üniversitesi Tıp Fakültesi Hastanesi’ne sevk edildi. Eşi Abdullah Göçmen 28 ise ayakta tedavi edildi. 
     Kardeşi Ferman Karatay 13 hastanede tedavi altına alınan, hafif yaralı Yılmaz Karatay 20 , Giresun’da çalıştığını ve Osmaniye’nin Kadirli İlçesi’ndeki ailesini ziyarete gittiğini söyledi. 
     Yozgat’ta kaza geçirince otobüs değiştirmek zorunda kaldıklarını belirten Yılmaz Karatay, "Adana’ya yaklaştığımızda da yağış vardı. 
     Otobanda giderken ne olduğunu anlayamadık. Şoför direksiyon hakimiyetini kaybetti. Devrildik" dedi. 
     Bu arada, kazada otobüsün altında kalarak ölen 3 kişinin kimlik belirleme çalışmasının devam ettiği belirtilirken, kimliği belirlenen diğer yaralıların yabancı uyruklu Tiya Radikova, Nato Breguatte, Ruslana Tedladı, Valantina Girişnova ile Ersin İkiz, Veysel Karan, Fatma Yaldız, Mahmut Erol, Tayfun Yaldız, Gülçin ve Veysel Kazaz olduğu belirlendi. 
     Ahmet Sakancı yönetimindeki 19 LD 896 plakalı yolcu otobüsü, Trabzon’dan Hatay’a giderken, TEM otoyolunun Mersin’in Tarsus ilçesi Çamalan mevkiinde direksiyon hakimiyetinin kaybolması sonucu devrilmişti. 
     
</TEXT>
</DOC>
