<DOC>
<DOCNO> 390974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/spor/spo02.html </URL>
<DATE> 2005/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersini çalıştı 
</HEADLINE>
<TEXT>


Teknik Direktör Daum, Schalke karşısındaki taktiğini belirledi. Alman hoca, Alex'in yokluğunda oyun kurucu olarak Anelka'yı görevlendirecek, kalabalık bir orta saha ile mücadele edecek 

YUSUF KOBAL 


Fenerbahçe, Gaziantepspor galibiyetinin ardından gözünü Schalke 04 ile deplasmanda oynayacağı kritik sınava çevirdi. 
Teknik Direktör Christoph Daum'un, Kadıköy Şükrü Saracoğlu Stadı'ndaki ilk maçta yapılan hatalar ve Alex'in kırmızı kart cezası nedeniyle farklı bir taktikle sahaya çıkacağı öğrenildi. 
Savunmadaki dörtlüyü bozmayı düşünmeyen sarı - lacivertli ekibin hocası, defansın önünde Appiah, Aurelio ve Selçuk'a şans verecek. Son haftaların formda ismi Mehmet Yozgatlı'yı da ilk on birde sahaya sürecek olan Daum'un özellikle iki kanadı kapatarak Schalke hücumlarına önlem almayı planladığı belirtildi. Oyun kuruculuk görevini Anelka'nın üstleneceği Fenerbahçe'de, Tuncay sürpriz golcü olacak, Nobre yine yedek kulübesinde kalacak. 

Yolculuk bu sabah 

Sarı-lacivertli ekip Schalke 04 maçı için bu sabah özel uçakla Almanya'ya hareket edecek. Teknik Direktör Daum öğleden sonra bir basın toplantısı düzenleyecek. Karşılaşmayı Dünya Kupası play - off maçında İsviçre ile oynayacağımız mücadeleyi de yönetecek olan İspanyol Luis Medina Cantalejo yönetecek. Bu arada Başkan Aziz Yıldırım, Fenerbahçe dergisinin Kasım ayı sayısına verdiği demeçte, "Hiç kimse Fenerbahçe kavramından büyük değildir. Bu aile zincirini koparmaya kimsenin gücü yetmeyecektir" dedi. 

Samandıra padişahı 

Teknik Direktör Daum ile futbolcular arasındaki güven köprüsü her geçen gün daha da sağlamlaşıyor. Gaziantepspor maçı sonrası Samandıra Tesisleri'nde dün rejenerasyon antrenmanı yapmayı bekleyen futbolcular, Alman hocanın on dakikalık konuşması sonrası kendilerini bir anda normal çalışmanın içinde buldular. Daum'un birçok taktik denemesi de oyuncuları bir hayli şaşırttı. Sarı-lacivertli futbolcular antrenman bitiminde hocalarının ikna kabiliyetinin üst düzeyde olduğunu söyleyip, "Daum'un yüzlerce taktiği bulunuyor. Bu yüzden kendisine taktikler padişahı da diyebiliriz" dediler. 

Fener devleri solladı 

Sarı - lacivertli ekip, son dönemlerde aldığı başarılar nedeniyle Eurosport televizyonu tarafından Avrupa'nın en iki 6. kulübü olarak gösterildi 


Süper Lig'de son iki sezondur şampiyonluk ipini göğüsleyen, Şampiyonlar Ligi'nde de dikkat çekici sonuçlar alan Fenerbahçe, Avrupa'da da sesini yavaş yavaş duyurmaya başladı. 
Eurosport televizyonu tarafından haftalık olarak yayınlanan Avrupa'nın en iyi 24 kulübü programında sarı - lacivertli ekip 38 puanla 6. sırada yer aldı. Dünyaca ünlü kulüpleri geride bırakan Fenerbahçe, bir önceki programda 7. sırada bulunuyordu. Fransa'nın Lyon takımı 57 puanla birinci, Almanya'nın Bayern Münih kulübü 52 puanla ikinci, İngiliz Chelsea 49 puanla üçüncü, Juventus 45 puanla dördüncü, Arsenal ise 43 puanla beşinci sırada gösterildi. Barcelona, Inter, Milan, Manchester United, Liverpool, PSV Eindhoven, Porto ve Shalke Fenerbahçe'nin gerisinde kaldı. 


</TEXT>
</DOC>
