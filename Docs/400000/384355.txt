<DOC>
<DOCNO> 384355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/guncel/agun.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Su deposu değil, mikrop yuvası 
</HEADLINE>
<TEXT>


İstanbul'da, İl Sağlık Müdürlüğü uzmanları, 112 okulun su deposunun teknik ve hijyenik şartlarını yetersiz buldu. Uzmanlar, "Bu su burna çekilirse beyin enfeksiyonlarına neden olabilir" dedi 

AHU COŞKUN İstanbul 

İstanbul'daki birçok okulun su deposu mikrop yuvası çıktı. İl Sağlık Müdürlüğü uzmanları, paslı depolarda bulunan kirli, klor oranı düşük suların çocukların kullanımına verilemeyeceğini söyledi. 
İstanbul İl Sağlık Müdürlüğü Gıda ve Çevre Kontrol Şube Müdürlüğü'nün deposu bulunan 1036 okulda yaptığı denetimlerde, 112 okulun su deposunun teknik ve hijyenik şartları yetersiz bulundu. 
Bizim de katıldığımız denetimler kapsamında gittiğimiz Fındıkzade'deki Selçuk Anadolu Meslek Lisesi'nde, öğrencilerin kesinti durumunda kullandıkları suyun yüzeyi kirli, krom çelik olması gereken 2 depo demirdendi. 
Paslı deponun kapağının açık olduğunu, içine tozların girdiğini belirleyen yetkililer, okul yöneticilerini suyu kullanıma vermemeleri için uyardı. 

Bakteriler ürüyor 
Oruçgazi İlköğretim Okulu'nun deposundaki ölçümlerde klor oranının çok düşük olduğu saptandı. 
Klor tabletleriyle suyu dezenfekte eden Çevre Sağlık Teknisyeni İdris Çelik, "Bekleyen suyun kloru uçuyor ve bakteriler üreyebiliyor. Çocuklar ellerini ve yüzünü kirli suyla yıkıyor" dedi. Okul Müdürü Adem Açıkel, su deposunu sadece ihtiyaç duyulduğu zamanlarda çalıştırdıklarını söyledi. 
Pertevniyal Lisesi'nin okul bahçesindeki su deposuna, toz ve yağan yağmur suları girebiliyordu. Müdür Aziz Yeniyol, kullanmadıklarını belirttiği deponun kapağını açtırmadı. 
Denetim yapılan 1256 okuldan 220'sinde su deposu bulunmazken, 112'sinin teknik ve hijyenik şartları yerine getirmediği belirlendi. 

Beyin enfeksiyonları 
Erciyes Üniversitesi Tıp Fakültesi'nden Prof. Dr. Mehmet Doğanay, "Durgun depo sularında amipler vardır. Bu sular burna çekilirse çok ciddi ağır beyin enfeksiyonları meydana gelebilir. Suda oluşabilecek bakteriler de, herhangi bir yaralanma olursa enfeksiyonlara neden olabilir" dedi. 


</TEXT>
</DOC>
