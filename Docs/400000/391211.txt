<DOC>
<DOCNO> 391211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sonyas03.html </URL>
<DATE> 2005/10/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cadılar bayramını taşkınlıkla kutlayan yüzlerce kişi tutuklandı 
</HEADLINE>
<TEXT>

     ABD’nin Wisconsin eyaletinde polisin, cadılar bayramını Halloween erkenden kutlamaya başlayan kalabalık bir grubun aldıkları aşırı alkol yüzünden eğlencenin dozunu kaçırarak taşkınlık yapmaları üzerine, en az 400 kişiyi tutukladığı bildirildi. 
     Cadılar bayramı ABD’de bugün kutlanıyor. Amerikalılar birbirinden korkunç kostümler giyerken, çocuklar da yine korkunç kostümler içinde gece gruplar halinde kapı kapı dolaşarak, şeker ya da hediyeler topluyor. 
     Ancak Wisconsin eyaletinin Madison kentinde cadılar bayramını hem erken kutlayan hem de eğlencenin dozunu kaçıran bir gruba polisin biber gazıyla müdahale etmek zorunda kaldığı, çoğu sarhoş bu kişilerin polise bira kutuları ve buz atmaları üzerine 400’den fazlasının tutuklandığı ifade edildi. 
     Olaylar sırasında herhangi bir yaralanma ya da maddi zarar meydana gelmediği belirtildi. 
     Wisconsin Üniversitesi’ne evsahipliği yapan Madison’da tutuklananların çoğunun üniversite öğrencisi olduğu belirtilirken, Ohio Üniversitesi’nin bulunduğu, Ohio eyaletindeki Athens şehrinde de polisin benzer taşkınlık olaylarından dolayı 95 kişiyi tutukladığı bildirildi. 
     
</TEXT>
</DOC>
