<DOC>
<DOCNO> 388717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/siyaset/axsiy02.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi eserler iade ediliyor 
</HEADLINE>
<TEXT>


El konulan tarihi eserlerin bir kısmı Prof. Aşkın'a verilmek üzere müzeye teslim edildi 

GÜLAY ÖZEK Van DHA 


Van YYÜ Rektörü Prof. Dr. Yücel Aşkın'ın soruşturma sırasında evinden alınıp adli emanete konulan tarihi eserlerinden Van Müze Müdürlüğü'ne kayıtlı olanlar, rektöre teslim edilmesi için müzeye iade edildi. 
Aşkın'ın tutuklandığı tıbbi cihaz alımına ilişkin soruşturmada, evi 14 Temmuz'da savcılık izniyle 13 saat boyunca aranmış ve bulunan 750'ye yakın tarihi esere de ihale evrakıyla birlikte el konulmuştu. Kültür ve Turizm Bakanlığı'ndan izinli tarihi eser koleksiyoncusu olan ve eserlerinin büyük bölümü müzeye kayıtlı bulunan, diğerlerinin de kayıt altına alınması için bildirim yapan Rektör Yücel Aşkın, soruşturma kapsamında "tarihi eser kaçakçılığı yapmakla" da suçlanmıştı. 
Ancak soruşturma kapsamında bu dosyasına 4. Ağır Ceza Mahkemesi tarafından görevsizlik kararı verilmesinin ardından müzeye kayıtlı eserlerin de adli emanetten alınıp Aşkın'a teslim edilmesi için Van Müze Müdürlüğü'ne teslim edildi. 

250 eser adli emanette 
750 eserden yaklaşık 250'sinin kayıt işlemlerinin henüz tamamlanmadığı, bunların adli emanette bulunduğu belirtildi. Müze Müdürlüğü yetkilileri, eserlerini alması için Aşkın'a tutuklanmadan önce davette bulundu. Ancak eserlerin zarar gördüğünü düşünerek, tek tek hepsini incelemeye karar veren Aşkın, bu süre içinde tutuklanınca eserler de müzede kaldı. İade kararıyla eşinin suçsuzluğunun bir kez daha ortaya çıktığını söyleyen Oya Aşkın, "Ben eserleri almayacağım, onlar eşime ait, kendisi cezaevinden çıktığı zaman alır" dedi. 


</TEXT>
</DOC>
