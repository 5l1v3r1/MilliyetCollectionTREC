<DOC>
<DOCNO> 386782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur47.html </URL>
<DATE> 2005/10/14/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Başbakan Erdoğan'dan, Kuş Gribi ve AB açıklaması 
</HEADLINE>
<TEXT>

     Başbakan Recep Tayyip Erdoğan, kuş gribinin Türkiye'de hiç bir insana sirayet etmediğini belirterek, ''Bu tür bir şikayetle hastaneye başvurup kuş gribi teşhisi konan tek bir vatandaşımız bulunmamaktadır. Bu, dünyada rastlanan rutin hastalıklardan biridir, ortada bir olağanüstülük yok'' dedi. 
     Başbakan Erdoğan, Ak Parti MKYK toplantısında ele alınan konularla ilgili parti genel merkezinde yaptığı açıklamada, ilgili bakanların ekonomik gelişmeler konusunda sunuş yaptığını belirterek, ayrıca 3 Ekim tarihinde AB ile müzakere sürecinin başlamasıyla ilgili değerlendirmeler yapıldığını kaydetti. 
     3 Ekim'le birlikte, Türkiye'nin 42 yıllık AB yolunda en önemli merhaleyi aştığını ifade eden Erdoğan, Türkiye'nin aday ülke konumundan müzakereye başlayan ülke konumuna geldiğini anlattı. Erdoğan şunları söyledi 
     ''Artık AB ile ilişkilerde söz konusu olan katılım sürecidir. Bu sürecin hedefi de tam üyeliktir. Müzakere sonuç belgesinde de bu husus yer almıştır. böylece Türkiye'nin çağdaşlaşma tarihinde çok ciddi bir dönemeç geçilmiştir'' Başbakan Erdoğan, 3 Ekim öncesi tartışma konusu olan KKTC ile ilgili meselenin ise paragrafın bir kapalı içeriği olduğunu, ancak çerçeve belgede Türkiye'nin kaygılarını giderecek şekilde bu konunun açıklığa kavuşturulduğunu kaydederek, ''Gelinen aşama ile birlikte hem Türkiye'nin menfaatleri hem de KKTC'nin hakları teminat altına alınmıştır'' diye konuştu. 
     Türkiye'nin milli çıkarlarının sonuna kadar korunduğunu vurgulayan Başbakan Erdoğan, şunları kaydetti 
     ''Aziz milletimizin iradesi her türlü mülahazanın üzerinde tutulmuştur. Aynı şekildi, ekonomide ilk müspet yansımaları daha şimdiden ortaya çıkan katılım sürecinin, demokratik hayatımıza insanımızın refah standartlarına getireceği yeniliklerin daha çok anlatılması gereğine de işaret edilmiştir.'' 
     
     KUŞ GRİBİNDE SON NOKTA..'' 

     Toplantıda kuş gribiyle ilgili gelişmeleri de ele aldıklarını ifade eden Başbakan Recep Tayyip Erdoğan, yaptığı bu açıklamalarla konuya son noktayı koyduğunu söyledi. Erdoğan, konuyla ilgili bakanın da fevkalade bir durum olmadıktan sonra açıklama yapmayacağını bildirdi. 
     Tarım ve Köyişleri Bakanı Mehdi Eker'in olayın başından değil Ondan da önce bu tür olası durumlarda ne tür tedbirler alınması gerektiğine ilişkin tatbikatlar yaptığını belirten Erdoğan, ilgili bakanın bir çok tv kanallarında, genele açık basın toplantılarıyla en ince teferruatına kadar konuyla ilgili bilgilendirmelerde bulunduğunu kaydetti. 
     Erdoğan, konunun gerek yazılı gerek görsel medyada ''çok çok abartılı'' şekilde verilmiş olmasının kendilerini üzdüğünü vurgulayarak, ''Bu, ülkemize ne getirir ne götürür. Bu sektörde sanayicimize, esnafımıza ne getirir ne götürür. Bunlar hiç düşünülmeden bu tür şeylerin 'şok- şok' şeklinde afaki bir biçimde anlatılması bütün o sektördeki girişimcileri sıkıntıya düşürmüştür'' dedi. 
     
     ''BENİM BAKANIM MEMUR DEĞİL'' 

     Vatandaşlardan müsterih olmalarını ve endişe, korkuya mahal vermemelerini isteyen Erdoğan şunları kaydetti 
     ''Gerek hastalığın ilk ortaya çıktığı yerde gerekse yayılma ihtimaline karşı her türlü tedbir daha ilk andan itibaren alınmıştır. Fakat bazı siyasiler bakıyorum ki 'bakan efendi orada 5-10-15 gerekirse 20 gün kalmalıdır' diyor. Zannediyorum bu liderler kendilerini herhalde devlet memuru zannediyor. Bir lider, bir bakan gidip de bir noktada, bir olayda bir memur gibi kendini hiç bir zaman hapsetmez. Benim bakanım bir memur değildir. Orada şu anda en yetkili memur görevinin başında duruyor durmaktadır, duracaktır. Bakanım da olayı takip etmektedir. Sürekli iletişim vardır. Biz hangi çağı yaşıyoruz. Sürekli orada olmak sözkonusu olamaz. Bunları siyasi rant aracı olarak kullanmak çok çirkin.'' Recep Tayyip Erdoğan, Türkiye'de sadece kuş gribi vakasının 1 haftadan fazla zaman geçmiş olmasına rağmen hiç bir insana sirayet etmediğine dikkati çekerek, bu tür bir şikayetle hastaneye başvurup kuş gribi teşhisi konan tek bir vatandaş bulunmadığını bildirdi. 
     Vatandaşların kaygılarını gidermek açısından olayın nasıl geliştiğini hatırlatan başbakan Erdoğan, şunları kaydetti 
     ''Hastalık ilk kez 5 Ekim'de, 9 gün önce ortaya çıktı. Balıkesir Manyas Kızıksa bölgesinde görülen hindi ölümleri üzerine olaya el konuldu. Yapılan tetkiklerde kuş gribi olduğu kesinlik kazanmıştır. Ayrıca bunun teyidi için AB Referans laboratuvarına başvurulmuş, teşhis doğrulanmıştır. Tarım ve Köyişleri Bakanlığı olay yerinde gerekli karantina tedbirlerini uygulamaya koymuştur.'' Daha önce ve halen bir çok dünya ülkesinde bu hastalığa rastlanmış olmasına rağmen Türkiye'de görülen ilk vakanın bu olduğunu kaydeden Erdoğan, bunun dünyada rastlanan ''rutin hastalıklardan biri olduğunu, ortada bir olağanüstülük olmadığını'' belirtti. 
     
     8 BİN 500 HAYVAN İTLAF EDİLDİ 

     Erdoğan, hastalığın göçmen kuşlardan kaynaklandığının tahmin edildiğine işaret ederek, bölgede 8 bin 500 hayvanın, bedelleri ödenerek itlaf edildiğini bildirdi. 
     Hastalığın ortaya çıkmasından ardından 9 gün geçmesine rağmen ilgili bakanlığa, hastanelere ulaşmış şikayet söz konusu olmadığını kaydeden Erdoğan, ''Herhangi bir vatandaşımıza da bu hastalığın bulaştığına ilişkin haber, hiç bir yer ve merkeze gelmiş değildir. Bu zamanında alınan tedbirler sayesinde oldu'' diye konuştu. 
     Başbakan Erdoğan, toplumda konuyla ilgili aşırı hassasiyet olduğunu gördüğüne işaret ederek, gelen ihbarların değerlendirildiğini her türlü ihtimalin hesaba katıldığını ve ihtiyatlı davranıldığını söyledi. 
     Kümes hayvanlarıyla fiziksel temas halinde bulunanların çok daha dikkatli olması gerektiğini hatırlatan Erdoğan, mevcut şartlar altında korku ve panik son derece yersiz, müsterih olunuz her şey kontrol altındadır'' dedi. 
     
</TEXT>
</DOC>
