<DOC>
<DOCNO> 371072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/spor/axspo01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hassan'a özgürlük 
</HEADLINE>
<TEXT>


Denizlispor maçındaki müthiş performansıyla alkışlanan Beşiktaş'ın tecrübeli yıldızı, Rıza Çalımbay'a mesaj gönderdi. Mısırlı futbolcu, "Serbest oynarsam daha yararlı oluyorum. Bu kadro hedeflere ulaşacak güçte" dedi 

ORHAN YILDIRIM 


Beşiktaş formasıyla geçen yıl bekleneni veremeyen Ahmed Hassan, yeni sezona damgasını vurmaya hazırlanıyor. Denizlispor maçında Ailton'a yaptığı şık asist ve attığı akıl dolu golle, "geliyorum" sinyali veren Mısırlı futbolcu, Teknik Direktör Rıza Çalımbay'dan özgürlük istedi. 
Erciyesspor'la oynanan sezonun ilk maçında forma şansı bulamadığını hatırlatan Ahmed Hassan, "Ben hazırlandım ama hocam böyle taktir etti. Takıma en fazlasını vermek için elimden geleni yapıyorum. Denizlispor maçında bulduğum fırsatı iyi kullandım. Çünkü her zaman söylediğim gibi serbest adam olarak oynadım. Hocamın bana serbestlik tanımasını istiyorum. Böyle olunca sağ, sol, ileri, geri her tarafa koşarak daha yararlı oluyorum" diye konuştu. 

'Kleberson rahatlattı' 
Tecrübeli futbolcu, Kleberson'un transferiyle orta sahanın rahatladığını söyledi. Brezilyalı yıldızın, Denizli maçında kalitesini gösterdiğini belirten Ahmed Hassan, "Kleberson'un gelişiyle benim de performansım yükseldi. Ligin sonuna kadar bu şekilde devam etmeyi umuyorum" dedi. Mısırlı oyuncu yıldız futbolcuların takıma katılmasıyla şampiyonluk için daha iddialı bir duruma geldiklerini de vurguladı. Hassan, "Beşiktaş'a geldiğimden beri her şey bu kadar güzel olmamıştı. Bu kadro, taraftarımızın beklentisine yanıt verecek güçte" ifadesini kullandı. 

Çalımbay rest çekti 

Beşiktaş Teknik Direktörü Rıza Çalımbay, forma şansı bulamadıkları için takımdan ayrılmaları gündeme gelen futbolculara gözdağı verdi. Çalımbay, kimseyi zorla takımda tutmaya çalışmadığını söyledi. Tecrübeli teknik adam, "Kadromuz çok geniş ve bazen bazı oyuncular kendilerini takımda göremiyorlar. İlk 18'e giremeyen oyuncular rahatsız ise gidebilirler. Gitmek isterlerse önlerini açarım. Kürşat ve Çağdaş oynamayınca rahatsız oluyorlar. İyi kulüp bulurlarsa ayrılabilirler. Bu oyuncularla konuşup ne istediklerini sordum. Onlar da kalıp, forma için mücadele etmeyi seçti. Kürşat'la tartışmamız olmadı. Ümit ayrıldı, Ramazan gidebilir. Güven'e de teklifler var ama bırakmayacağız" dedi. 
Rıza Çalımbay, Gençlerbirliği maçına da değindi. Galibiyet için sahaya çıkacaklarını belirten Çalımbay, "İstikrarlı şekilde yola devam etmeliyiz. Uyum sürecini aşmak için 2-3 haftaya ihtiyacımız var. Bu süreçte yara almamalıyız" diye konuştu. 

Koray endişesi 

Gözünü Gençlerbirliği sınavına çeviren Beşiktaş'ta, milli maçta sakatlanan Koray Avcı için seferberlik başlatıldı. Sol iç yan bağlarından sakatlanan ve MR'ı çekilen Koray'ın durumu maç saatinde belli olacak. Rıza Çalımbay, Başkent deplasmanında Denizli karşısındaki 11 ile mücadele etmek istiyor. Dünkü çalışmaya sakat Güven ve İbrahim Akın da katıldı. Siyah - Beyazlılar bu sabah Ankara'ya uçacak. 


</TEXT>
</DOC>
