<DOC>
<DOCNO> 383020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/siyaset/siy01.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesajlar çelişti 
</HEADLINE>
<TEXT>


Müzakere süreci için Dışişleri Bakanı Gül, ciddi zorluklar bulunduğunu söylerken Başbakan Erdoğan ise, 'Çok ciddi problemler olduğunu zannetmiyorum' dedi 

ELÇİN ERGÜN Çorum 


Türkiye'nin AB'ye tam üyeliğinde en kritik aşamalardan biri olan müzakerelerin başlamasına ilişkin süreçle ilgili gerilim, Başbakan Recep Tayyip Erdoğan ile Dışişleri Bakanı Abdullah Gül'ün açıklamalarına "farklı" yansıdı. 
Gül, önceki akşamki basın toplantısında, müzakere çerçeve belgesiyle ilgili tepkilerini dile getirirken, "Belgeyi görmeden Lüksemburg'a gitmeyeceğimizi biliyorlar. Ciddi sorunlar, zorluklarla karşı karşıyayız" dedi. Erdoğan ise Birleşik Arap Emirlikleri dönüşü, "Çok ciddi problemlerin olduğunu zannetmiyorum" ifadesini kullandı. 

Erdoğan'ın sözleri 
Ancak dün Çorum'daki doğalgaz töreninde konuşan Erdoğan, AB'ye karşı tavrını sertleştirdi. AB'nin de Türkiye gibi dürüst davranacağını, aksi halde Türkiye'nin cevabının "bugün olduğunun çok dışında olacağını" vurgulayan Erdoğan, şöyle konuştu 
"AB ile müzakerelerin arefesinde buradayım. Nasip olursa 3 Ekim'de müzakere süreci başlıyor. AB hedefinde son merhaleye geldik. Ama AB içinde fanatizm kurbanları var. Havanda su dövenler, önyargılarından kurtulamayanlar, Türkiye'ye şaşı bakanlar var. Onları Türkiye'ye doğru bakmaya davet ediyorum." 


Törene motosikletle geldi 


Kırşehir Kaman'daki Kalehöyük kazı alanının yakınında kurulan Japon Anadolu Arkeoloji Enstitüsü'nün açılışını Japon Prensi Tomohito Mikasa ile yapan Erdoğan, tören alanına kendi kullandığı ve "HazeyTürk" adı verilen Türk yapımı motosikletle geldi. Törene, Prenses Akiko, Japonya Elçisi Tomoyuki Abe, bakanlar Beşir Atalay, Binali Yıldırım, Hilmi Güler, Atilla Koç ve Mehdi Eker de katıldı. 



</TEXT>
</DOC>
