<DOC>
<DOCNO> 376461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo09.html </URL>
<DATE> 2005/09/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Tek bayanlarda Sharapova ve Clijsters yarı finalde... 
</HEADLINE>
<TEXT>

     Sezonun 4. ve son ''Grand Slam'' mücadelesi olan 125. ABD Açık Tenis Turnuvası'na, New York kentinde TSİ dün gece ve bu sabaha karşı yapılan maçlarla devam edildi. 
     Ulusal Tenis Merkezi Kortları'nda düzenlenen 18.3 milyon ABD Doları yaklaşık 25 milyon YTL toplam ödüllü turnuvanın 9. gününde, tek erkeklerde 4. tur maçları tamamlanırken, tek bayanlarda 2 yarı finalist raket belli oldu. 
     Tek erkeklerde dünya klasmanında ilk sırada yer alan geçen yıl bu turnuvanın, bu yıl da Wimbledon Turnuvası'nın şampiyonu olan 1 numaralı seribaşı İsviçreli Roger Federer, Alman Nicolas Kiefer'i 6-4, 6-7 3-7 , 6-3 ve 6-4'lük set sonuçlarıyla 3-1 yenerek çeyrek finale yükseldi. 
     Tek erkeklerdeki diğer karşılaşmalarda ise 2001 yılının şampiyonu ve geçen yılın finalisti olan 3 numaralı seribaşı Avustralyalı raket Lleyton Hewitt, turnuvanın 15 numaralı seribaşı Slovak raket Dominik Hrbati karşısında 6-1, 6-4 ve 6-2'lik setlerle 3-0 üstünlük sağladı. 
     11 numaralı seribaşı Arjantinli David Nalbandian'ın İtalyan Davide Sanguinetti'yi 4-6, 7-6 7-4 , 6-4 ve 6-2 ile zorda olsa 3-1 yendiği çeyrek finale çıkma mücadelesinde Finli Jarkko Nieminen, İspanyol raket Fernando Verdasco'ya 6-2, 7-6 9-8 ve 6-3 üstünlük sağladı ve çeyrek finale yükselen son tenisçi oldu. 
     Tek bayanlarda çeyrek final maçlarında geçen yılın Wimbledon Turnuvası Şampiyonu olan 1 numaralı seribaşı Rus Maria Sharapova, 2,5 saat süren maç sonucunda turnuvanın 9 numaralı seribaşı Rus raketi Nadia Petrova'yı 7-5, 4-6 ve 6-4 setlerle 2-1 yendi ve yarı finale yükseldi. 
     Tek bayanlarda günün bir diğer yarı finale çıkma mücadelesinde 2003 yılının finalisti olan 4 numaralı seribaşı Belçikalı Kim Clijsters, 2000 ve 2001 yıllarında bu turnuvanın, bu yıl da Wimbledon Turnuvası'nın Şampiyonu olan 10 numaralı seribaşı Venus Williams'a setlerde 4-6, 7-5 ve 6-1'lik üstünlük sağlayarak yarı finale yükselen bir diğer tenisçi oldu. 
     Turnuvada TSİ bu gece ve yarın sabaha karşı yapılacak mücadelelerde tek erkeklerde ve tek bayanlarda çeyrek final maçlarına devam edilecek. 
     
</TEXT>
</DOC>
