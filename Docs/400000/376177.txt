<DOC>
<DOCNO> 376177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur30.html </URL>
<DATE> 2005/09/06/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İDO, 12 Eylül'de kış tarifesine başlıyor... 
</HEADLINE>
<TEXT>

     İstanbul Deniz Otobüsleri A.Ş’nin İDO 12 Eylül Pazartesi günü kış tarifesine başlayacağı bildirildi. 
     İDO’dan yapılan yazılı açıklamaya göre, pazartesi günü yenilenen kış tarifesiyle İDO, deniz otobüsü ve vapur seferlerine devam edecek. 
     12 Eylül-9 Ekim tarihleri arasında salı, çarşamba, perşembe ve 
     cumartesi günleri 4, diğer günler de 3 seferin yapılacağı İstanbul- Bandırma hattında, yoğun yolcu talepleri sonucu cumartesi ve pazar günleri sabah seferleri saat 08.00’den 07.00’ye alındı. Dönüş yolculuğunda ise hafta içi saat 09.30’da yapılan Bandırma-Yenikapı seferi saat 09.45’te gerçekleştirilecek. Yenilenen tarifeyle birlikte Şehirhatları vapur seferlerinde de ek hat uygulamaları yapılacak. Çengelköy-Beylerbeyi-Kuzguncuk-Beşiktaş-Eminönü hattında seferler, ring olarak gerçekleştirilecek. Bu seferler 07.10, 07.40, 08.15, 08.45 saatlerinde Çengelköy’den, 17.35, 18.20, 18.50 ve 19.35 saatlerinde de Eminönü’den yapılacak. Hafta içi Harem-Kabataş arasında deneme seferlerinin başlatılacağı iç hatlarda, ayrıca Sirkeci-Çınarcık hattında yeniden düzenli vapur seferleri hizmete sokulacak. Kış tarifesinde eylül ayı boyunca, Avşa-Marmara ve Çınarcık-Esenköy’e deniz otobüsü seferleri sadece hafta sonları gerçekleştirilecek. İDO’nun tarifesi ve seferleri hakkında "444 44 36" numaralı çağrı merkezi ve "www.ido.com.tr" web sitesinden ayrıntılı bilgi alınabiliyor. Kış tarifesi hakkında bilgi veren İDO Genel Müdürü Ahmet Paksoy, "bakımı yapılan gemiler ve artırılan seferlerle 12 Eylül Pazartesi günü kış sezonuna ’merhaba’ diyeceklerini" bildirdi. Yeterli talebin olması halinde ek seferlerin konulabileceğini belirten Paksoy, okulların açılmasıyla birlikte İstanbul trafiğinin daha da yoğunlaşacağına dikkat çekti. Paksoy, "Kara trafiğinin rahatlatılması için önceki yıllarda gerçekleştirdiğimiz İDOMETRO uygulamamız devam edecek" dedi. Söz konusu uygulamada, Bostancı-Bakırköy-Kadıköy-Eminönü-Kabataş-Karaköy-Yenikapı-Avcılar ve Boğaz hatlarını kullanan yolcular tramvay, metro ve tünelden ücretsiz yararlanıyor. 
     
</TEXT>
</DOC>
