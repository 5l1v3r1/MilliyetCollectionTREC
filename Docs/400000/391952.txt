<DOC>
<DOCNO> 391952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sondun28.html </URL>
<DATE> 2005/11/03/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Fransa... Polis sendikasının Sarkozy isyanı... 
</HEADLINE>
<TEXT>

     Fransız Polis Sendikası UNSA Genel Sekreteri Francis Masanet, Paris'in banliyölerinde devam eden olaylarla ilgili olarak, İçişleri Bakanı Nicolas Sarkozy'ye konuşma biçimini yumuşatma çağrısında bulundu. 
     Basının sorularını yanıtlayan Masanet, ''Olay yerine gelip, gençleri tahrik edip, daha sonra gidip uyumak çok kolay. Biz gün içinde 24 saat olaylarla başa çıkmak durumundayız'' dedi. 
     Cumhurbaşkanı Jacques Chirac'ın dün bakanlar kurulunda yaptığı konuşmaya da atıfta bulunan Masanet, Chirac'ın açıklamasının içinde, Sarkozy'ye de ''Konuşmana dikkat et'' mesajı bulunduğunu söyledi. 
     Chirac, dün yaptığı açıklamada sükunet çağrısında bulunarak, kamu düzeninin, diyalog ve saygı ilkesiyle sağlanabileceğini bildirmişti. 
     Paris yakınlarındaki Clichy-Sous-Bois banliyösünde perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine, polisi protesto edenlerin çıkarttığı olaylar giderek diğer banliyölere de yayılmıştı. 
     
</TEXT>
</DOC>
