<DOC>
<DOCNO> 391994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonspo02.html </URL>
<DATE> 2005/11/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fener'de hesap zamanı 
</HEADLINE>
<TEXT>

     Schalke yenilgisi dünyanın sonu değil. Kalan 2 maçını kazanırsa, gruptan çıkmayı garantileyecek olan Fenerbahçe’ye 3 puan bile yetebilir. 
     
     Yenilirse bitecek 
     Salı gününe kadar Şampiyonlar Ligi’nde gruptan çıkma konusunda büyük umutlar taşıyan Fenerbahçe, Schalke’ye mağlup olunca, herşey birden tersine döndü. Camiada umutlar söndü, Üçüncü olup, UEFA Kupası’na bile kalamayabiliriz'' endişesi yaşanmaya başlandı. Oysa henüz kaybedilmiş hiçbir şey yoktu. Öyle ki, Sarı - Lacivertli ekibin, kalan 2 maçından 3 puan çıkardığı takdirde bile gruptan çıkma şansı bulunuyor. Ancak galibiyetin kesinlikle Milan karşısında alınması gerekiyor. Bu maçtaki bir mağlubiyet, herşeyin sonu demek. 
     
     İki yolu bulunuyor 
     Bu durumda, Kanarya’nın üçüncülüğü, yani UEFA’ya kalması bile tehlikeye girecek. Ancak Milan’ı mağlup ederse, Schalke - PSV maçının sonucuna göre önünde iki yol açılacak. PSV’nin deplasmanda kazanması halinde, Fenerbahçe, 10 puanlı PSV’nin ardından 7 puanla ikinci sıraya çıkacak. Milan ve Schalke 5’er puanda kalacak. Bu durumda da önünde iki şık olacak. Son hafta Milan - Schalke maçı berabere bittiği takdirde, Sarı - Lacivertliler, PSV deplasmanında puansız dönse bile grubunda ikinci sırayı alacak. 
     
     İkili averaja kalacak 
     Milan’ın kazanması durumunda, Fenerbahçe, PSV’den beraberlik koparırsa, puanlar eşitlenecek ve iki takım arasındaki maçların sonucuna bakılacak. Bu durumda Kanarya, bir hafta önce Milan’ı 2-0 yenmişse yetecek. Schalke’nin kazanması durumunda ise PSV’ye mağlup olursa, Fenerbahçe ikili averajda Alman ekibinin gerisinde kaldığından 3. olacak. Bir başka şık, 5. hafta karşılaşmalarında Fenerbahçe’nin Milan’ı, Schalke’nin de evinde PSV’yi devirmesi. Bu durumda son haftaya ilginç bir tabloyla girilecek. 
     
     Herkes 8 yapabilir 
     Schalke 8, Fenerbahçe ve PSV 7, Milan ise 5 puanla son maçlarına çıkacak. İki karşılaşma da berabere biterse, Kanarya, PSV’ye ikili averejda üstünlük kurduğundan gruptan ikinci olarak bir üst tura kalan takım olacak. Fenerbahçe’nin berabere kalması, Schalke’nin kazanması durumunda yine aynı durum söz konusu. Milan’ın galip gelmesi halinde ise ortaya ilginç bir tablo çıkacak ve 4 takım, maçlarını 8 puanla tamamlayacak. Bu durumda UEFA kuralları gereği genel averajda üstünlük sağlayan gruptan çıkacak. 
     
</TEXT>
</DOC>
