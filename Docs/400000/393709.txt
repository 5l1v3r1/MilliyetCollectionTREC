<DOC>
<DOCNO> 393709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun35.html </URL>
<DATE> 2005/11/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İnsan hakları dernekleri, Sarkozy'ye ateş püskürüyor 
</HEADLINE>
<TEXT>

     Fransa'daki insan hakları dernekleri, gösterilere karıştığı gerekçesiyle mahkum olan göçmenlerin sınır dışı edilmelerini isteyen İçişleri Bakanı Nicolas Sarkozy'ye bugün sert tepki gösterdi. 
     Fransa İnsan Hakları Derneği LDH Başkanı Jean-Pierre Dubois, Sarkozy'nin ''ateşi benzin dökerek söndürmeye çalıştığını'' söyledi. 
     Bu tür bir uygulamanın ''yasadışı'' olacağını kaydeden Dubois, toplu sınır dışı işleminin Avrupa İnsan Hakları Sözleşmesi'ne de aykırı olduğunu belirtti. 
     Fransız Irkçılık Mücadele Örgütü SOS-Racisme Başkanı Dominique Sopo da, Sarkozy'nin talimatının ilgili yasalara aykırı olduğunu savundu ve bu konuda Danıştay'dan 48 saat içinde görüş belirtmesini istediklerini söyledi. Dominique Sopo, ilgili yasaya göre, her davanın kendi koşullarına göre bireysel olarak incelendiğini bildirdi. 
     Bu arada, Yeşil Parti'nin de yaptığı açıklamayla insan hakları derneklerine destek verdiği bildirildi. 
     Fransa İçişleri Bakanı Nicolas Sarkozy, meclis genel kurulunda dün yaptığı açıklamada, ''şiddet olaylarında mahkum olan göçmen geçlerin, oturma izni olsa bile ülkeden derhal sınır dışı edilmesi için valilere talimat verdiğini'' söylemişti. 
     
</TEXT>
</DOC>
