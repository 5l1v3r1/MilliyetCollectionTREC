<DOC>
<DOCNO> 397141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/dunya/adun.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuta taşınmıyor 
</HEADLINE>
<TEXT>


Federal Meclis'teki oylama sonucu Almanya tarihinin ilk kadın başbakanı olan CDU Genel Başkanı Merkel, başbakanlık konutuna taşınmayarak Berlin'deki dairesinde oturmaya devam edecek 

DIŞ HABERLER SERVİSİ 


Almanya'da 18 Eylül'de yapılan erken genel seçimlerden önde çıkan Hıristiyan Demokrat Birlik Partisi CDU Genel Başkanı Angela Merkel, dün Federal Meclis'ten Bundestag onay alarak ülkenin ilk kadın başbakanı oldu. 
Merkel, 614 sandalyeli mecliste yapılan gizli oylamada 611 geçerli oyun 397'sini aldı. 202 ret oyu kullanılırken, 12 milletvekili çekimser kaldı. Merkel'in başbakanlığının onaylanması için 308 oy alması yeterli oluyordu. 

Kadınlara güçlü sinyal 
Meclis Başkanı Norbert Lammert, oylamanın sonucunu, "Sevgili Dr. Merkel, şu an itibariyle Almanya'nın ilk kadın hükümet liderisiniz. Bu, birçok kadına güçlü bir sinyaldir, tabii bazı erkeklere de..." sözleriyle duyurdu. Merkel'i ilk tebrik eden, selefi Gerhard Schröder oldu. 
Merkel, oylamadan sonra Cumhurbaşkanlığı Konutu Charlottenburg Sarayı'nda, Cumhurbaşkanı Horst Köhler'den göreve atanma belgesini alarak Federal Meclis'te yemin etti ve resmen göreve başladı. Böylece SPD-Yeşiller koalisyonunun 7 yıl süren iktidarı da resmen son bulmuş oldu. 
Sade ve gösterişsiz dış görünüşüyle tanınan 51 yaşındaki Angela Merkel'in, resmi başbakanlık konutuna taşınmayacağı ve eşi Joachim Sauer ile birlikte Berlin'deki apartman dairesinde yaşamaya devam edeceği belirtildi. 

Tamamı 'evet' demedi 
Öte yandan, "büyük koalisyon"daki milletvekillerinin toplam sandalye sayısının 448 olmasına rağmen Merkel'in 397 oy alması, koalisyonun tamamen pürüzsüz bir şekilde yürümeyebileceğinin göstergesi olarak yorumlandı. 
Dün resmen göreve başlayan yeni hükümetin Dışişleri Bakanı Frank-Walter Steinmeier ise, "Kabul oylarının başında bir "4" rakamı olsa daha iyi olurdu, ancak bu estetik bir problem, istikrarsızlık meselesi değil" dedi. 

Merkel hakkında bilinmeyenler 
Duvar yıkılınca saunaya gitti 

Okullarda Rusça öğretilen eski komünist Doğu Avrupa'da büyüyen Merkel, çok iyi Rusça biliyor. Merkel'in İngilizcesinin de iyi olduğu belirtiliyor.Bir röportajda sorulan, "3 gün boyunca boş olsaydınız ve istediğiniz her şeyi yapabilseydiniz ne yapmak isterdiniz " sorusuna, "Dairemi toparlayıp kütüphanemi düzene sokmayı isterdim" şeklinde cevap verdi.İyi bir aşçı olmakla övünen Merkel, özellikle çorba, şnitzel, balık ve kekler konusunda usta olduğunu söylüyor.Merkel'in Doğu Almanya'da yaşayan ailesi, Berlin Duvarı'nın yıkılması halinde Batı Berlin'deki Kempinski Otel'e giderek istiridye yeme hayalleri kuruyordu. Ancak Duvar yıkıldıktan sonra Merkel bir arkadaşıyla Batı'da saunaya gitti. 

Hayatındaki kilometre taşları 
16 yıldır siyasette 

Almanya'nın ilk kadın başbakanı Angela Merkel'in hayatındaki önemli tarihler şöyle 
1954 Angela Dorothea Kasner adıyla, Batı Almanya'nın Hamburg kentinde dünyaya geldi. 
1957 Protestan din adamı olan babasının görevi nedeniyle Doğu Almanya'ya taşındı. 
1977 Ulrich Merkel ile evlendi. Çift 1982 yılında boşandı. 
1978 Leipzig Üniversitesi'nde fizik öğrenimi gördükten sonra, Doğu Berlin'deki Bilim Akademisi'nde kimya araştırmacısı olarak çalışmaya başladı. 
1989 Demokrasi yanlısı Demokratik Uyanış hareketine katıldı. 
1990 Doğu Almanya'nın demokratik olarak seçilmiş ilk ve tek lideri Başbakan Lothar de Maiziere hükümetinin sözcülüğünü yaptı. Ardından Hıristiyan Demokratlara katıldı ve aynı yılın aralık ayında Birleşik Almanya Meclisi'ne girdi. 
1991 Helmut Kohl kabinesinde kadın ve gençlikten sorumlu bakanlığa atandı ve CDU'nun genel başkan yardımcısı oldu. 
1994 Kohl'ün yeniden işbaşına gelen hükümetinde, çevre bakanı olarak görev aldı. 
1998 CDU genel sekreterliğine getirildi. Aynı yılın kasım ayında kimya profesörü Joachim Sauer ile evlendi. 
2000 CDU'nun genel başkanlığına seçildi. 
2002 Merkel, Bavyera Başbakanı ve CSU lideri Edmund Stoiber'e yol açmak için geri çekilince, CDU CSU bloku genel seçimlerde Stoiber'i başbakanlığa aday gösterdi. Stoiber'in Sosyal Demokrat Parti'nin SPD adayı Gerhard Schröder karşısında yenilgiye uğramasıyla etkisini artıran Merkel, CDU'nun Federal Meclis lideri oldu. 
2005 Seçimlerde Gerhard Schröder'e karşı adaylığını koydu. CDU, seçimleri kazanmasına rağmen, mecliste istenen çoğunluğu elde edemedi ve SPD ile koalisyona gitti. Büyük koalisyonda başbakanlığı Merkel üstlendi. 


</TEXT>
</DOC>
