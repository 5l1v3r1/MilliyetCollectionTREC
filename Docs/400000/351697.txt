<DOC>
<DOCNO> 351697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/spor/spo03.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Davids bombası 
</HEADLINE>
<TEXT>


Galatasaray'ın, Inter'in gözden çıkardığı Hollandalı orta saha oyuncusu ile temasa geçtiği öğrenildi. Davids'in, transfere yeşil ışık yaktığı, pazarlıkların olumlu geçtiği, Gerets'in de onay verdiği belirtildi 

HALİL ÖZER 


Galatasaray orta alana aradığı oyun kurucu için temaslarını sürdürürken, Inter'de oynayan Hollandalı oyuncu Davids'in ismi ön plana çıktı. 
Sarı - Kırmızılı yöneticiler bu sene Inter'den ayrılacak olan Davids için yoğun bir çalışma yapıyorlar. Bu oyuncunun menajeri ile görüşmeler başlarken, Hollandalı oyuncu İstanbul'a gelmekten büyük mutluluk duyacağını bildirdi. 
Yönetim, Davids konusunda Teknik Direktör Gerets'in de onayını aldı. Belçikalı çalıştırıcı özellikle orta alanda Davids gibi bir oyuncunun takıma çok büyük katkısının olacağını belirtti. 
Bu arada Davids'in durumu Galatasaray'ın istediği oyuncu profiline tamamen uyuyor. Bu oyuncunun 2007 yılına kadar Inter ile sözleşmesi bulunuyor. Ancak İtalyan Kulübü'nün, Hollandalı yıldızı serbest bırakacağı ve kulüp bulması halinde her türlü kolaylığı sağlayacağı öğrenildi. Eğer Davids bonservisini eline alabilirse transferinin yıllık 1.5 milyon Euro'ya bitebileceği düşünülüyor. Ancak 32 yaşındaki ve saldırgan futbolu nedeniyle Pitbull lakaplı bu oyuncunun menajerinin henüz fiyat konusunda tam olarak bir bilgi vermediği ifade edildi. 

KİMDİR 
Yaşı 32 
Doğum Yeri Paramaribo 
Boy 1.69 
Kilo 68 kg 
Mevkii Orta saha 
Oy. Takımlar Ajax, 
Juventus, Barcelona, Inter 
Başarıları Kıtalararası Kupa Ajax - 1995 , Avrupa Süper Kupası Ajax - 1995 , Şampiyonlar Ligi Ajax - 1995 , Kupa Galipleri Kupası Ajax - 1992 , Hollanda Şampiyonluğu 1994, 95, 96 - Ajax , İtalya Şampiyonluğu 1998, 2002, 2003 Juventus , Hollanda Kupası Ajax - 1993 

Konu kapanmıştır 

Galatasaray Sportif Direktörü Bülent Tulun, Mondragon'un ayrılmak istediği ve özellikle İngiliz kulüplerinden öneriler aldığı biçimindeki haberlere tepki gösterdi. 
Tulun, Kolombiyalı file bekçisinin kulüpten alacağı olmadığına da dikkati çekerek, "Kendisi ülkesinde tatilde ve ben her gün görüşüyorum. Kimseden de ona teklif falan geldiği yok. İsteyen varsa gelir bizimle konuşur. Şu ana kadar da hiç kimse yok. Mondragon, 2 yıl daha bizim oyuncumuz" dedi. Kadrolarındaki tüm oyuncular için önerileri görüşebileceklerini belirten Tulun, "2 şartımız var. Birincisi oyuncu gitmek isteyecek, ikincisi ise isteklerimizi karşılayacak alıcısı olacak. Bütün futbolcularımız için oturur konuşuruz" diye konuştu. 

Conceiçao bilmecesi 

Galatasaray'la 1 yıllık daha sözleşmesi olan Brezilyalı futbolcu, Yunan basınına Panathinaikos'a imza atacağını açıkladı. Sportif Direktör Bülent Tulun ise "Şimdiye kadar kimseyle görüşmedik. Teklif gelirse değerlendiririz" dedi 

TAKİ BERBERAKİS ATİNA 

Panathinaikos'a gitmek için Galatasaray'dan alacaklarının ödenmesini isteyen Flavio Conceiçao, Yunan basınına, transferinde problem olmadığını açıkladı. Yeşil - Beyazlı kulübe transferi Yunanistan'da büyük yankı bulan Brezilyalı futbolcu, TaNea gazetesine verdiği demeçte, "Transferimde engeller bulunması nedeniyle rahatsızlık olduğunu duyuyorum ancak kimse huzursuz olmasın. Artık Panathinaikos oyuncusuyum ve yeni takımımda şampiyonluklar yaşamak istiyorum" ifadesini kullandı. 
Haberde, Galatasaray'la bir yıllık daha sözleşmesi olan tecrübeli oyuncunun sağlık kontrolünden geçip resmi imza atmak için kısa süre içinde Atina'ya gideceği de belirtildi. Gelişmeleri yakından takip eden Sarı - Kırmızılı takımın Sportif Direktörü Bülent Tulun ise Panathinaikos Kulübü ve Conceiçao ile hiçbir görüşme yapmadıklarını söyledi. Tulun, "Teklif gelirse değerlendiririz" dedi. Cim Bom'un, sambacı için 500 bin dolar bonservis bedeli talep etmesi bekleniyor. 

Eric Gerets geliyor 

Sarı - Kırmızılı takımın Belçikalı Teknik Direktörü Eric Gerets'in bugün ülkesinden döneceği ve Florya'da ilk mesaisine başlayacağı öğrenildi. Öncelikle yöneticilerle bir araya gelecek olan Gerets'in, takım hakkında hazırladığı raporu yönetime ileteceği ve yapacağı önerilerle transfere yön vereceği bildirildi. Ailesi ile İstanbul'da yaşayacakları eve de bakacak olan teknik adamın, kamp programını gözden geçireceği ve yardımcılarıyla yeni sezonun hazırlıklarını yapacağı kaydedildi. 

Adnan beklemede 

MURAT SANDIKÇI DHA 

Galatasaray'ın transfer teklifinde bulunduğu Samsunsporlu Adnan, Başkan İsmail Uyanık'ın kararını bekliyor. 25 yaşındaki başarılı orta saha oyuncusu, kulübüyle 2 yıllık daha sözleşmesi olduğunu belirterek, "Performansım ortada. Galatasaray'ın yanı sıra Beşiktaş'tan da teklif aldım. Büyük kulüplerden birinde oynamak istiyorum ancak son sözü başkanımız söyleyecek" açıklamasını yaptı. 

Kaptan aranıyor 

Yönetim, Arif Erdem ve Hakan Ünsal'dan sonra yollarını ayırmaya karar verdiği kaptan Bülent'e milli takım dönüşünde ulaşamayınca dün yapılması gereken görüşme gerçekleşmedi. Cep telefonunun kapalı olması nedeniyle ulaşamadıkları Bülent'le, daha sonra görüşeceklerini açıklayan Sportif Direktör Bülent Tulun, "Bülent tatilde. Tatil dönüşü onunla konuşarak kararımızı bildireceğiz" dedi. Tulun ayrıca Hagi'ye hiç borçları olmadığını da açıkladı. 

Gallardo şoku 

Galatasaray'ın geçtiğimiz sezondan beri peşinden koştuğu Arjantinli yıldız Gallardo'dan, Sarı - Kırmızılılar'a üzücü haber geldi. River Plate takımının usta oyuncusu, menajeri Hector aracılığıyla kendisini isteyen Galatasaray'a mesaj göndererek, Türkiye'ye gelmeye sıcak bakmadığını bildirdi. Futbol hayatına ülkesinde devam etmek istediğini bildiren tecrübeli orta saha oyuncusunu ikna edebilmek için Sarı - Kırmızılı yönetim tüm imkanlarını seferber etti. 


</TEXT>
</DOC>
