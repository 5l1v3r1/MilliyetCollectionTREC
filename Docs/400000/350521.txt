<DOC>
<DOCNO> 350521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/axgun02.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin kültürel dünyası içine kapanık' 
</HEADLINE>
<TEXT>


Kudsi Erguner'in, modern dansın yetkin isimlerinden Carolyn Carlson ve hat sanatçısı Hassan Massoudy ile ürettiği ortak projesi "Metafor", Aya İrini'de sahnelendi 

Aslı Onat 

"Metafor" projesi, Kudsi Erguner'in Mevlana'nın şiirlerinden esinlenerek bestelediği müziğin, Carlson'ın koreografisinin ve Massoudy'nin doğaçlama kaligrafi çalışmasının bileşimi niteliğinde. Proje, ilk kez önceki akşam 33. Uluslararası İstanbul Müzik Festivali'nin izleyicilerine sunuldu. Büyük ilgi gören ve dakikalarca alkışlanan gösteride, Kudsi Erguner ve grubunun icra ettiği müzik eşliğinde, sahnenin sol tarafında bulunan Hassan Massoudy'nin yaptığı hat çalışması müzedeki dev ekranlara yansıtıldı. Carolyn Carlson ve grubunun dans gösterisi sırasında, dansçıların gölgeleri perdedeki yazıların üzerine düşerek ilginç manzaralar oluşturdu. 
Kudsi Erguner ile ilgili bir diğer gelişme de "Osmanlı Davulları" adlı albümünün, modern balenin duayeni sayılan Maurice Bejart'ın "50. yıl Best Of" gösterisinde kullanılıyor olması. Bejart'ın 50 yılda ürettiği en önemli koreografilerden örnekler sunulduğu gösteri, Brüksel, Londra ve Roma'da sahnelenecek. Erguner ile "Metafor" projesi üzerine konuştuk. 

Projenizin temelini Mevlana'nın şiirleri oluşturuyor. 
O şiirlerde insan hayatının değişik etapları, yani ana rahmine düşüş, çocukluk, gençlik, ölüm ve gurbet gibi temalar var. Mevlana'nın rubaiyatının içerisinden seçtiğim dörtlükleri bir araya getirdim. Müziği, kemençe ve neyle seslendirmeyi düşündük. O müzik üzerinden de koreografi ortaya çıktı. 

Hat sanatçısı Hassan Massoudy ile nasıl bir araya geldiniz 
Kendisini yıllardır tanıyorum. Güzel sanatların hepsinin aynı temel üzerine kurulmuş olduğunu ve farklı mesleklerle ifade edildiğini düşünüyorum. Hattatın kullandığı kaleme de ney deniyor. Çünkü bu adı taşıyan enstrüman da kalem de ney kamışından yapılıyor. 
Hassan'ın da hocası olan hattat Hamid Hoca'mız gençliğimde, "Sen de ney kullanıyorsun, ben de ikimiz de hattatız." diye takılırdı bana. Hassan ile aynı espriyi devam ettirdik ve bu projede birlikte çalışmak istedik. Hem geleneksel hat sanatını çok iyi biliyor, hem de kendine özgü modern bir kaligrafi oluşturdu. Ortaya çıkardığı iş, grafik olarak çok ilginç. 

Mevlana'nın şiirleriyle dans gösterisi ve hat performansı arasında nasıl bir uyum var 
Carolyn Carlson ile çalışmadan önce kendisine şiirlerin bulunduğu metinleri verdim. Zaten Carolyn de Mevlana'yı İngilizce tercümelerinden okumuş. Hassan Massoudy de kaligrafi çalışmasını aynı temalar üzerine kurdu. 

'Tekrardan kaçıyorum' 

Her müzik festivalinde farklı bir projeyle karşımıza çıkıyorsunuz. Bu enerjiyi nereden buluyorsunuz 
Türkiye'deki müzik sistemine bakıyorum bir iş üretip 5-6 yıl onunla idare ediyorlar. Ben öyle çalışmayı sevmiyorum. Özellikle İstanbul'da yaptığım çalışmalarda tekrardan kaçınıyorum. Zaten Türkiye'deki kültürel hayat kısır döngü içinde. Yeni ufuklar açmak gibi bir heyecanım var. Bunun sebebi sadece enerji meselesi değil. Bu kentin kültürel ufuklarının çok daha geniş olması lazım. Türkiye'nin biraz içine kapanık bir kültürel dünyası var. Olanaklar elverişli olmasa da yeni projeler üretmeyi seviyorum. 


</TEXT>
</DOC>
