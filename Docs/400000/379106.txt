<DOC>
<DOCNO> 379106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/ekonomi/eko05.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda Erdemir eylemi 
</HEADLINE>
<TEXT>


BOLU İZMİT DHA 

Türk - Metal İş Sendikası'na bağlı işçiler, Erdemir'in özelleştirilmesini protesto etmek amacıyla dün İstanbul - Ankara TEM Otoyolu'nun Bolu Dağı bölümünü iki saat trafiğe kapadı. 
Yaklaşık bin kişiden oluşan ve slogan atan işçiler, çift taraflı olarak ulaşıma kapanan karayolunda 5 kilometrelik araç kuyruğu oluşmasına neden oldu. 
Alınan bilgiye göre Türk-Metal Sendikası Genel Başkanı Mustafa Özbek, Türk-İş Genel Başkanı Salih Kılıç ve çeşitli illerden araçlarıyla gelen kalabalık bir işçi grubu, Türk-Metal İş Sendikası'na ait bir sosyal tesisin temelini atmak üzere Ereğli'ye giderken Bolu Dağı'nda bulunan Avrasya Tesisleri'nde mola verdi. 
Özbek ve Kılıç, Avrasya Tesisleri'ne giderken, beraberlerinde bulunan işçiler, araçlarını Ankara-İstanbul Tem Otoyolu'na park edip, yolu trafiğe kapattılar. Karayolunda Erdemir'in özelleştirilmesine tepki gösteren işçiler, hükümet aleyhine sloganlar attı. 
Tüpraş işçileri de Tüpraş'ın özelleştirilmesini protesto için dün akşam vardiya çıkışında D- 100 Karayolu'nu trafiğe kapadı. İşçiler ve bazı siyasi parti temsicileri yaklaşık bin kişi ile 20 dakika yürüdü. İşçiler sık sık "Tüpraş vatandır, satılamaz" sloganını attı. Eyleme sürücüler ve esnaf da destek verdi. 


</TEXT>
</DOC>
