<DOC>
<DOCNO> 394524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sondun31.html </URL>
<DATE> 2005/11/13/ </DATE>
<TIME> 21.50 </TIME>
<AUTHOR>  </AUTHOR>
<HEADLINE>
Yüksek Komiser Millet Talat ve Papadopulos, yüzyüşe görüşmeli 
</HEADLINE>
<TEXT>

     İngiltere'nin güney Lefkoşa Yüksek Komiseri Peter Millet, ''Kıbrıs sorununa çözüm bulunmasına yönelik yeni inisiyatifin yabancı arabuluculardan değil, adadaki toplumlardan geleceğini'' kaydederek, zeminin ön hazırlığının yapılması için de Rum yönetimi lideri Tasos Papadopulos'la KKTC Cumhurbaşkanı Mehmet Ali Talat'ın, iki toplumun liderleri olarak görüşmesi gerektiğini söyledi. 
     Peter Millet, Kıbrıs Rum kesiminde yayımlanan Politis gazetesine verdiği demeçte, Kıbrıs sorununda, uluslararası düzeyde ''pişirilen'' hiçbir şey olmadığını ifade edilerek, ''uluslararası unsurun her şeyden önce Tasos Papadopulos ile Mehmet Ali Talat'ın ön hazırlık için görüşmeleri gerektiği ve bunun, anlaşmazlıkların üzerine köprü kurulması iradesinin göstergesi olacağı görüşünde olduğunu'' kaydetti. 
     Çözümü dışarıdan beklemenin gerçekci olmadığını belirten Millet, şunları söyledi 
     ''Uluslararası camianın dışarıdan çözüm getirmesini beklemenin gerçekçi olmayacağına inanıyorum. Yabancıların rolü herhangi bir çabaya liderlik etmek değil, desteklemektir. Desteklenecek çözüm iki toplumdan gelmelidir. Uluslararası camia, çözüm arayışında gerekli imkanları sağlamak için çabaları yeniden başlatmaya hazırdır. Ancak, adadan siyasi taahhüt, risk alma ve uzlaşma iradesi görmeyi bekliyor.'' '' Siyasi taahhüt ve uzlaşı isteği derken ne kastettiği ve Kıbrıs Türk ve Rum taraflarının tam olarak ne yapması gerektiği' sorusuna Millet, şu karşılığı verdi 
     ''Her iki tarafın da argümanları, haklı olduğuna inandıkları talepleri olduğunu biliyoruz. İki referandumdan da çıkan sonuçlara saygı duyuyoruz. Ancak çözüm olabilmesi için her iki tarafın da taleplerinin tam olarak tatmin edilmeyeceğini kabul etmeleri gerekir. Çözüm formülünde, bir tarafın desteğini alacak, ancak diğer tarafça reddedilecek değişikliklerden kaçınmamız gerekir. Bu da müzakereler ve diyalog yoluyla başarılabilir. Dolayısıyla güven yaratılması ve bu siyasi taahhüdün gösterilmesi için yüz yüze temaslar kritik unsurdur.'' Talat ve Papadopulos'un, zemin hazırlamak içim iki toplumun lideri olarak yüzyüze görüşmesi gerektiğini kaydeden Millet, şöyle devam etti 
     ''Kıbrıs Türk toplumunda ve Ankara'da bu prosedüre yapıcı şekilde dahil olmaya hazır liderler bulunduğuna inanıyoruz. Kıbrıs Türk siyasi liderliğini görmezden gelemeyiz. Gelecekteki bir referandumda oy kullanması gerekecek olanlar yine onların toplumudur. Dolayısıyla ana mesajın 'Sizlere kalmış. Yol göstermek, insiyatif üstlenmek adadaki toplumlara bağlıdır' olduğuna inanıyorum.'' Millet, Talat-Papadopulos görüşmesinin, ''BM'nin de desteği ve katılımıyla kısa zaman içinde ve de anlaşmazlıkların üzerine köprü kurulması perspektifinin bulunup bulunmadığının saptanması hedefiyle yapılması gerektiğine inandığını'' söyledi. 
     Peter Millet, ''Bu, gerçek bir müzakere prosedürünü gündeme getirebilir. Gerçek müzakere prosedürü de bu tür görüşmelerin bir sonucu olmalıdır.'' 
     
     ''TÜRKİYE YÜKÜMLÜLÜKLERİNİ YERİNE GETİRMEK ZORUNDADIR'' 
     Türkiye'nin AB üyelik sürecine ilişkin soruları da yanıtlayan İngiliz Yüksek Komiseri, şöyle konuştu 
     ''Türkiye büyük düzenlemeler yapmak ve AB'ye üye olmak için gereken şartları ve yükümlülükleri yerine getirmek zorundadır. Taşımacılıktaki kısıtlamalar da dahil olmak üzere, ürünlerin serbest dolaşımındaki bütün engellerin kaldırılması için protokolün istisnasız ve tam olarak uygulanmasını bekliyoruz. 2006 yılı içinde bu konuda yeni bir gözden geçirme olacak. 
     Ankara'nın, göğüslemesi gereken iç baskılar var. Ancak, protokole imza atılmasının hayata geçirilmesi anlamına da geldiğini varsaymalıyız ve bunun olmaması durumunda hangi şekilde tepki göstereceğimizi incelememiz gerekir.'' Türkiye'nin ''Kıbrıs Cumhuriyeti''ni tanıması ile Kıbrıs sorununun çözümünün kaçınılmaz olarak bağlantılı olduğunu kaydeden Millet, şunları söyledi 
     ''Çünkü pratikte, Türkiye'nin Kuzey Kıbrıs'ı tanımaktan vazgeçmesinin söz konusu olmadığını kabul etmemiz gerekir. Bu da, üyelik müzakerelerine paralel olarak Kıbrıs sorununun çözümüne yönelik yeni bir inisiyatif olmasını önemli hale getiriyor. AB'nin çözüm çabalarında çok daha önemli rol oynaması gerektiği ortadadır. Çünkü bunlar Avrupa normlarının adanın Kuzey kesiminde de hayata geçirilmesiyle de ilgili olacak. Türkiye tarafından tanınmaya ilişkin bir ivme olursa, bu Kıbrıs sorununun çözümünde bir ivmeyle paralel gidecek. Çünkü bu ikisi birlikte gidiyor. Bir şekilde biri diğerine bağlıdır.'' 
     
</TEXT>
</DOC>
