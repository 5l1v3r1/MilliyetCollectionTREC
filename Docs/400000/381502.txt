<DOC>
<DOCNO> 381502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sondun03.html </URL>
<DATE> 2005/09/26/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Dünya Bankası ve IMF'den Türkiye'ye AB desteği 
</HEADLINE>
<TEXT>

     Dünya Bankası Başkanı Paul Wolfowitz, Türkiye'nin Avrupa'ya doğru ilerlemesinin hem Türkiye, hem Avrupa, hem de daha geniş bölge için pozitif bir gelişme olduğunu söyledi. 
     Uluslararası Para Fonu'nun IMF Başkanı Rodrigo de Rato da Türkiye ile AB arasında 3 Ekim'de başlayacak üyelik müzakereleri sürecinin Türk toplumu için umut verici olduğunu ve IMF'nin müzakere fikrini her zaman desteklediğini söyledi. 
     IMF ve Dünya Bankası'nın Washington'daki yıllık güz toplantılarının kapanışında ortak bir basın toplantısı düzenleyen Wolfowitz ve de Rato'ya, 3 Ekim'de başlayacak müzakere sürecinin Türkiye'yi nasıl etkileyeceği soruldu. 
     İlk olarak söz alan Wolfowitz, şunları söyledi 
     ''Sanırım Türkiye'nin Avrupa'ya doğru ilerlemesi çok olumlu. Bu ilerleme hem Türkiye, hem Avrupa, hem de daha geniş bölge için pozitif bir gelişme. Türkiye'nin ilerlemesi sadece Türk halkının yararına olmayacak, daha sağlıklı bir Avrupa ve daha sağlıklı bir Ortadoğu anlamına gelecek.'' Wolfowitz, Türkiye'nin üyelik sürecinin uzun bir zaman alacağını, ancak her uzun yolculuğun birkaç adımla başladığını söyledi. 
     
     DE RATO 
     IMF Başkanı de Rato da Türkiye'nin son yıllardaki ekonomik performansını överken, ''Türkiye, son 4 yılda, büyüme, enflasyon, inanılırlık açısından çok etkileyici ilerlemeler kaydetti ve önemli bir reform programını izledi. IMF, o zaman da bu programın içindeydi, şimdi de içinde'' diye konuştu. 
     IMF'nin Türkiye ile AB arasında üyelik müzakereleri fikrini her zaman desteklediğini belirten de Rato, ''Tabii ki anlaşmaya ulaşıp ulaşmamak onların kararı olacak'' dedi. 
     De Rato, her durumda, müzakere sürecinin Türk toplumu için pozitif sonuçlar vereceğini kaydetti. 
     Rodrigo de Rato, sözlerini şöyle sürdürdü 
     ''Müzakereler, karmaşık ve zor olacak. Ancak müzakereler, Türk toplumunun değişim ufkuna hizmet etmek, daha fazla açıklık ve daha fazla verimlilik açısından, her durumda ekonomik ve sosyal anlamda Türk toplumuna yardımcı olacak. Bunlar ortaklar arasında yapılacak müzakereler ve onların sonuçta ne karar vereceğini bekleyip görmemiz gerekecek.'' 
     
</TEXT>
</DOC>
