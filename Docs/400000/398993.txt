<DOC>
<DOCNO> 398993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy10.html </URL>
<DATE> 2005/11/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erdoğan Doğrudur, borcu borçla döndürüyoruz 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, enflasyonun düşürülmesinin tarihi bir başarı olduğunu belirterek, "Bazıları diyor ki ’borcu borçla döndürüyorlar’. Doğrudur borcu borçla döndürüyoruz. Ama bizden öncekiler, parayı yüzde 70 faizle satın alıyordu. Biz ise yüzde 14 faizle satın alıyoruz. Aramızdaki fark bu" dedi. 
     Erdoğan, partisinin TBMM grup toplantısında yaptığı konuşmada, Türkiye’nin son 3 yılda, her alanda olduğu gibi ekonomik alanda elde ettiği başarıları da yavaş yavaş kalıcı hale getirmeye başladığını söyledi. 
     Hükümetin 3 yılını tamamladığı bu günlerde, önlerindeki tablonun bir istikrar tablosu olduğunu, artık Türkiye’nin güvenle, istikrarla geleceğe emin adımlarla yürüdüğüne hep birlikte şahit olduklarını kaydeden Erdoğan, şöyle dedi 
     "Bugün önümüzdeki tablo Türkiye’nin istikrarı yakaladığını, çok daha ileri hedefleri yakalamak üzere enerjiye sahip olduğunu göstermektedir. Bu ülke, bundan 3 yıl önce nasıl bir kriz ortamında yaşadığını, nasıl bir karanlığa doğru sürüklendiğini de o noktadan bugünlere nasıl geldiğini de asla unutmamalı. 
     Neden unutmamalıyız bir daha aynı ortama sürüklenmemek için ibret almak zorundayız ki gelecekte aynı durumları yaşamayalım. Son üç yılda adım adım ilerlediğimiz yol, Türkiye’nin mutlu, müreffeh, özellikle de Türk insanın bu adil gelir paylaşımından nasibini aldığı bir Türkiye olacaktır. 
     Türkiye’nin nereden nereye geldiğini görmek ve geçmişi unutmamak için bir kez daha bazı bilgileri gündeme getirmek istiyorum gözden geçirmenin zaruretine inanıyorum. Çünkü, hafızai beşer nisyan ile maluldür. Bunu, muhakkak ortaya koymak durumundayız ki neredeydik, nerelere geldik, neler yapmamız gerekiyor, bunu hep birlikte tespit edelim ve bu yolda da gayretlerimizi, hedefi yakalamak ve üzerine çıkmak üzere devam ettirelim." Erdoğan, hükümetleri döneminde enflasyonun düşürülmesinin tarihi bir başarı olduğunu ifade ederek, görevi devraldıklarında enflasyon oranının yüzde 34 olduğunu hatırlattı. 
     Bu yıl enflasyon hedefinin yüzde 8 olduğunu ifade eden Erdoğan, geçen ay itibariyle bu rakamın yüzde 7.52’ye gerilediğini söyledi. 
     Bunun çok ciddi bir oran olduğunu belirten Erdoğan, "Bu gidişle şimdiden Mastricht kriterlerini yakalayacağımız görünüyor" dedi. 
     
     "BORCU BORÇLA..." 
     Erdoğan, Türkiye’nin son üç yılda büyümede ortalama yüzde 8 oranını yakaladığını belirterek, şöyle devam etti 
     "Bu, çok ciddi bir istikrarın ifadesidir. Rakamsal olarak ortaya konulan bir gerçektir. Türkiye, iç borçlanmada yüzde 70 faiz ödüyordu biz göreve geldiğimizde... Ama şu anda yüzde 14’ün altına bile düşüyor. Aradaki fark, yüzde 56. Bunun bir puanı, 1.5-2 katrilyona tekabül ediyor. Eğer bu düşüş sağlanmasaydı, bunun bize maliyeti, yaklaşık 90 katrilyon lira civarında olacaktı. Fakat bu düşüş bize, o kadar parayı kazandırmıştır. 
     Bazıları diyor ki ’borcu borçla döndürüyorlar’. Doğrudur borcu borçla döndürüyoruz. Ama bizden öncekiler, parayı yüzde 70 faizle satın alıyordu. Biz ise yüzde 14 faizle satın alıyoruz. Aramızdaki fark bu. Aslolan nedir ekonomik başarıda bunu yakalayabilmek, ucuza mal edebilmek. Finans yönetimi zaten budur, parayı yönetmek zaten budur. Bizim hükümetimiz bunu başarmıştır. Bu süreç hala devam ediyor. 
     Çünkü, biz asıl yakalamamız gerekeni henüz yakalamış değiliz." 
     
     "AVRUPALI DOSTLAR..." 
     Başbakan Erdoğan, reel faizlerin yüzde 7’ye doğru gerilediğini bildirerek, "Bunu, Avrupalı dostlarımızla konuştuğumuzda şok oluyorlar. ’Bu başarıyı nasıl yakaladınız Gerçekten de bunu hayretle ve takdirle takip ediyoruz’ diyorlar. Bu durumdan memnun olmayanlar var. Bu başarıyı hazmedemeyenler var. Biz bunun da farkındayız. Varsın olsunlar. Biz, millete hizmet yolunda, oralara kulak asmadan, gece gündüz demeden çalışmalarımızı sürdüreceğiz. Onun için de durmadan dolaşıyoruz. Dolaşmaya da devam edeceğiz" diye konuştu. 
     Türkiye’de ekonomiyle birlikte demokraside de gelişme yaşandığını kaydeden Erdoğan, bunların birbirlerini adeta tetiklediklerini söyledi. Son üç yılda demokrasideki açılımlar yapılmasaydı, ekonomide bu başarıyı yakalamalarının mümkün olmayacağını ifade eden Erdoğan, 2006 ve 2007 yıllarında, ekonomideki başarılı trendin öngörüleri 
     doğrultusunda devam edeceğini belirtti. Erdoğan, sürdürülebilir büyüme ortamının kalıcı hale getirileceğini bildirerek, bundan kimsenin şüpheye kapılmamasını istedi. Erdoğan, göreve geldiklerinde Türkiye’nin borç stokunun milli gelire oranının yüzde 90’ın üzerinde olduğunu bunu, 2004 sonu itibariyle yüzde 63.4’e indirdiklerini kaydetti. 
     
</TEXT>
</DOC>
