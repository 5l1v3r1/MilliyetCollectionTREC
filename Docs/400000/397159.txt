<DOC>
<DOCNO> 397159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/guncel/axgun01.html </URL>
<DATE> 2005/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerimiz Avrupa'nın fakiri 
</HEADLINE>
<TEXT>


Eğitim-Sen'in araştırmasına göre Türkiye'deki öğretmenler, Avrupa ülkeleri arasında 1816 saatle en çok çalışıp yıllık 6 bin 358 dolarla en az kazanıyor 

İSTANBUL Milliyet 

Türkiye'de öğretmenlerin Avrupa'daki meslektaşlarına göre ne kadar çok çalıştıkları bir araştırmayla ortaya çıktı. Eğitim-Sen, Avrupa Birliği AB üyesi 8 ülke ile Türkiye'deki öğretmenlerin yıllık çalışma saatleri, gelirleri ve saat başına aldıkları ücretleri karşılaştıran bir araştırma yaptı. 
Türkiye İspanya, Danimarka, Almanya, İrlanda, Portekiz, İsveç, Hollanda ve Yunanistan'a göre öğretmenlerin en fazla çalıştığı ülke. Türk öğretmenler yılda toplam 1816 saat çalışırken, İrlandalı öğretmenler yılda 915 saatle Avrupa'nın en az çalışan eğitimcileri. İsveçliler ise yılda 1800 saatlik mesaiyle Türkiye'den sonra en fazla çalışan öğretmenler. 

Ülkelere göre gelir 
Aynı araştırmada, ilköğretim okullarıyla devlet liselerinde göreve yeni başlamış ve 15 yıl görev yapmış öğretmenlerin yıllık gelirleri de karşılaştırıldı. Almanya yılda 38 bin 412 dolarla ilköğretime başlangıç ücreti en yüksek ülke olurken, Türkiye ise 6 bin 358 dolarla en az ücret verilen ülke çıktı. Almanya'da 15 yıldır görev yapan bir eğitimcinin yıllık toplam geliri 46 bin 459, Yunanistan'da da 24 bin 668 dolar iken, Türkiye'de ise bu rakam sadece 7 bin 191 dolar. 

BAKAN'A ÇAĞRI 

CHP İstanbul Milletvekili Kemal Kılıçdaroğlu, AKP'nin "yasadışı eğitim kurumlarını özendirdiğini" iddia ederek, Kuran kurslarına yönelik düzenlemelerle "sistemli ve bilinçli şekilde eğitimin dinselleştirildiğini" savundu. Eğitim politikasını "gayri milli" diye niteleyen Kılıçdaroğlu, kadrolaşma iddialarına değinirken de şunları söyledi "Bürokratların eşleriyle katılacağı yemek düzenleyip bizi davet edebilir misiniz Sayın Bakan Bu yürekliliği gösterirseniz, sizi kutlayacağım." 

MİLLİYET'İN ÖĞRETMEN DİZİSİ 

Gazeteniz Milliyet, öğretmenlerin durumunu mercek altına alıyor. Büyük geçim sıkıntısı çeken öğretmenlerimizin sorunları, çözüm yolları ve beklentileri yarından itibaren Milliyet'te yayımlanacak. Yine Eğitim - Sen'in araştırmasının tüm detayları bu dizinin içinde yer alacak. 



</TEXT>
</DOC>
