<DOC>
<DOCNO> 351026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko12.html </URL>
<DATE> 2005/06/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kapıkule'de TIR'lar 13 kilometre uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı'ndan, yurtdışına çıkış yapacak TIR'lar, 13 kilometre uzunluğunda kuyruk oluşturdu. 
     Kapıkule gümrük yetkililerinden edinilen bilgiye göre, ihracatın artması ve TIR'ların ihracat yüklerini gidecekleri ülkedeki firma yetkililerine Pazartesi günü teslim etmek istemeleri nedeniyle hafta sonu TIR kuyruğu oluşuyor. 
     Kapıkule'de TIR'ların işlemlerinin kısa sürede tamamlandığını ifade eden yetkililer, ''Kapıkule Sınır Kapısı'nda TIR'ların işlemleri kısa sürede bitiriliyor. Gümrük işlemleri tamamlanan TIR'lar, gümrük sahasında Bulgarlar'ın alması için bekliyor. Bulgar gümrükçüler, sahasının küçük olması ve inşaat çalışmaları nedeniyle işlemleri yavaş yapmak zorunda kalıyor'' dedi. 
     Kapıkule Sınır Kapısı'ndan son 24 saatte 761 TIR giriş yaparken, 779 TIR da çıkış yaptı. 
     Kapıkule'de çıkış yapmak için sıranın kendilerine gelmesini bekleyen 520 civarında TIR bulunuyor. 
     
</TEXT>
</DOC>
