<DOC>
<DOCNO> 351482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko05.html </URL>
<DATE> 2005/06/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsa, AB liderler zirvesini bekliyor 
</HEADLINE>
<TEXT>

     İMKB Bileşik Endeksi 1. seansta, Cuma günkü 2. seans kapanışa göre 41.56 puan azalarak 25,683.63 puan seviyesinde açıldı. 
     Hisse senetleri, bu seviyede ortalama yüzde 0.16 oranında değer kaybetti. 
     Geçtiğimiz hafta Başbakan Erdoğan'ın ABD ziyaretinin ve IMF'nin temaslarının izlendiği borsa yüzde 1.25 oranında gerileyerek 25 bin 725 puana indi. 
     Kısa vadede önemli bir beklentisi olmayan İMKB'de bu hafta 16-17 haziranda yapılacak olan Avrupa Birliği liderler zirvesi, IMF'nin Ankara temasları ve uluslararası piyasalardaki hareketler takip edilecek. 
     Başbakan Erdoğan'ın ABD ziyaretinin ardından kısa vadede beklentisi kalmayan borsa, geçtiğimiz haftayı genelde sakin geçirdi. Merkez Bankası'nın faizleri 25 baz puan düşürmesi piyasada etkili olmazken, dar bantta hareketlerin görüldüğü borsada endeks cuma günkü hareketiyle 25 bin 700'ün üzerinde kalmayı başardı. 
     Gedik Yatırım'ın haftalık değerlendirmesinde, bu hafta açıklanacak önemli makro verinin Mayıs ayı kapasite kullanım rakamları olduğuna işaret edilerek, "Ancak piyasaların dikkatle izleyeceği konu ise reformlar ile ilgili yasaların ne vadede çıkabileceğine ilişkin gelişmeler olacaktır. Kısa vadede piyasalarda beklentisizliğin hakim olması dikkatleri bu konuya yöneltecektir" denildi. 
     Değerlendirmede, orta-uzun vadede herhangi bir tedirginlik unsurunun bulunmadığı, AB ile ilişkiler cephesinde ise ayın 16 ve 17'sinde yapılacak olan AB zirvesi ve bu zirveden Türkiye'ye dolaylı da olsa çıkabilecek mesajların piyasaların diğer bir ilgi noktası olacağı vurgulanarak, "Ay ortasına kadar Ankara Anlaşması'nı yeni 10 AB üyesi için genişletecek olan protokolün imzalanması esnasında her iki konu da piyasalarca izlenecektir" görüşüne yer verildi. 
     
     Değer kazananlar, kaybedenler 

     Mali Endeks haftalık bazda yüzde 2.15 oranında gerilerken,Sanayi Endeksi yüzde 0.56, Hizmet Endeksi ise yüzde 0.50 oranında değer kazandı. 
     En çok değer kazanan sektörler ise Finansal Kiralama, Ulaşım, Tekstil, Spor ve Turizm olurken, en fazla düşüş kaydeden endeksler Banka, Gıda, Savunma, Mali ve İMKB 30 oldu. 
     
     AB zirvesi bekleniyor 

     Ana çıpanın Türkiye'nin AB üyeliği olduğu borsada bu hafta en önemli gündem maddesi 16-17 haziranda Brüksel'de yapılacak olan AB liderler zirvesi olacak. 
     Zirveye yönelik beklentilerle hareket etmesi beklenen İMKB'de, zirveden çıkacak sonuçların da borsa üzerinde etkili olacağı tahmin ediliyor. 
     
     IMF ve FED 

     Borsada ayrıca IMF'nin Ankara temasları da yakından izleniyor. Geçtiğimiz hafta IMF kredisinin temmuz ayına kalabileceğine yönelik haberler borsayı olumsuz etkilerken, bu hafta da benzer haberler piyasanın gündeminde olacak ve temaslardan yansıyacak haber ve mesajlar piyasaya yön verecek. 
     Uluslararası piyasaların da önemini koruduğu borsada 29 haziranda yapılacak olan ABD Merkez Bankası faiz toplantısına yönelik beklentilerin de borsa üzerinde etkili olması bekleniyor. Piyasada çeyrek puanlık bir beklenti hakimken, ay sonuna doğru yoğunlaşacak tahmin, beklenti ve açıklamalar, sadece İMKB değil, tüm dünya borsalarında yakından takip edilecek. 
     
     Hedef 25 bin 700 

     Endeksin ilk hedefinin 25 bin 700 üzerinde tutunmak olduğunu anlatan uzmanlar, bunun başarılması halinde 26 bin -26 bin 200 aralığının hedefleneceğini belirtiyorlar. Endekste yeni bir yükseliş hareketinin başlaması için ise 26 bin 200 üzerinde bir kapanış gerektiği kaydediliyor. 
     Düşüş halinde ise 25 bin 500 ve 25 bin 200 bölgelerindeki desteklerin etkili olması bekleniyor. 
     
</TEXT>
</DOC>
