<DOC>
<DOCNO> 355046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sondun24.html </URL>
<DATE> 2005/06/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Egemen Bağış'ın Reuters'a demeci AB ile resmi nikahsız yaşıyor gibiyiz 
</HEADLINE>
<TEXT>

     Başbakan Recep Tayyip Erdoğan'ın dış politika danışmanı, AK Parti İstanbul Milletvekili Egemen Bağış, Avrupa Birliği'nin AB istese de Türkiye'ye kapıları kapatamayacağını, çünkü iki taraf için de ilişkilerin çok önemli olduğunu söyledi. 
     Bağış, Reuters ajansına verdiği demeçte, ''Türkiye-AB ilişkileri sorgulandığı zaman, bunun yeni bir süreç olmadığını belirtirim. 40 yıllık çabayı çöpe atamazsınız'' dedi. 
     Türkiye'nin, AB ile başlangıcından beri ilgili olduğunu belirten Bağış, ''Resmi nikahsız, beraber yaşıyor gibiyiz ve şimdi bunu belediyede onaylatmamız gerekiyor'' dedi. 
     Türkiye'nin önceliğinin, ilk amacının tam üyelik olduğunu ve bunu değiştirmek için neden bulunmadığını ifade eden Bağış, ''zaten birçok küçük AB ülkesinin nüfusundan fazla olarak, yaklaşık 4 milyon Türk'ün AB içinde olduğunu'' kaydetti. 
     
     ''MERKEL'DEN ENDİŞE ETMİYORUZ'' 
     Almanya'da sonbaharda yapılacak genel seçimde kazanacağına kesin gözüyle bakılan ve Türkiye'nin AB üyeliğine karşı çıkan muhalefet adayı Angela Merkel konusunda endişeleri bulunmadığını belirten Bağış, ''Biz de bir söz vardır Taç giyen baş akıllanır. Bayan Merkel, Türkiye'nin üyeliğinin, Türkiye'den çok AB'nin avantajı olduğunun farkına varacaktır'' dedi ve bir milyon Türk'ün Almanya seçiminde oy kullanabileceğini hatırlattı. 
     Türkiye'nin reddedilmesinin, dünyadaki 1,5 milyar Müslüman'a, ''Batı, medeniyetler arası çatışmayı engellemede ciddi değil'' mesajı vereceğini kaydeden Bağış, yine de Türkiye'nin sonuçta birlik dışında kalmasının felaket olmadığını söyledi. 
     Bağış, ''Kendi kendimize refaha ulaşabiliriz. Genç, dinamik bir nüfusumuz ve önemli coğrafi konumumuz var. Gururlu ve çalışkan insanlarız. Norveç ve İsviçre AB dışında yapabiliyorsa, biz de yapabiliriz'' diye konuştu. 
     
</TEXT>
</DOC>
