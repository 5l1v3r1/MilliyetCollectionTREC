<DOC>
<DOCNO> 361109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo33.html </URL>
<DATE> 2005/07/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP'li Baloğlu'ndan Bakan Şahin'e "Halil Mutlu" sorusu... 
</HEADLINE>
<TEXT>

     Cumhuriyet Halk Partisi Antalya Milletvekili Feridun Baloğlu, olimpiyat şampiyonu halterci Halil Mutlu'nun ''doping içeren madde kullandığı'' gerekçesiyle verilen ceza konusunda ciddi iddialar öne sürdüğünü belirterek, Devlet Bakanı Mehmet Ali Şahin'e, bu iddiaların araştırılıp, araştırılmadığını sordu. 
     Milletvekili Baloğlu, Devlet Bakanı Mehmet Ali Şahin'in yazılı olarak yanıtlaması isteğiyle, Türkiye Büyük Millet Meclisi Başkanlığı'na soru önergesi verdi. Halil Mutlu'nun, ''doping içeren madde kullandığı'' gerekçesiyle kendisine verilen ceza konusunda kamuoyuna açıklamalar yaptığını anımsatan Baloğlu, milli sporcunun araştırılması gereken ciddi iddialar öne sürdüğünü kaydetti. 
     Baloğlu önergesinde, Halil Mutlu'nun bir tertibe kurban olduğuna ilişkin iddialarından sonra, konunun ayrıntılı biçimde araştırılıp, araştırılmadığını ve Mutlu'nun ''Bana sahip çıkması gereken insanlar sessiz kaldı'' ve ''Herkesten şüpheleniyorum. Ulaştığım bilgileri Genel Müdür'e ve Bakan'a anlatacağım'' sözlerinden sonra, Mutlu ile görüşülerek, bilgi alınıp, alınmadığını sordu. 
     
</TEXT>
</DOC>
