<DOC>
<DOCNO> 363240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/guncel/gun06.html </URL>
<DATE> 2005/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin ilk durağı 
</HEADLINE>
<TEXT>


"Yeni Öneriler Yeni Önermeler XIV" adlı sergi, 7 Eylül'e kadar Borusan Kültür Sanat Merkezi Borusan Sanat Galerisi'nde görülebilir 

ASLI ONAT 

Borusan Sanat Galerisi, 2005 yılı yaz aylarında, genç sanatçıların yeni işlerini sergilemeyi sürdürüyor. "Yeni Öneriler-Yeni Önermeler" başlıklı bu sergilerin on üçüncüsü geçtiğimiz ay sanatseverlerle buluşmuştu. Bu etkinlikler, Türkiye'deki genç sanatçılar için bir tür ilk durak olmayı hedefliyor. Borusan Kültür Merkezi'ne her yıl Türkiye'nin dört bir yanından 100'e yakın dosya gönderiliyor ve aralarından seçilen eserler "Yeni Öneriler-Yeni Önermeler" sergisine dahil ediliyor. 
"Yeni Öneriler-Yeni Önermeler" sergisinin bu yılki ikinci aşamasında Anadolu, Dokuz Eylül, Marmara, Sabancı ve Yıldız Teknik üniversitelerinden 8 genç sanatçı yer alıyor. Resim, heykel ve enstelasyon gibi çeşitli ifade biçimleri kullanan bu sanatçılar, bir yandan göç ya da eğitim gibi toplumsal ölçekte gündeme gelen küresel sorunları irdelerken, bir yandan da kendi dünyalarını yansıtan işlere imza atıyorlar. 
Sergiye katılan sanatçılardan Murat Sezer, bavul imgesi içine yerleştirdiği bina fotoğrafıyla yersizlik-yurtsuzluk ve göç olgularını ele alıyor. Bavul imgesi, bazen balmumu ya da ytong gibi doğal ya da yapay malzemelerle bir tür heykele de dönüşüyor. 

Masala cinsel boyut 
Pamuk Prenses masalında Prens'in Prenses'i öptüğü sahneyi tuvale taşıyan Sezin Eker, resmin sol köşesine, iki deliğinden spermlerin geçtiği bir elma yerleştirerek masala cinsel bir boyut kazandırıyor. İpek F. Ertan'ın "İpek Ne Köpek, Köpek Ne İpek" başlıklı çalışmalarında yalnızca bir köpeğin göz ifadeleriyle yakalanmış ince bir mizah var. Nazım Ünal Yılmaz ise tuvallerinde, popüler kodlarla oluşturduğu görüntülere yer veriyor. Nurdan Sezer, "Bir Varmış Bir De Yokmuş" başlıklı resimler dizisinde bilinçaltını mercek altına alıyor. 
Serginin en ilginç işlerinin başında Elçin Ekinci'nin "Taciz-Aciz" başlığıyla sergilediği iki küçük polyester nesne geliyor. Bu iki nesneyle taciz olgusunu anlatan Ekinci, tacizin ve getirdiği acizlik hissinin yarattığı tepkiyi 'füze gibi bir öfke' olarak cisimleştiriyor. 
Serginin diğer katılımcıları arasında, işiyle galeri mek nının otoritesini sorgulamayı hedefleyen Ender Gelgeç ve "Atık Şehir" başlıklı yerleştirmesiyle hem İstanbul'un hem de Üçüncü Dünya'nın karşı karşıya kaldığı kentleşme sorunlarına göndermede bulunan Merve Şendil yer alıyor. 


</TEXT>
</DOC>
