<DOC>
<DOCNO> 362252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/guncel/axgun01.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tahta başı eğitim iş şansını azalttı' 
</HEADLINE>
<TEXT>


Meslek liseleri ara eleman ihtiyacını karşılıyor. Ancak, yatırım yapılmaması ve buralardaki eğitimin iş çevreleriyle entegre olamaması sonucunda, bu liseler zaman içinde önemini ve cazibesini yitirdi 

Eğitimde kanayan yara Meslek liseleri - Sibel Kahraman 2 

Her yıl, özellikle üniversite sınavı döneminde katsayı sorunu gündeme geliyor. Siyasilerden eğitimcilere, öğrencilerden ailelere kadar kamuoyunun gündemini 0.8 ile 0.3 meşgul ediyor. Sınav sonuçlarının açıklanmasının ardından da çok soru çözmüş ancak katsayı nedeniyle istediği fakülteye girememiş meslek liselilerin mağduriyetleri anlatılıyor. YÖK üyesi ve Maltepe Üniversitesi Eğitim Fakültesi Dekanı Prof. Dr. İsa Eşme'nin 2004 yılı sınav sonuçlarını dikkate alarak hazırladığı rapor ise, katsayı olmadığı takdirde üniversiteye giden meslek lisesi çıkışlı öğrenci sayısında patlama olmayacağını ortaya koyuyor. Ancak, katsayının eşitlenmesi imam hatiplilere yarıyor. 

0.24 olan ek katsayısı 0.08'e indirildi Buna neden gerek duyuldu 
İngilizce, matematik öğretmenliği gibi dallara genel lise mezunlarından Türkiye birincisi olanlar bile giremediler. Bunun düzeltilmesi gerekiyordu. 

Bu karar meslek liselerine daha büyük zarar vermeyecek mi 
Bunun meslek liseleri ve öğretmen liselerinde bir yıkıma yol açacağı yönündeki görüşe katılmıyorum. 

Katsayılar meslek liselileri mağdur ediyor mu 
Hayır etmiyor. 4 yıllık programlara girmek için önemli kriter 25 ve üzerinde net soru yapmaktır. 2004 yılında üniversite sınavına meslek liselerinden 468 bin 500 aday girdi. Fen alanından 25 ve üzeri net yapan öğrenci sayısı ise 3 bin 989 oldu. Katsayı mağdur etmiyor, tam aksine, sistem daha fazla sayıda meslek lisesi öğrencisini fakültelere kazandıracak yöntem bulmuş. 

Nedir bu yöntem 
Dikey geçiş sınavı. 2 yıllık yüksek okulları bitiren öğrencilerin dikey geçişle fakültelere geçme şansları var. Geçen yıl 6 bini aşkın öğrenci lisans programlarına geçti. 

Katsayı kaldırılmış olsaydı imam hatip liselerinin başarısı ne olurdu 
Yüzde 60'a yakını başarılı olurdu. 2004 yılında imam hatip okullarından sınava giren öğrenci sayısı 59 bin 195. Türkçe'den 25 ve üstü net çıkaran sayısı 35 bin 346. Katsayının kaldırılmasından meslek liseleri değil, imam hatip liseleri faydalanacaktır. 

Neden İmam Hatipler başarılı, diğerleri değil 
Çünkü bu çocuklar mesleki eğitim alıyor. Genel kültür, matematik, fen gibi derslerin saatleri az. Ağırlık meslek derslerinde. Fen alanında tercih yaptıklarında da bu nedenle başarılı olamıyorlar. İmam hatip okullarında ise genel kültür dersleri ağırlıkta. sözel eğitim alınıyor ve bu alanda tercih yapıldığında da başarılı olunuyor. 

Elektrik bölümü öğrencisi elektrik mühendisliğine neden gidemiyor 
Elektrik Mühendisliği'nin tabanı ileri derecede matematik ve fene dayanır. Halbuki meslek lisesindeki öğrenci teknisyen olacaktır. Elektrik bölümü Elektrik Mühendisliği'nin altyapısını oluşturmaz. Mühendisliğin taban bilgileri verilmiyor. 

Sistem engellemesin, başarılı olan farklı alanlara geçsin deniyor 
Meslek liselerinde, hemen her yıl 45'er sorudan oluşan fen ve matematik sorularında çözülen soru ortalamaları 2'nin altında. Bu sonuç şunu ifade eder hiç katsayı uygulaması olmasa bile meslek lisesi mezunlarının bir lisans programlarına yerleşme şansları çok azdır. Dolayısıyla eşit katsayı uygulaması bu çocuklarımızı boşuna umutlandırır, onları mesleki eğitim uygulamalarından soğutarak üniversite hazırlık çalışmalarına yöneltebilir. 

Neden mesleki eğitim bu kadar önemli 
Bu okullar olmasa ara elaman ihtiyacını kim karşılayacak Gelişmiş ülkelerle rekabet etmek için öncelikle ara insan gücünün eğitimli olması gerekiyor. Bir dönerci, dönerin hangi koşullarda kanser riski taşıdığını biliyor mu Onların bile bu alanda yetişmesi gerekiyor. 

Meslek liseleri bir dönem altın bilezik olarak adlandırılıyordu... 
Evet ama yeteri kadar yatırım yapılmadı, cazibesini kaybetti. Mesleki eğitim iş çevreleriyle entegre olmadı. Tahta başı eğitim yapıldı. Bu onların iş bulma şanslarını bir yerde azalttı. 

Bu nedenle mi mesleki öğretimin payı çok gerilerde 
Türkiye'de mesleki eğitime 1940'lı yıllarda ağırlık verildi. Cumhuriyetin ilk yıllarında meslek lisesi oranı yüzde 65'di. Giderek önem azaldı. Bunun birinci nedeni meslek liselerinin güçlendirilmemesi. İkinci nedeni de sistemde yönlendirmenin olmaması. Çocuklar kendi yeteneklerine göre yönlendirilmiyor. 

Meslek lisesi öğrencileri genel liselere göre daha mı şanslı 
Genel lise mezunlarının mesleki becerisi yok. Meslek lisesi mezunlarının iş bulma şansı daha fazla. Çünkü mesleki beceriye sahip olarak mezun oluyorlar. Yükseköğretim şansları da fazla. Hem sınavsız yüksekokullara geçebiliyorlar, hem de dikey geçiş sınavıyla 4 yıllık fakültelere. 




Katsayılar koz olarak kullanılıyor 

YÖK üyesi Prof. Dr. Türkan Saylan, katsayıların çok iyi düşünüldüğünü belirterek, bozulmasının büyük zorluklar yaratacağını söyledi. Siyasi iktidarın katsayıları elinde koz olarak kullandığını söyleyen Saylan, "Bu durumda olay tartışıldığı ve konuşulduğu anda istismar ediliyor. Önemli olan meslek lisesine yönelecek çocukların iyi bir rehberlik eğitimi almaları. Yani ilköğretimdeki öğretmenlerin, çocukları yeteneklerine ve aile durumlarına göre hangi tip ortaöğretime gitmeleri gerektiğini saptayarak yönlendirmeleri. Çünkü onların elinde sekiz yıllık bir performans değerlendirmesi var" dedi. 
Üniversitelerdeki psikolojik danışmanlıkların çok az öğrenci aldıklarını belirten Prof. Dr. Saylan, "Böylece devletin elinde de çok az rehberlik öğretmeni oluyor. Oysa her öğretmen çocuklar için bir rehber. Yani 'Rehber öğretmen yok onun için yönlendiremiyoruz' denilmesin. Biz bir seferberlik halinde ilköğretimdeki öğretmenlerimizin kendilerinin rehber olduğunu bilincini vermeliyiz. Her çocuk tek tek o öğretmenler tarafından gözlendikten sonra yönlendirilmeli. Çünkü dünyanın gidişi teknik liselerle kısa yoldan meslek sahibi olmak. İki yılda meslek yüksekokularını bitirmek ve diplomalı teknik eleman çıkmak çok önemli" diye konuştu. 

İmam hatipler devreden çıksın 
Prof. Dr. Türkan Saylan, imam hatip liselerinin artık devreden çıkması gerektiğini de belirterek, meslek liseleri ve imam hatipler beraber tartışıldığında çözüme ulaşılamadığını söyledi. Çocukların kız erkek ayrımı yapılmadan, makine, teknik eleman, bilgisayar, dericilik, marangoz gibi mesleklere girmeleri için yönlendirilmeleri gerektiğini belirten Saylan, şunları söyledi 
"Bu, Türkiye için çok önemli bir proje. Biz bunları hiç tartışmıyoruz. 'Puanlar insin mi, çıksın mı ' diye siyasal arena yaratıyoruz. Puan dediğimiz zaman da meslek liseleri bir tarafa kalıyor, ötekileri tartışıyoruz. Biz çocuklarımızı ekonomik, zek durumları ve başarılarına göre meslek liselerine yönlendirmeliyiz." 

Kim daha avantajlı 

Yükseköğretim Kurulu eski Üyesi Erdoğan Öznal, meslek lisesi mezunlarına üniversite sınavında uygulanan düşük katsayıya yönelik iddiaları yanıtlayan bir rapor hazırladı. Raporda, "meslek liselerine gelen öğrenci sayısı azaldı, meslek liselerinin önü kapandı, meslek liselerinden üniversitelere gidilemiyor ve meslek liseliler haksızlığa uğruyor" iddialarına cevap verildi. 
Raporda, meslek liselilerin genel liseye karşı çok fazla avantajları olduğu belirtilerek bu avanatjlar şöyle sıralandı 
Bir meslek sahibi olmaları Eğitimleri esnasında da para kazanmaları Aile bütçelerine katkı ÖSS'ye girebilmeleri Aynı anda hem ÖSS hem de sınavsız geçişe başvurabilmeleri ÖSS'de başarısız olursa sınavsız geçişle bir meslek yüksekokulu programlarına yerleşebilmeleri Sadece sınavsız geçişle istedikleri meslek yüksekokullarına yerleşebilmeleri Meslek yüksekokulunu bitirdikten sonra dikey geçişle lisans programına başvurabilmeleri. 

Katsayı olmasa bile net sayıları çok düşük 

2004 ÖSS sonuçlarına göre bazı liselerin ortalama net soru sayıları şöyle 

Endüstri meslek liseleri Matematik 1.12 Fen 1.37 Türkçe 6.58 

Ticaret lisesi Matematik 0.58 Fen 0.55 Türkçe 11.31 

Kız meslek lisesi Matematik 0.59 Fen 0.45 Türkçe 8.87 

Amasya Suluova Endüstri Meslek Lisesi'nden sınava giren 41 öğrencinin net ortalamaları Matematik 0.56 Fen 1.24 Türkçe 3.64 Sosyal 3.55 

YARIN 
Ayrı bir sınıf mı oluşturuluyor Dikey geçiş aldatmaca mı Yanlışı kim yapıyor Sınavsız geçiş fiyasko mu 

</TEXT>
</DOC>
