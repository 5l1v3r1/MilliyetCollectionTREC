<DOC>
<DOCNO> 357162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/ekonomi/aeko.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP vazgeçmezse İhlas Finans TMSF'de 
</HEADLINE>
<TEXT>


Komisyonda bir oy farkla kabul edilen maddeyle İhlas Finans'ın TMSF tarafından tasfiyesinin önü açıldı. AKP, Komisyon'daki tutumunu Genel Kurul'da tekrarlarsa madde yasalaşmayacak 

Ahmet Erhan Çelik 

Meclis Plan ve Bütçe Komisyonu, 2001'de faaliyet izni durdurulan İhlas Finans'ın Tasarruf Mevduatı Sigorta Fonu TMSF tarafından tasfiye edilmesini öngören yasa düzenlemesini kabul etti. 
CHP'lilerinin önergesiyle gündeme gelen bu hüküm, "İhlas TMSF kontrolüne girmemeli" görüşünü savunan AKP'lilerin sabah namazına gittikleri 05.30 sularında komisyondan geçti. CHP'liler, 100 bin İhlas Finans mudisinin İhlas Holding'in keyfi tasfiye sürecinden kurtarılmasını istedi. Komisyonda karşılıklı hakaretlere varan sert tartışmalara neden olan düzenleme kararı şöyle alındı 
Tasarının 171. maddesinin görüşmeleri tamamlanırken CHP milletvekili Akif Hamzaçebi ve arkadaşları ilk önergeyi verdi. Bu önergede İhlas'ı TMSF kontrolünden kaçıran 2001 tarihli yasa hükmünün yürürlükten kaldırılması istendi. AKP milletvekilleri önergeyi bile okumadan çoğunluk oyuyla red kararı çıkarınca ortalık karıştı. CHP İstanbul Milletvekili Kemal Kılıçdaroğlu AKP'lilere dönerek, "Benim hırsızım iyidir dediniz" suçlamasında bulundu. İstanbul milletvekili ve CHP'li Ali Kemal Kumkumoğlu "Bu kurum hortumcu mudur, değil midir Onu söyleyin" diye bağırdı. AKP'lilerin itirazları üzerine Kumkumoğlu, "O zaman memleketi çalın götürün" diye konuştu ve komisyonda tansiyon yükseldi. Komisyon Başkanvekili Altan Karapaşaoğlu divandan "Hop hop" diyerek Kumkumoğlu'na müdahale etti. CHP Mersin Milletvekili Mustafa Özyürek, Devlet Bakanı Abdüllatif Şener'in İhlas önergesine sıcak baktığını ve "Getirin değerlendirelim" dediğini, TMSF Başkanı Ahmet Ertürk'ün de İhlas'ı "hortumcu" diye tarif ettiğini hatırlattı. AKP'lileri bir gün içinde tavır değiştirmekle eleştiren Özyürek, Komisyon Başkanı Sait Açba'yı milletvekillerine baskı yapmakla suçladı. 

Parmak farkıyla 
Tasarının geçici madde görüşmelerine geçildiğinde CHP'liler yeni bir önerge daha vererek "Özel finans kurumlarının iradi tasfiyesine kaldığı yerden TMSF'nin devam etmesini" gündeme getirdi. Saat 05.15 sularında yapılan oylamada CHP'liler 6'ya 5 üstünlük sağladı. Başkan Açba AKP'lilerin önergeye "hayır" oyu verdiğini, sonucun 6 - 6 olduğunu ve yeniden müzakere yapılacağını açıklayınca, CHP'liler divana yürüdü. Hamzaçebi, Açba'yı elleri doğru saymamakla ve haksızlık yapmakla eleştirirken, divanı yumrukladı. 

Cevheri belirledi 
AKP'nin Şanlıurfa Milletvekili Sabahattin Cevheri'nin CHP'lileri desteklediği dikkat çekti. Cevheri Milliyet'e yaptığı açıklamada, "İhlas fakirin parasını aldı. Uzanlar'dan farkı yok" dedi. Karşılıklı hakaretlere varan tartışmada AKP Balıkesir Milletvekili Ali Osman Sali "bilmeden" elini kaldırdığını, çekimser oy kullandığını açıklayınca AKP'liler daha fazla ısrar edemedi. İhlas Finans'ın 100 bin mudiden 1.2 milyar dolar mevduat topladığı ve bu paranın ancak 433 milyon dolarını ödeyebildiği öğrenildi. Ödemelerin önemli bölümünün ise Merkez Bankası'nda tutulan munzam karşılıklar yoluyla gerçekleştirildiği bildirildi. 

TMSF mallara el koymayacak İhlas Finans önergesi pek çok soru işareti yarattı. 
Önergedeki "TMSF söz konusu özel finans kurumlarının tasfiyesine ilişkin olarak bu kanun ve diğer kanunların kendisine vermiş olduğu görev ve yetkilere sahiptir" ifadesi teknisyenlerin aklını karıştırdı. 
Bir görüşe göre TMSF, haksız yere kaynak aktarılan üçüncü kişilerin mallarına el konulmasına da imk n veren 5020 sayılı yasayı aynen uygulayabilecek. 
Komisyon kulisinde sabah erken saatlere kadar uzayan tartışmalarda ise TMSF'nin herhangi bir yükümlülük üstlenmediği, bu nedenle de alacak takibi yapamayacağı belirlendi. 
Buna göre TMSF 1994 yılında batan üç bankanın tasfiye yöntemini aynen İhlas Finans'ta uygulayacak. Tasfiyenin usul ve esasları TMSF'nin planları çerçevesinde yapılandırılırken, alacaklara yapılan ödemeler de keyfiliği ortadan kaldırılacak. Ödeme vadesi İhlas'ın uyguladığı planın aksine 2010 öncesine de çekebilecek. 
Önerge politik açıdan da AKP'yi açmazda bıraktı. İhlas'ı geçmişte AKP tabanında önemli ağırlığı olduğu düşünülen muhafazak r mudiler tercih etti. 
Gelinen noktada İhlas 100 bine yakın mağdur yaratırken, AKP, TMSF seçeneğini baştan reddetmiş oldu. AKP, Meclis Genel Kurulu'nda da aynı tavrı sergilerse önerge yasalaşmayacak. Ancak bu defa da AKP "İhlas'ı koruyor" eleştirileri gündeme gelecek. 

İhlas hisselerinde hızlı düşüş Dün İhlas Gayrimenkul Yatırım Ortaklığı hisseleri yüzde 18.52, İhlas Holding yüzde 17.78, Kristal Kola yüzde 17.36 ve İhlas Ev Aletleri de yüzde 16.85 değer kaybetti. Söz konusu dört hissenin iki günlük ortalama değer kaybı da yüzde 24 düzeyinde oldu. Dört şirketin piyasa değeri son iki günde 115.1 trilyon liralık düşüş gösterdi. 

Hisse adı Salı Perşembe İki günlük Düşüş İhlas Holding 0.97 0.74 -23.71 İhlas GYO 0.87 0.66 -24.13 İhlas Ev Aletl. 2.00 1.53 -23.50 Kristal Kola 1.33 1.00 -24.81 

</TEXT>
</DOC>
