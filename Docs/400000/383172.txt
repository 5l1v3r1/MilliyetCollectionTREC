<DOC>
<DOCNO> 383172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur01.html </URL>
<DATE> 2005/10/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Şişli ve Beşiktaş'ta iki kaza 1 ölü, 4 yaralı 
</HEADLINE>
<TEXT>

     İstanbul’da 2 ayrı trafik kazasında 1 kişi öldü, 1’i ağır 4 kişi yaralandı. 
     Taksim’den Harbiye yönüne giden ve aşırı hızlı olduğu belirtilen Onur M’nin kullandığı 34 APL 28 plakalı otomobil, Cumhuriyet Caddesi Elmadağ ışıklar mevkiinde bir aracı geçerken sürücüsünün direksiyon hakimiyetini kaybetmesi nedeniyle kontrolden çıkarak yol ortasındaki ağaca çarptı. Otomobilin sürücüsü Onur M. 24 ile yanındaki Şükrü Devrim Ceylan 24 ve Erkan Kamil Cava 24 yaralandı. 
     Vatandaşlar, araçtan çıkararak yol kenarına yatırdıkları bu kişilerin hastaneye kaldırılması için olay yerine ambulans çağırırken, bu sırada polisler ile vatandaşlar, yaralıları sakinleştirmeye çalıştı. 
     Bir süre sonra gelen sağlık görevlilerince yapılan kontrolde, bir basın kuruluşunda güvenlik görevlisi olarak çalıştığı belirlenen Şükrü Devrim Ceylan’ın hayatını kaybettiği anlaşıldı. 
     Taksim Eğitim ve Araştırma Hastanesi’ne kaldırılan sürücü ile Erkan Kamil Cava’nın sağlık durumlarının iyi olduğu öğrenildi. 
     Trafiğin de kısmen aksamasına neden olan kaza sonrası bazı vatandaşlar, olay yerine geç geldiğini öne sürdükleri sağlık görevlilerine tepki gösterdi. 
     Beşiktaş Kuruçeşme Caddesi Kolej Yolu Sokak’taki kazada ise Yunus K’nın kullandığı 34 PCS 37 plakalı otomobil, yokuş aşağı inerken virajı alamayarak bir duvara çarptı. 
     Kaza sonucu sürücü Kabaş araçta sıkışırken, yanındaki arkadaşı Aras Ersan da yaralandı. 
     İtfaiye ekiplerince sıkıştığı yerden çıkarılarak hastaneye kaldırılan bu kişilerden sürücünün durumunun ağır olduğu bildirildi. 
     
</TEXT>
</DOC>
