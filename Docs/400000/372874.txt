<DOC>
<DOCNO> 372874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur23.html </URL>
<DATE> 2005/08/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
30 Ağustos'ta Ankara'da uçuş yasağı... 
</HEADLINE>
<TEXT>

     Ankara Valiliği, 30 Ağustos Zafer Bayramı dolayısıyla düzenlenecek törenlerin güvenliği için Anıtkabir ve AKM tören alanı Hipodrom üzerinde uçuş yasağı getirdi. 
     Valilik'ten yapılan yazılı açıklamaya göre, Zafer Bayramı tören hazırlıkları ve güvenlik tedbirleri nedeniyle Anıtkabir 29 Ağustos Pazartesi günü saat 12.00'den 30 Ağustos Salı günü saat 11.00'e kadar halkın ziyaretine kapalı olacak. Anıtkabir'de yapılacak resmi törenin ardından saat 11.00'de Anıtkabir, halkın ziyaretine açılacak. 
     Törenler boyunca Anıtkabir ve AKM üzerinde görevli hava araçları hariç hiçbir hava vasıtasının uçuşuna izin verilmeyecek. 
     30 Ağustos Salı günü Anıtkabir çevresindeki Akdeniz ve Gençlik caddelerinin sağ şeritleri, tören süresince trafiğe kapatılacak. 
     Bu arada, yarın, 27 ve 28 Ağustos'ta 09.30-13.00 saatleri arasında, 30 Ağustos Salı günü 09.00-13.00 saatleri arasında AKM'de yapılacak genel provalarda Çiftlik Kavşağı, Migros Kavşağı, Konya Yolu Balgat Köprüsü'nden Emniyet Müdürlüğü önüne kadar olan kısmı , Ulaştırma Kavşağı, İstanbul Caddesi, Turgut Özal Bulvarı, Hipodrom Caddesi, Yenimahalle Köprüsü'ne kadar olan yol güzergahı, 30 Ağustos Salı günü Anıtkabir'de yapılacak törende Akdeniz Caddesi ile Gençlik Caddesi'nin sağ şeritleri, Genelkurmay Başkanlığı'nda yapılacak tebrikat töreninde ise Milli Müdafaa Caddesi'nde yapılacak etkinliklerin başlamasından 2'şer saat öncesinden, etkinliklerin sonuna kadar trafiğe kapatılacak. 
     Ayrıca, yarın, 28 ve 30 Ağustos'ta askeri birliklerin tören alanına geliş ve gidişleri sırasında AKM tören alanı çevresi, bağlantı yolları ve kavşaklar trafiğe kapalı olacak. 
     
</TEXT>
</DOC>
