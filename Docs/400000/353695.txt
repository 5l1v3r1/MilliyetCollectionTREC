<DOC>
<DOCNO> 353695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonsiy02.html </URL>
<DATE> 2005/06/20/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Fransa'dan Türkiye'ye 'katı standart' 
</HEADLINE>
<TEXT>

     CnnTurk 

Fransa Dışişleri Bakanı Philippe Douste-Blazy, ''AB'nin, Türkiye ile tam üyelik müzakerelerinin başlatılmasını geciktirmeyeceğini'' söyledi. 
     Europe-1 radyo kanalının sorularını yanıtlayan Fransız Bakan, bununla birlikte AB'nin üye olmak isteyen ülkelere standartlar dayatma konusunda katı olması gerektiğini savundu. 
     Fransız Bakan, ''25'ler olarak birlikte yaşamanın yollarını bulma konusunda bugün zorluklar çekiyoruz. Yeni bir üye katılımında, kriterler konusunda daha katı olmamız gerekir'' dedi. 
     ''Türkiye ile müzakerelerin 3 ekim tarihinde başlayıp başlamayacağı'' yolundaki bir soru üzerine Fransız Bakan, ''evet'' yanıtını verdi. 
     Douste-Blazy, Türkiye ile müzakerelerin sonunda, üyelik konusunda Fransızların görüşünü almak için referandum düzenleneceğini sözlerine ekledi. 
     
     Verheugen "Yeni söz veremeyiz" 

     AB Komisyonu üyesi Günter Verheugen ise, Türkiye ile ekim ayında başlayacak üyelik müzakerelerinin ucunun açık olacağını söyledi. 
     Alman Bild am Sonntag gazetesine açıklamalarda bulunan Verheugen, ''Türkiye ile ekimde başlayacak müzakerelerin ucu açık olacak. Bu benim tavsiyemdi. Sonucu belki 10 yıl sonra öğreneceğiz, ancak ondan sonra karar verilecek'' dedi. 
     Verheugen, AB'nin mevcut yükümlülüklerinin dışında artık yeni sözler veremeyeceğini belirterek, Avrupa'da siyasi ve ekonomik güveni sağlamak için tam üyelikten başka imkanların da olduğunu söyledi. 
     
     Sarkozy, Türkiye ile müzakere istemiyor 

     Fransa'da iktidardaki Halk Hareketi Birliği'nin lideri Nicolas Sarkozy ise dün yaptığı açıklamada, Avrupa'da yeni kurumların ortaya çıkmaması için AB'nin genişlemesinin askıya alınmasından yana olduğunu söyledi. 
     Paris'te UMP'nin yaklaşık bin 800 yeni üyesine konuşan Sarkozy, 29 mayısta Fransa'da yapılan AB Anayasası referandumunda 'hayır' çıkmasından sonra, hiçbir şey olmamış gibi hareket edilemeyeceğini belirtti. 
     Fransa'da 2007'de yapılacak cumhurbaşkanlığı seçiminde en önemli adaylar arasında yer alan Sarkozy, ''buradan çıkarılacak ilk sonuç, serinkanlılıkla AB'ye başka ülke kabul edilemeyeceğini ve Avrupa'da başka kuruluşların ortaya çıkmaması için genişlemeyi askıya almak gerektiğini söylemektir'' dedi. 
     Sarkozy, AB anayasasına 'hayır' denilmesine rağmen, Türkiye ile müzakereler yapılmasının tuhaf olacağı yorumunda bulundu. 
     
     Avrupa'da Türkiye karşıtlığı 

     29 mayısta Fransa'da ve 1 haziranda Hollanda'da AB Anayasası için yapılan referandumlardan 'hayır' kararının çıkması Türkiye'nin birliğe üyeliği tartışmalarını da yeniden alevlendirdi. 
     Türkiye'yi olumsuz yönde etkileyen bir diğer gelişme ise, Türkiye'nin AB üyeliği sürecindeki en büyük destekçilerinden Almanya'da hükümetin, yerel seçimlerde ülkenin en büyük eyaleti Kuzey-Ren Vestfalya'daki seçimleri kaybetmesi oldu. 
     22 mayısta yapılan seçimden yenik çıkan Şansölye Gerhard Schröder, sonbaharda erken seçime gidilmesi kararı aldı. 
     Almanya'nın en büyük eyaletinde seçimleri kazanan Hıristiyan Demokratlar Türkiye ile başlatılacak müzakerelerin ertelenmesini istiyor. 
     
</TEXT>
</DOC>
