<DOC>
<DOCNO> 387744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur27.html </URL>
<DATE> 2005/10/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Ramazan topu" elinde patladı .. 
</HEADLINE>
<TEXT>

     Kocaeli’nin Körfez İlçesi’nde bir itfaiye eri, fitilini ateşlediği ramazan topunun erken patlaması nedeniyle kolundan ve kafasından yaralandı. 
     Özel bir hastanede tedavi edilen itfaiye eri Ali Haydar Yorulmaz 43 , AA muhabirine yaptığı açıklamada, Körfez İtfaiyesi’nde 14 yıldır görev yaptığını, ramazan topunun patlatılmasıyla ilgili özel bir eğitim almadığını söyledi. 
     Yorulmaz, "Top, fitilini ateşler ateşlemez patladı. Topun hatalı imal edildiğini tahmin ediyorum. Benim yerimde başkası olsa o da yaralanırdı" dedi. 
     Yorulmaz’ın, sol kolunda doku zedelenmesi, el parmaklarında kırıklar, sol kulak zarında yırtık ve çeşitli yanıklar olduğu bildirildi. 
     Kocaeli Büyükşehir Belediyesi İtfaiye Daire Başkanı Emin Pehlivan ise yıllardır patlatılan toplarda hataya rastlamadıklarını, patlamanın nedeninin araştırıldığını söyledi. 
     
</TEXT>
</DOC>
