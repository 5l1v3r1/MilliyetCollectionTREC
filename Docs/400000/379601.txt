<DOC>
<DOCNO> 379601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun19.html </URL>
<DATE> 2005/09/19/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Dünyanın en zengin işadamlarından Prens Tallal, Türkiye'ye geliyor 
</HEADLINE>
<TEXT>

     Başbakan Recep Tayyip Erdoğan'ın dün ziyaret için bulunduğu Suudi Arabistan'da görüştüğü dünyanın en zengin işadamlarından Prens Velid Bin Tallal'ın Türkiye'ye geleceği öğrenildi. 
     Kral Fahd'ın ölümü nedeniyle taziyelerini bildirmek ve Suudi Arabistan Kralı Abdullah'ı tahta geçişi nedeniyle tebrik etmek için dün Suudi Arabistan'ı ziyaret eden Başbakan Erdoğan, Kral Abdullah ile görüştükten sonra, gününün bir bölümünü işadamlarıyla görüşmeye ayırmıştı. 
     Erdoğan, Forbes dergisinin 2005 dünyanın zenginleri listesinde 5. sırada yer aldığı belirtilen, kraliyet ailesinden Velid Bin Tallal ile yaklaşık yarım saat görüşmüştü. 
     En büyük uluslararası yatırımcılardan biri olarak bilinen Tallal'ın Türkiye'deki yatırım imkanlarıyla ilgi bilgi aldığı belirtildi. 
     Tallal'ın görüşmeden olumlu fikirlerle ayrıldığı ve önümüzdeki günlerde Türkiye'ye gelerek, gerekli görüşmelerde bulunacağı öğrenildi. 
     Tallal, gerek dünyada gerekse Ortadoğu'da büyük yatırımlarıyla biliniyor. Oteller zinciri Four Season ve Movenpick'in büyük ortaklarından Tallal, Ortadoğu'ya yönelik yayın yapan birçok televizyon ve yayın organının sahibi. 
     Beyrut'ta geçen yıllarda 150 milyon dolar harcayarak Movenpick oteli açan Tallal, aynı yerde, 50 milyon değerinde Four Season oteli de yaptırıyor. Tallal'ın dünya borsalarında işlem yaptığı ve dünyadan yönelen ekonomik ilgi nedeniyle son zamanlarda Türkiye'yi yakından takip ettiği öğrenildi. 
     
     KADIN KAMERAMAN VE FOTO MUHABİRİ 
     Başbakan Erdoğan ile Prens Tallal'ın görüşmesi öncesinde ve sonrasında çekim yapan, Suudi Arabistanlı kameraman ve foto muhabiri 2 genç kız ilgi odağı oldu. 
     Suudi Arabistan'da kendisine ait şirkette, ülkenin ilk kadın pilotunu çalıştıran Velid Bin Tallal'ın özel uçağıyla gittiği her yere giden iki gazetecinin, ülkede az sayıdaki kadın gazetecilerden olduğu öğrenildi. 
     Kadın gazetecilerin Prens Tallal'ı ziyaretleri sırasında takip etmesinin, Suudi Arabistan'da son yıllardaki değişim çabalarının göstergesi olduğu belirtildi. 
     
</TEXT>
</DOC>
