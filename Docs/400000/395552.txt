<DOC>
<DOCNO> 395552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur21.html </URL>
<DATE> 2005/11/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gayrettepe'de bir grup Telekom çalışanının iş bırakma eylemi sürüyor 
</HEADLINE>
<TEXT>

     Gayrettepe’deki Türk Telekom Avrupa Yakası Müdürlüğü’nde bir grup çalışanın dün özelleştirme karşıtı başlattığı süresiz iş bırakma eylemi devam ediyor. 
     Mesai saati bitiminde dün akşam eylemlerine ara veren çeşitli sendikalara üye Türk Telekom çalışanları, bu sabah yeniden Gayrettepe’deki Avrupa Yakası Müdürlüğü binasının bahçesinde toplanarak "Türk Telekom’u sattırmayacağız" sloganları attılar. 
     Burada bir basın açıklaması yapan Haber-Sen 9 No’lu Şube Başkanı Ali Yılmaz, Türk Telekom gibi karlı bir kurumun satılmasının ülke için büyük bir kayıp olacağını savunarak, bunun sonucunda çalışanların iş güvenliği, kazanılmış hakların yok edilmesi ve örgütlü yapının dağıtılmasının amaçlandığını ileri sürdü. 
     Türk Telekom’un özelleştirilmesine yönelik açılan 18 davanın devam ettiğini belirten Yılmaz, sendikalarının hem hukuki, hem de demokratik haklarını özelleştirmenin durdurulması için kullanacağını ifade etti. 
     İşyerlerini terk etmeyerek buraları çocuklarıyla direniş merkezi haline getireceklerini belirten Yılmaz, bundan sonuç alamazlarsa şartelleri indirip tüm haberleşmeyi durduracaklarını söyledi. 
     Grup, açıklamanın ardından alkışlar eşliğinde binadaki yemekhaneye girmek istedi. Ancak, Türk Telekom Avrupa Yakası Müdürlüğü personeli dışındakiler binaya alınmadı. İçeri alınmayanların bahçedeki bekleyişi sürdürüyor. 
     
</TEXT>
</DOC>
