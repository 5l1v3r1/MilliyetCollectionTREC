<DOC>
<DOCNO> 393687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun13.html </URL>
<DATE> 2005/11/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
New York Times İran'a sınırlı nükleer izin verilecek 
</HEADLINE>
<TEXT>

     New York Times gazetesi, ABD ve Avrupalı müttefiklerinin, İran’a sınırlı nükleer faaliyette bulunmasına imkan tanıyacak bir öneride bulunacaklarını yazdı. 
     New York Times gazetesi, adlarının açıklanmasını istemeyen Amerikalı ve Avrupalı yetkililere dayanarak bugün yayımladığı haberde, bu önerinin, İran’ın kendi topraklarında sınırlı nükleer faaliyette bulunmasına imkan tanınmasını, ancak tüm uranyum zenginleştirme işlemlerini Rusya’ya taşımasını içerdiğini yazdı. 
     Haberde, İran’a bu öneriyi ABD, İngiltere, Almanya ve Fransa adına Uluslararası Atom Enerjisi Kurumu UAEK Başkanı Muhammed El Baradei’nin götüreceği kaydedildi. 
     Times, ABD Dışişleri Bakanı Condoleezza Rice ve El Baradei’nin, dün yaptıkları toplantıda bu öneriyi görüştüklerini belirtti. 
     UAEK yönetim kurulunun İran konusunu ele almak üzere bu ay sonunda toplanmasının beklendiği hatırlatılan haberde, Rice’ın, İran’a, bu öneriye yönetim kurulu toplanmadan önce yanıt vermesi için 2 hafta süre tanınmasını istediği de bildirildi. 
     ABD, İran’ı gizli nükleer silah üretmekle suçluyor ve Tahran’ın nükleer programından vazgeçmesini istiyor. İran ise nükleer faaliyetlerinin elektrik üretmek için olduğunu ileri sürüyor. 
     Washington ve AB, İran’ın, UAEK’nın nükleer faaliyetlerini dondurmasını ve işbirliği yapmasını isteyen kararına uymadığı takdirde bu konunun BM Güvenlik Konseyi’ne havale edileceği uyarısında bulunuyor. 
     
</TEXT>
</DOC>
