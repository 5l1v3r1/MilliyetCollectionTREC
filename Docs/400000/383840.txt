<DOC>
<DOCNO> 383840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun55.html </URL>
<DATE> 2005/10/04/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
ABD Başkanı Bush'tan Ramazan mesajı 
</HEADLINE>
<TEXT>

     ABD Başkanı George Bush, ABD'deki ve bütün dünyadaki Müslümanlar'ın Ramazan ayını kutlayan bir mesaj yayınladı. 
     Bush mesajında, Müslüman dünyasının en kutsal ayı Ramazan'ın, ''geçmişe bakma, oruç ve zekat için özel bir zaman'' olduğunu belirtirken, Ramazan ayında ''ruhi olgunluk, ibadet ve Tanrı'nın nimetlerinden yararlanmada daha az şanslı olanların hatırlanmasının'' ön plana çıktığını kaydetti. 
     ABD Başkanı Bush, ''Eşim Laura ve ben, ABD'deki ve bütün dünyadaki Müslümanlar'a, Ramazan ayının başlangıcında sıcak selamlarımızı gönderiyoruz'' dedi. 
     Tarihi boyunca ABD'nin, farklı dinlerden halkların katkısıyla kutsandığını belirten Bush, Müslüman Amerikalılar'ın, ''inançları, cömertlikleri ve şefkatleri'' ile ülkeyi daha kuvvetli ve daha umutlu bir yer haline getirdiğini kaydetti. 
     Bush mesajında, ''ABD'deki ve bütün dünyadaki Müslümanlar için bu Ramazan kutsanmış olsun. Ramazan'ınız mübarek olsun'' ifadesini kullandı. 
     
</TEXT>
</DOC>
