<DOC>
<DOCNO> 363412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sonsiy01.html </URL>
<DATE> 2005/07/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kaymakam azarlayan AKP'li milletvekiline alkış... 
</HEADLINE>
<TEXT>

     Adil ÖNAL - İlyas BİNGÖL DHA 

      BİNGÖL’ün Karlıova ilçesinde 4 ayda meydana gelen 4 ayrı depremden sonra bir türlü bitirilemeyen hasar tesbit çalışmaları tartışmalara yolaçtı. İlçeye gelen AKP Bingöl Milletvekili Mahfuz Güler, gecikmelerden sorumlu tuttuğu Kaymakam Erkan Çapar’ı, Vali Vehbi Avuç ve diğer milletvekilleri ile muhtarların önünde yüksek sesle, Başbakan, deprem konutlarının tamamlanmak üzere olduğunu biliyor, biz ise daha hasar tespit çalışmasındayız'' diyerek azarladı. Kaymakam sessiz kalırken, toplantıya katılan muhtarlar Milletvekili Güler'i alkışladı. 
     Karlıova ilçesinde bu yıl meydana gelen depremlerden sonra başlanan hasar tespit çalışmaları tamamlanmadığı için, hasar gören binalara tek çivi dahi çakılmadı. Vatandaşların tepkisi üzerine, AKP milletvekilleri Mahfuz Güler, Fevzi Berdibek ve Abdurrahman Anık ile Vali Vehbi Avuç, bugün ilçeye giderek incelemelerde bulundu. Vali Avuç ve milletvekilleri, 11 Mart İlköğretim okulunda muhtarlarla, Kaymakam Erkan Çapar’ın da katıldığı bir toplantı yaptı. 
     Toplantıda konuşan Vali Vehbi Avuç, hasar tespit çalışmalarının gecikmesinden dolayı bir türlü deprem konutlarının yapımına başlanamadığını belirterek, Hasar tespit çalışmaları, yapılan itirazlar nedeniyle bir türlü tamamlanamıyor. Bu da gecikmeye yol açıyor'' dedi. 
     
     MUHTARLAR KAYMAKAMI SUÇLADI 
     Muhtarlar ise, hasar tespit çalışmalarına itirazlarının olmadığını ancak, Bayındırlık ve İskan Bakanlığı tarafından gönderilen muhakkik heyetin, hasar tespit çalışmalarına itiraz ettiğini dile getirdi. Muhtarlar, ilk yapılan tespitlerde, 2 bin 234 konuta oturulmaz raporu verildiğini, ancak muhakik heyetin raporunda bu sayının 746 olarak Bakanlığa bildirildiğini ifade ederek, Kaymakam Erkan Çapar’ı da, muhakik heyeti yönlendirmekle suçladı. 
     
     BÜYÜK YOLSUZLUK VAR'' 
     Muhtarların konuşmasından sonra Vali Vehbi Avuç Kaymakam Erkan Çapar’a söz vererek konuşmasını istedi. Kaymakam Erkan Çapar, ortada büyük yolsuzluk bulunduğunu, herkesin birbirini şikayet ettiğini öne sürdü. Bunun üzerine AKP Bingöl Milletvekili Mahfuz Güler, Kaymakam Çapar’ın konuşmasını keserek, yüksek ses tonuyla şunları söyledi 
     Devletimiz Sosyal bir Devlettir. Devlet, mağdur olmuş her vatandaşına konut yapmakla mükelleftir. Burdaki gecikmenin tek nedeninin, sizin yanlış tutum ve davranışlarınızdan kaynaklandığı görülmektedir. Başbakan, Karlıova ilçesinde deprem konutlarına başlandığını ve bitme aşamasında olduğunu biliyor. Biz ise daha hasar tespit çalışmasındayız. Bizleri büyük bir sıkıntıya soktuğunuzdan haberiniz var mı Hangi akla hizmet ediyorsunuz '' Milletvekili Güler’in azarlaması karşısında Kaymakam Çapar sesiz kalırken, muhtarların milletvekillerini alkışlamasıyla toplantı sona erdi. 
     
</TEXT>
</DOC>
