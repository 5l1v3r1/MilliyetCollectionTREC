<DOC>
<DOCNO> 351519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko43.html </URL>
<DATE> 2005/06/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Turcas Taraflar 25 milyon dolara anlaştı 
</HEADLINE>
<TEXT>

     Turcas Petrol Yönetim Kurulu Başkanı Erdal Aksoy'un sahibi olduğu Aksoy Petrol Dağıtım Yatırımları A.Ş'nin, ConocoPhilips'in Turcas'daki yüzde 28.5 oranındaki hissesini almak üzere 25 milyon dolara anlaşma sağladığı bildirildi. 
     Turcas Petrol, Borsa'nın talebi üzerine, anlaşmaya ilişkin bir açıklama yaptı. Açıklamada, ConocoPhilips ile Aksoy Petrol Dağıtım Yatırımları A.Ş. arasındaki hisse satış ve alım sözleşmesinin, Rekabet Kurulu'nun onayına tabi olarak 10 Haziran Cuma günü mesai saati bitiminden sonra imzalandığı kaydedildi. 
     Açıklamaya göre, sözleşme gereği A grubu hisselerin lotu 3.28 dolar, imtiyazlı ve ön alım hakkı taşıyan C grubu hisselerin her biri 10 dolar fiyat üzerinden satın alınacak. 
     Söz konusu hisseler karşılığı toplam 25 milyon dolara tarafların anlaştığı belirtilen açıklamada, ''Satışın gerçekleşmesinden itibaren 2 yıl süre ve 5 milyon dolar ile sınırlı olmak üzere alıcı tarafından yukarıda açıklanan fiyatın üzerinde 3. şahıslara yapılacak devirlerde, satış fiyatı farkının yarısı ConocoPhilips'e prim olarak ödenecektir. Yukarıda tespit edilen fiyatlardan halka çağrıda bulunmak üzere SPK'ya süresi içerisinde başvuruda bulunulacaktır'' denildi. 
     Bu arada, işlem sırası kapatılan Borsa'daki Turcas hisselerinin sırası yeniden açıldı. 
     
</TEXT>
</DOC>
