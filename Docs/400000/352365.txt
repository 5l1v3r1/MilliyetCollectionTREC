<DOC>
<DOCNO> 352365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas17.html </URL>
<DATE> 2005/06/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Bon Jovi hayranlarına müjde... 
</HEADLINE>
<TEXT>

     Rock müziğin ünlü topluluklarından Bon Jovi’nin yeni albümü Eylül ayında hayranlarıyla buluşacak. 
     Internetteki "billboard" sitesinde yer alan habere göre, 2003 yılından bu yana albüm çıkarmayan topluluğun Island Records imzasını taşıyan ve henüz ismi belirlenmeyen çalışması, 14 Eylül’de Japonya’da, 19 Eylül’de ise tüm dünyada müzik marketlerin raflarındaki yerini 
     alacak. 
     Albümden çıkacak ilk "single" olan "Have a Nice Day" ise 18 Temmuz’da radyolarda çalınmaya başlanacak. Topluluğun solisti ve gitaristi Jon Bon Jovi ile gitaristi Richie Sambora’nın Grammy ödüllü John Shanks ile birlikte yapımcılığını üstlendiği iddialı parçanın listelerde büyük çıkış yapması bekleniyor. 
     İlkbahar aylarında çıkması beklenen, ancak daha sonra ertelenen albüm için Jon Bon Jovi, "Çok heyecanlıyız. Bu çalışma bizim en büyük albümümüz olacak" yorumunu yaptı. 
     Topluluğun 2002 yılında çıkardığı "Bounce" adlı albüm, Billboard 200 listesine iki numaradan girmiş ve sadece ABD’de 712 bin adet 
     satmıştı. Grup, 2003 senesinde bazı sevilen parçalarının yer aldığı akustik çalışmayı piyasaya sürmüş ve bu albüm de 418 bin satış rakamına ulaşmıştı. Grubun 4 CD ile 1 DVD setinden oluşan "100 Million Bon Jovi Fans Can’t Be Wrong" ise geçen sene hayranlarıyla buluşmuştu. Bon Jovi topluluğu, Bob Geldof’ın Afrika’da açlık çekenler için organize ettiği Live 8 konserleri çerçevesinde 2 Temmuz’da Philadelphia’da sahne alacak. Bon Jovi’nin yeni albümündeki parçalar şöyle -"Have a Nice Day" -"I Wanna Be Loved" -"Welcome to Wherever You Are" -"Who Says You Can’t Go Home " -"Last Man Standing" -"Bells of Freedom" -"Wildflowers" -"One Last Cigarette" -"I Am" -"Complicated" -"Novocaine" -"Story of My Life". 
     
</TEXT>
</DOC>
