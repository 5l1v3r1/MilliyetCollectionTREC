<DOC>
<DOCNO> 373546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun11.html </URL>
<DATE> 2005/08/28/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bush'un çiftliği yakınında rakip gösteriler 
</HEADLINE>
<TEXT>

     ABD Başkanı George W. Bush’un tatilini sürdürdüğü Texas’taki çiftliğinin yakınında toplanan Bush yandaşları ve savaş karşıtları, oldukça büyük boyutlu rakip gösteriler düzenlediler. 
     Asker oğlunu Irak’ta kaybeden savaş karşıtı Cindy Sheehan’in Bush’un çiftliği yakınında başlattığı eylem üçüncü haftasını doldururken, ülkenin dörtbir yanından karavanlarla bölgeye gelen yaklaşık bin 500 Bush yandaşı da Sheehan aleyhine gösteri yaptı. 
     "Cindy, bizim adımıza konuşmuyorsun" adını taşıyan gösteriye katılan Cumhuriyetçi Partili siyasetçi Howard Kaloogian, yaptığı konuşmada, "Cindy, eyleminle teröristlere umut ve cesaret veriyorsun. 
     Senin yüzünden Irak’ta daha fazla askerimiz ölüyor" diyerek Sheehan’i eleştirdi. 
     Sheehan’in asker oğlunun adını taşıyan savaş karşıtlarının toplandığı Casey Kampı’nda konuşan Cindy Sheehan ise "Hareketimizin, Irak savaşını sona erdireceğini biliyorum" dedi. Sheehan’in kampında da halen yaklaşık bin gösterici bulunuyor. 
     Bir grup Bush yanlısının, Casey kampında üzerlerinde Irak’ta ölen askerlerin adlarının yazıldığı haçlardan bazılarını sökmeye çalışması üzerine iki taraf arasında gerginlikler yaşandığı, ancak önemli bir olayın meydana gelmediği bildirildi. 
     Sheehan, Bush’un tatilinin sona ermesinin ardından otobüslerle ülkeyi kat ederek Washington’a gideceklerini ve eylemlerini sürdüreceklerini belirtiyor. 
     
</TEXT>
</DOC>
