<DOC>
<DOCNO> 396290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sondun17.html </URL>
<DATE> 2005/11/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gül Yeni Alman hükümeti ülkemizle ilişkilire özel bir önem vermektedir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yeni Alman hükümetinin de Türkiye ile ilişkilere ''ayrıcalıklı ve çok özel bir önem'' vermekte olduğunu söyledi. 
     Almanya'nın başkenti Berlin'deki temaslarını tamamlayan Gül, Avrupalı Türk Demokratlar Birliği'nin ATDB toplantısına ve ATDB'nin onuruna verdiği öğle yemeğine katıldıktan sonra, beraberindeki milletvekilleriyle Ankara'ya hareket etti. 
     Gül'ün onuruna verilen yemeğe Berlin Büyükelçisi Mehmet Ali İrtemçelik, Sakarya milletvekili Şaban Dişli, Amasya milletvekili Akif Gülle, Berlin Başkonsolosu Ahmet Nazif Alpman, Alman Sol Parti Federal Meclis üyesi Hakkı Keskin, Berlin Eyalet Meclisi Yeşiller üyesi Özcan Mutlu, Demokratik Sosyalizm Partisi PDS milletvekili Gıyasettin Sayan, Türk işadamları ve CDU'nun eski Genel Sekreteri Walter Lesster Kiep katıldı. 
     Yemekte yaptığı konuşmada temasları hakkında bilgi veren Gül, Hıristiyan Demokrat Birlik Partisi CDU Genel Başkanı, müstakbel Başbakan Angela Merkel ile yaptığı görüşmenin ''çok olumlu'' geçtiğini belirtti. Gül, ''Yeni Alman hükümeti de daha önceki Alman hükümetleri gibi ülkemizle ilişkilere ayrıcalıklı ve çok özel bir önem vermektedir'' dedi. 
     ''Türk-Alman ilişkilerinin olağanüstü özellik taşıdığını'' belirten Gül, ''Koalisyon protokolüne bakıldığında, bu özel ilişkiler protokole yansıyor. Türkiye ile Almanya arasında ticaret hacmi artıyor. Ülkemize gelen Alman turist sayısı da artmakta'' diye konuştu. 
     Almanya'daki Türk vatandaşlarının sorunlarının çözümü konusunda hem Türk hükümetinin, hem de Alman hükümetinin yapacakları olduğunu ifade eden Gül, Merkel ile bu konuları da görüştüğünü kaydetti ve ''Gayet samimi bir diyalog içersinde kendisine buradaki Türk varlığının önemini, onların entegrasyon çabalarını ve onlara sahip çıkılmasını söyledim. Olumlu karşılıklar gördüm. Şimdi yeni bir koalisyon dönemi başlamakta, koalisyon hükümeti kurulmaktadır. Onların başarısı hem Almanya, hem de Avrupa için önemlidir. Türkiye ile ilişkilerin en iyi şekilde geliştirileceğine inanıyorum'' dedi. 
     Türkiye'de 3 yıl içerisinde siyasi istikrarın sağlandığını kaydeden Gül, 35 sene sonra enflasyonun tek rakamlı hale getirildiğini, faizlerin düştüğünü belirtti. 
     
</TEXT>
</DOC>
