<DOC>
<DOCNO> 399837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/axspo05.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onursuz iş yapmadık' 
</HEADLINE>
<TEXT>


Fatih Terim medyaya yüklendi, "Ne yapılması gerekiyorsa onu yaptık. Bizi dövebilirsiniz, bize sövebilirsiniz, ancak kendi evladınızı dışarıya vermek, kötü göstermek hoş bir şey mi " dedi 


Futbol Federasyonu Başkanı Levent Bıçakcı ve Milli Takımlar Teknik Direktörü Fatih Terim, Türkiye - İsviçre maçından sonra çıkan olaylarla ilgili FIFA Disiplin Komitesi ile hafta başında yapılan görüşmeler hakkında açıklamalarda bulundu. 
Terim, Olimpiyatevi'ndeki basın toplantısında olaylarla ilgili yetkililer henüz raporlarını sunmadan, ülke içinde adeta infaz edildiklerini savunarak, "Ülke insanı olarak onursuz bir iş yapmadık" diye konuştu. Fatih Hoca, "Davut Dişli'den başlayarak benden devam ederek, oyunculardan en küçük merciimize kadar biz, ülkemiz adına ay - yıldız adına ne yapılması gerekiyorsa onu yaptık. Nasıl davranılması gerekiyorsa öyle davrandık. Maçla ilgili 7 kişinin raporu vardı. Hepsinin raporunda bu söylenen veya atfedilen insanların hiçbirinin isminin başharfi bile yokken olay bu şekle geldi. Biz de bu ülkenin evlatlarıyız. Kendi içinizde bizi dövebilirsiniz, bize sövebilirsiniz ama kendi evladınızı dışarıya vermek, kötü göstermek çok hoş bir şey mi Olmayan bir şeyi olmuş gibi gösterme çok hoş bir şey mi Biraz insaflı davranalım. Muhakkak ki tenkit edilelim. Ama bu, dozu artan, belden aşağı veya tek kale maç şeklinde değil. İsviçre'nin 6 numaralı futbolcusuna vurun işareti yaptığım söyleniyor. Benim bunu işaret etmeme gerek yok ki. Böyle bir niyetim olsa çağırır söylerim" dedi. 
Tecrübeli hoca, istifayı düşünüp, düşünmediği şeklinde bir soruya ise "İstifa şerefli bir müessesedir zamanında, yerinde ve doğru olursa. Gerektiği zaman kullanmaktan çekinmeyiz. Ancak bizim gelecekle ilgili planlarımız var, artı gelecekle ilgili ben buradayım" yanıtını verdi. 

'Kaçıp saklanmak için gelmedim' 

Federasyon Başkanı Levent Bıçakcı, Disiplin Komitesi ile yapılan görüşmelerin başarılı geçtiğini söyledi. Alpay ve Emre ile antrenör Mehmet Özdilek dışında kimsenin disiplin soruşturmasına maruz kalmadığını belirten Bıçakcı, "Gerçek dışı iddiaların çürütülmüş olması bakımından soruşturmanın iyi geçtiğine inanmakla beraber, federasyonumuz aleyhine ciddi bir ceza taktir edileceğini de düşünüyoruz" dedi. Bıçakcı, "Maçtan sonra istifa etmeyi düşündünüz mü " sorusunu ise "Başkanlığa işler kötü gittiğinde kaçıp saklanmak için gelmedim. Genel kuruldan talep gelmediği sürece görevimin başındayım" diye yanıtladı. 


</TEXT>
</DOC>
