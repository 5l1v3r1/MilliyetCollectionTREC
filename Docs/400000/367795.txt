<DOC>
<DOCNO> 367795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/yazar/uras.html </URL>
<DATE> 2005/08/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Varlıklı gençlerden 2 milyon dolar istiyorum 
</HEADLINE>
<TEXT>


Ey varlıklı ailelerin, iyi yetişmiş genç kızları, erkekleri Sizden 2 milyon dolarcık rica ediyorum. Bu para ile Türkiye'nin en doğusunda bir köyde, Kırkgeçit'te 300 kız çocuğumuzun okuması için YİBO yatılı bölge okulu yapılacak. 
N'olur hemen itiraz etmeyiniz. "Bizim dedemiz, babamız cami-okul yaptırdı. Bizim ailemizin kendi vakfı var. Vakıf okul yaptırıyor" gibi mazeretler sıralamayınız. Ben size güvendim. Yöre halkına ve de Gürpınar Belediye Başkanı Fuat Yaşar Atam'a, "Bizim gençler mutlaka bunu yapar" dedim. Yüzümü kara çıkarmayınız. 
Siz oraları bilmiyorsunuz. Kırkgeçit'e gideniniz yok. Onun için anlatayım. Van'ın Gürpınar'ı, 38-40 bin nüfuslu Türkiye'nin en büyük ilçesi. 55 köyü var. 
Gürpınar'da Devlet Baba'nın yaptırdığı 73 okulda 9200 çocuğumuz okuyor. Ama okul yetmiyor. 1200 çocuğumuz okul olmadığı için evde oturuyor. 
Gürpınar nüfusunun bir bölümüm 1900'lerde Kafkasya'dan göç eden Huriki Aşireti halkı. Kalanı "yerli Kürt." 

Öğrenci var, okul yetmiyor 
Gürpınar'ın Mehmet Ali Özkan isminde Mülkiyeli 1999 , aydın, dinamik bir kaymakamı var. 
"Köyleri geziyoruz. Köylülerle sohbet ediyoruz. Onlara çocuklarını okula göndermenin sevabını anlatıyoruz" diyor. Yöre halkı şuna inanmış "Kul hakkı yemek günahtır. Okumak her çocuğun hakkıdır. Çocuğunu okutmayan kul hakkı yemiş ve günaha girmiş olur." 
Kırkgeçit köyü, iletişim bakımından en sıkıntılı dağlık bölgede bulunan 25 köyün ortasında. Kırkgeçit'te yapılacak bir YİBO'da bu köylerdeki 300 kız çocuğumuz okuma imk nı bulacak. 
Bu yörede "Baba beni okula gönder" sorunu yok. Babalar çocuklarını okula gönderiyor. Sorun, "Ey varlıklı gençler, okumak isteyenlere okul yap" sorunu. 
Gürpınar'a Devlet Baba 2 YİBO yapmış. Güzelsu'daki karma 800 kapasiteli YİBO'da 930, merkezde bulunan 500 kapasiteli YİBO'da 560 öğrenci okuyor. YİBO'larda öğretmenler öğrencilerle 24 saat birlikte olduğundan, eğitim düzeyi yüksek. 300 öğrenci kapasiteli lisede 360 öğrenci var. Bu yıl kapasite 700'e çıkarılacak. Merkezde lise öğrencileri için yurt var. Kız yurdu yapılıyor. 

Okul var, öğretmen yetmiyor 
Doğu'da öğretmen sorunu çok ciddi bir sorun. Kaymakam Mehmet Ali Özkan diyor ki, "Doğu'ya kaymakamı, h kimi, askeri, polisi tayin ettiğinizde koşa koşa geliyor. Ama öğretmen ile doktor Doğu'yu sevmiyor. Gelmiyor. Çevrede üniversite mezunu kimi bulursak vekil öğretmen olarak yararlanıyoruz." 
Dönelim benim derdime... Ben şimdi varlıklı gençlerimizden para rica ediyorum. "Ey çoğu yurtdışında iyi okullarda eğitim gören, şimdilerde aile işletmelerinde sorumluluk üstlenen, para kasasının başına geçen genç kızlarımız, erkeklerimiz Lütfen bu hayır projesine katkıda bulunmanın zevkini yaşayınız. Milliyet'in 'Baba Beni Okula Gönder' projesi çerçevesinde Kırkgeçit'e bir YİBO yaptırınız. Açılışa birlikte gidelim. Oraları görünüz. O çocukları görünüz. Yaptığınız maddi katkı ile ortaya çıkacak okul sizi mutlu edecek. Bu mutluluk farklı bir mutluluk. Bu mutluluğu tadınız. 



</TEXT>
</DOC>
