<DOC>
<DOCNO> 377706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun31.html </URL>
<DATE> 2005/09/12/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
İran, destek arıyor 
</HEADLINE>
<TEXT>

     Tahran yönetiminin, Uluslararası Atom Enerjisi Kurumu UAEK yönetim kurulu toplantısı öncesinde üye ülkelere yönelik başlattığı diplomasi atağı sürüyor. 
     Diplomatik girişimler çerçevesinde bugün Rusya'nın başkenti Moskova'ya giden İran Atom Enerjisi Kurumu Başkanı Gulamrıza Agazade, Rusya Dışişleri Bakanı Sergei Lavrov ile görüştü. 
     Lavrov'un görüşmede Agazade'ye ''Tahran yönetimiyle işbirliğini ve ilişkileri geliştirmek istediklerini ilettiği'' belirtildi. 
     Agazade, Rus meslektaşı Alexander Rumyantsev ile yaptığı görüşmede de Buşehr nükleer santralinin belirlenen süre içinde bitirilmesinin kendileri için önemli olduğunu vurguladı. 
     Tahran yönetiminin ''uluslararası arenada önemli ve stratejik bir ülke olan Rusya ile işbirliğini sürdürmeye kararlı olduğunu'' belirten Agazede, ''Yeni hükümet Rusya ile işbirliğine ve ilişkilere özel önem veriyor'' dedi. 
     Rumyantsev de ''mevcut teknik problemlere rağmen, Buşehr nükleer enerji santralinin planlanan süre içinde bitirileceğini ve gerekli yakıtın, teknik ve bürokratik işlemlerin tamamlanmasından sonra gönderileceğini'' kaydetti. 
     İran Almanya, İngiltere ve Fransa ile yürüttüğü müzakereler kapsamanda askıya aldığı nükleer çalışmalara Ağustos ayının ilk haftasında yeniden başlamış, üç AB ülkesi de konuyu UAEK gündemine taşımıştı. 
     İran ile nükleer programı hakkında yapılması planlanan görüşmeleri iptal eden AB ülkeleri, İran'ın nükleer dosyasının BM Güvenlik Konseyi'ne gönderilmesini istiyor. 
     UAEK yönetim kurulu, 19 eylülde yapacağı toplantıda İran'ın nükleer programını görüşecek ve dosyanın Güvenlik Konseyi'ne gönderilip gönderilmeyeceğine karar verecek. 
     Buşehr kentindeki nükleer santralin yapım çalışmalarını yürüten Rusya, İran'ın nükleer dosyasının Güvenlik Konseyi'ne gönderilmesine karşı çıkıyor. 
     Cumhurbaşkanı Mahmud Ahmedinecad tarafından Ulusal Yüksek Güvenlik Konseyi UYGK Genel Sekreterliği'ne atanan Ali Laricani de, önce Viyana'ya giderek UAEK Başkanı Muhammed el Baradei ile görüşmüş, daha sonra da Hindistan, Çin ve Pakistan'ı ziyaret etmişti. 
     
</TEXT>
</DOC>
