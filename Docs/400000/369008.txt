<DOC>
<DOCNO> 369008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo30.html </URL>
<DATE> 2005/08/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Süper Lig'in yeni adı belli oldu... 
</HEADLINE>
<TEXT>

     Turkcell GSM firması, Birinci Süper Futbol Ligi'ne bu sezondan başlayarak 5 sezon boyunca isim sponsoru oldu. Ligin ismi "Turkcell Süper Ligi" olarak değiştirildi. 
     Tepebaşı'ndaki Turkcell Plaza'da gerçekleştirilen imza töreninde Futbol Federasyonu Başkanı Levent Bıçakcı, Turkcell Genel Müdürü Muzaffer Akpınar ve Digitürk Yönetim Kurulu Başkanı Ali İhsan Karacan isim hakkıyla ilgili protokolü imzaladılar. 
     Levent Bıçakcı, imza töreninde yaptığı açıklamada, Turkcell ile milli takım üzerinde yaptıkları olumlu işbirliğinin meyvelerini vermeye devam ettiğini ifade ederek, "Turkcell, Süper Ligin isim hakkının alınmasıyla ilgili olarak Türkiye ölçeğinde çok ciddi bir rakama çıktı. Bunun için teşekkürlerimi sunuyorum" dedi. 
     Turkcell Genel Müdürü Akpınar ise Türk futboluna sağladıkları desteği ve federasyon ile olan işbirliğini farklı bir seviyeye taşıdıklarının altını çizerek, "Bu sponsorlukla kulüplerimize ciddi bir kaynak yaratacak önemli bir projeye daha başlıyoruz. Ligde mücadele eden 12 tane takımımıza forma sponsoru olduk. Bundan da büyük mutluluk duyuyoruz" şeklinde konuştu. 
     Digitürk Yönetim Kurulu Başkanı Ali İhsan Karacan da Turkcell'in katkısı olmaksızın bu ürünü yaratamayacaklarını belirterek, "Bu markanın yaratılması sürecinde Digitürk olarak en büyük desteği Turkcell'den gördük. Süper Ligin marka olarak değerini sadece korumak değil, artırmak da hepimizin hedefi olmalıdır" dedi. 
     Karacan, "Turkcell Süper Ligi" isminin bugünden itibaren medyada aynen bu şekilde anılmaya başlamasını da rica ederek, "Bu ligi hala Süper Lig olarak anmak, Türk futboluna yeni kaynak girişine karşı olmakla aynı anlamı taşır. Bu üründen, Turkcell memnun kalsın ki, başka projelere başka sponsorluklar da bulalım" şeklinde konuştu. 
Turkcell'in bu sponsorlukla isim hakkı için her sezon 10 milyon dolar vereceği bildirildi. 

     
</TEXT>
</DOC>
