<DOC>
<DOCNO> 364468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur20.html </URL>
<DATE> 2005/07/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mercedes sürücüsü 2 bisikletliye ezip kaçtı 
</HEADLINE>
<TEXT>

     Ercan YILDIZ DÜZCE, DHA 

      DÜZCE'de iki bisikletliye çarpıp ölümlerine neden olan Mercedes otomobilin sürücüsü kaçtı. Ölenlerden birinin kopan başı, kaza yerinden 25 metre uzakta bulundu. Mercedes otomobilin sürüklediği bisiklet parçaları ise 850 metre uzakta bulundu. Rakam grubunun alınamayan 34 TS plakalı sol farı ve ön camı kırılan Mercedes otomobilin bulunması ve sürücünün yakalanması için polis ve jandarma seferber oldu. 
     Kaza, dün gece saat 23.15 sıralarında D- 100 karayolunda Çerkez Taşköprü Köyü Mevkii'nde meydana geldi. Kereste işi yapan ve hızar motoru için benzinlikten akaryakıt alan 30 yaşındaki Mehmet Bektaş ile aynı yaştaki arkadaşı Mustafa Cinalioğlu, bisikletleriyle evlerine dönmek üzere yola çıktı. 
     İki bisikletliye, İstanbul yönüne aşırı hızla giden Mercedes otomobil çarptı. Otomobilin altında yaklaşık 25 metre sürüklenen bisikletliler olay yerinde can verdi. Bisikletlilerden Mustafa Cinalioğlu'nun kopan başı, kaza yerinden 25 metre azakta bulundu. 
     Sol farı ve ön camı kırılan Mercedes, hızla uzaklaşırken, görgü tanıkları plakasının 34 TS ile başladığını, ancak rakam grubunu göremediklerini söyledi. Kazayla ilgili soruşturma başlatan jandarma, olay yerinden 850 metre uzakta da Mercedesin altında sürüklendiği sanılan kopan bisikletin parçaları bulundu. 
     
     VALİ ÜZGÜN 
     Kazayı duyan Mehmet Bektaş ve Mustafa Cinalioğlu’nun yakınları sinir krizleri geçirirken, olay yerine Düzce Valisi Halil Nimetoğlu, çalışmaları izlerken üzüntüsünü dile getirdi. Vali Nimetoğlu, Bu tür büyük yolların, oto yolların, trafiğin çok yoğun olduğu karayollarının şehir merkezinin dışından geçirilmesi gerekir. Bu böyle olmaz. Çevre yollarının yapılması gerekli'' diye konuştu. 
     Düzce Kaynaşlı Bölge Trafik İstasyon Amiri Mehmet Yaman, kazaya neden olan Mercedesin son olarak Çilimli İlçesi Vakıf Köyü’nde görüldüğünü, polis ve jandarmanın arama çalışmalarının devam ettiğini kaydetti. 
     
</TEXT>
</DOC>
