<DOC>
<DOCNO> 369514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/soneko06.html </URL>
<DATE> 2005/08/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'nin ilk lahos balıkları üretildi... 
</HEADLINE>
<TEXT>

     Dünyada sadece birkaç ülkenin üretebildiği ve piyasada ''prestij balık'' olarak bilinen lahos balığının üretimi, Türkiye'de ilk kez gerçekleştirildi. 
     Ege Üniversitesi EÜ Su Ürünleri Fakültesi Su Ürünleri Yetiştiriciliği Bölümü Başkan Yardımcısı Prof. Dr. Belgin Hoşsu ve su ürünleri yüksek mühendisi Semih Salnur, dünyada sadece Endonezya, Japonya, Hindistan ve İsrail'de üretimi yapılabilen lahos balığını üretmeyi başardı. 
     Önceki denemelerde 2 gün sonra ölen balıklar, denenen başarılı yöntemlerle 2 aylık oldu. 
     Ege Üniversitesi EÜ Su Ürünleri Fakültesi Su Ürünleri Yetiştiriciliği Bölüm Başkan Yardımcısı Prof. Dr. Belgin Hoşsu, AA muhabirine yaptığı açıklamada, 6 tür lahos balığı bulunduğunu, Ege ve Akdeniz sularında bu balığın beyaz türünün yaşadığını söyledi. 
     Endonezya'nın Flores Adası'ndaki lahos balığı üretme çiftliklerindeki kuluçkahanelerde 15 gün incelemede bulunduklarını belirten Hoşsu, buradan elde ettikleri bilgilerle Türkiye'deki ilk lahos balıklarını üretmeye başladıklarını bildirdi. Hoşsu, lahos balıklarının şu anda Bodrum'daki büyük bir balık çiftliğinde üretildiğini ifade etti. 
     Önceki uygulamalarda balıkların 2 gün sonra öldüğünü dile getiren Hoşsu, ''Balıkların kritik dönemini atlattık. Şu anda 2 aylıklar'' dedi. 
     
     TİCARİ DEĞERİ YÜKSEK 
     Hoşsu, Türkiye'deki balık çiftliklerinde levrek, çipura gibi balıkların yetiştirildiğini, bu balıklara alternatif olarak yetiştirilecek lahos balığının ticari değerinin yüksek olduğunu kaydetti. 
     Mart ayında bu balıkların 35 milyon liradan satıldığına dikkat çeken Hoşsu, ''Türkiye artık alternatif bir balık çeşidini üretebilecek. Lahos balığı üretimiyle Türkiye'nin balık ihracatı yüzde 10-20 oranında artacak'' diye konuştu. 
     Hoşsu, şunları söyledi 
     ''Bu balık türlerinden 12 ay içinde hasat alınabilecek. Et kalitesi, lezzeti tartışılmaz. Özellikle Avrupa'dan talibi çok fazla. Kısa zamanda hasada gelip pazara sunulması açısından avantajlı bir tür. Çipura bir yılda 400 gram olurken bu balık aynı periyotta 500 grama ulaşıyor. İnsan eliyle Türkiye'de ilk kez üretiliyor. İsrail ile lahos balığının üretilmesi konusunda karşılıklı bilgi alışverişinde bulunuyoruz.'' 
     
</TEXT>
</DOC>
