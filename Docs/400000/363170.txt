<DOC>
<DOCNO> 363170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur33.html </URL>
<DATE> 2005/07/21/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Antalya rekora koşuyor... 
</HEADLINE>
<TEXT>

     Antalya’da, gelen turist sayısında rekor rakamlara ulaşılırken, ihracatta yüzde 34, serbest bölgedeki ticaret hacminde ise yüzde 17 artış meydana geldi. 
     AA muhabirinin edindiği bilgiye göre, Antalya’ya yılbaşından bu yana havayoluyla gelen turist sayısı 3 milyon 650 bine ulaştı. Turist sayısı aylık yüzde 24, yıllık oranda yüzde 25 artışla yeni bir rekor kırdı. 
     Turizmdeki sevindirici gelişme, tarım sektöründe de devam etti. 
     Antalya’dan, başta AB ülkeleri olmak üzere çeşitli ülkelere yılbaşından bu yana 137 milyon 983 bin 929 dolarlık yaş sebze meyve ihracatı gerçekleştirildi. Yaş sebze meyve ihracatı geçen yılın aynı dönemine göre yüzde 42 artış gösterdi. 
     Antalya, tekstil ve hammaddelerinde yüzde 24 artışla 55 milyon 658 bin 11 dolar, kesme çiçekte yüzde 14 artışla 20 milyon 149 bin 933 dolar ve diğer ihracat ürünleriyle birlikte yılbaşından bu yana 214 milyon 488 bin 427 dolarlık ihracat gerçekleştirdi. 
     Antalya’dan yapılan toplam ihracat miktarı, geçen yılın aynı dönemine göre yüzde 34 oranında arttı. 
     -SERBEST BÖLGEDE TİCARET HACMİ YÜZDE 17 ARTTI- Antalya Serbest Bölgesi’nde de, yılın ilk yarısında 249 milyon dolarlık ticaret hacmi gerçekleştirildi. 
     Antalya Serbest Bölge Müdürü Ayla Bayhan, AA muhabirine yaptığı açıklamada, ticaret hacminde geçen yılın aynı dönemine göre yüzde 17 artış sağlandığını bildirdi. 
     Antalya Serbest Bölgesi’nin açıldığı 1987 yılından bu yana toplam 2.8 milyar dolarlık ticaret hacmi gerçekleştirildiğini ifade eden 
     Bayhan, bölgede ’ü yatırımcı, 45’i kiracı olmak üzere 98 firmanın faaliyette bulunduğunu, bu firmalardan yüzde 25’inin ise yabancı sermayeli olduğunu belirtti. 
     Bölgede 4 bin 500 kişiye istihdam sağlandığını vurgulayan Bayhan, bölgedeki doluluk oranının yüzde 85 olduğunu söyledi. 
     Bayhan, serbest bölgedeki boş olan alanların da tekne üretim firmalarına verilmesinin düşünüldüğünü kaydetti. 
     
</TEXT>
</DOC>
