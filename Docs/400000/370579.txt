<DOC>
<DOCNO> 370579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/soneko26.html </URL>
<DATE> 2005/08/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Petrolün fiyatı 100 dolar olur mu 
</HEADLINE>
<TEXT>

     BBC TÜRKÇE 

      İngiliz The Guardian gazetesi, petrol fiyatlarındaki artışın seyrini irdelediği haberinde ''Petrolün varil fiyatı 100 dolara çıkar mı '' sorusuna yanıt aradı. 
     Habere göre, İngiltere Merkez Bankası'nın hazırladığı veriler, mali piyasaların dün varili 65 dolar düzeyinde seyreden petrol fiyatlarında büyük bir artış ihtimalini, keskin bir düşüş olasılığından daha yüksek gördüklerini ortaya koyuyor. 
     Banka'ya göre, piyasa oyuncuları, 2006 yılının Ağustos'unda petrolün varil fiyatının, 100 doların üstüne çıkma olasılığını 20'de bir, başka bir ifadeyle yüzde 5 olarak görüyor. 
     Guardian'ın haberinde, altı ayı kapsayan, dört ayrı senaryoya da yer veriliyor. İlk senaryo, petrolün varilinin 25 dolar olması ki, bu senaryoya binde bir şans veriliyor. 
     Orta Doğu'daki olası olumlu gelişmelere ve Amerika'da tüketim talebindeki azalmaya bağlı olarak petrolün fiyatının 50 dolara düşme ihtimaline ise, yüzde 10 şans veriliyor. 
     En güçlü senaryo ise, Suudi Arabistan'daki olası istikrarsızlıklar, Asya ve Amerika Birleşik Devletleri'ndeki aşırı talebin sürmesi, kasırga sezonunun Latin Amerika'daki üretimi engellemesine bağlı olarak petrol fiyatlarının 80 dolar civarında seyretmesi. 
     Gazete bu ihtimale üçte bir, yani yüzde 30 şans tanıyor. 
     Guardian'ın aktardığı en kötü olasılığa ilişkin senaryoda ise, eğer Amerika İran'ı bombalar ya da Gazze'de ya da Orta Doğu'nun herhangi bir yerinde bir felaket yaşanırsa, petrolün varil fiyati 100 doları bulabilir. 
     
</TEXT>
</DOC>
