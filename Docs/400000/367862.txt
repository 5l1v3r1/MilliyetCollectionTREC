<DOC>
<DOCNO> 367862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur07.html </URL>
<DATE> 2005/08/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çifte rezervasyon rezaleti 
</HEADLINE>
<TEXT>

     Yaşar ANTER DHA 

      MUĞLA'nın Bodrum İlçesi'nde tatil yapan turistler, dönüş yolunda, Milas-Bodrum Havaalanı'nda çifte rezervasyon şoku yaşadı. 
     İsviçre'nin Zürih kentinden 2 hafta önce İsviçre ve Türk ortaklı Sultan Reisen’ adlı seyahat acentesinden kişi başına 500-600 İsviçre Frangı ödeyerek gidiş- dönüş bileti alan İsviçreli turistler ile İsviçre'de yaşayan Türkler, Bodrum'da tatil yaptı, ülkelerine dönmek ve bugün 06.55 ile 16.30'daki uçaklarına binmek üzere Milas Bodrum Havaalanı'na geldi. Her iki uçaktaki yaklaşık 120 kişinin uçuş listelerinde isimlerinin bulunmaması nedeniyle uçamayacakları söylendi. Bazı çocukların listede adının olmasına karşın, anne ve babalarının bulunmadığı görüldü. Saatlerce Zürih'teki acenteyi arayan turistler ve Türkler telefonla kimseye ulaşamadı. 
     Marmaris'teki Sultan Reisen acentesinin temsilcisi Erkan Niseoğlu, turistlere yardımcı olarak, bazılarını otobüslerle İzmir'e, bazılarını da Antalya'ya götürüp oradan uçakla ülkelerine yollayacaklarını söyledi. 
     Yaklaşık 40 kadar turist de havalimanında ne yapacaklarını bilemeden beklemeye başladı. Yaklaşık 30 yıldan bu yana İsviçre'de yaşayan Dr. Necdet Altınbaş, havalimanında kaderleriyle başbaşa bırakıldıklarını belirterek, Böyle bir rezalet dünyanın hiçbir turistik bölgesinde yaşanmaz. Kazara yaşansa bile turistler bu kadar yolu karayoluyla götürülmez, ya da havalimanında kaderine terk edilmez. 2 saatte geldiğimiz yolu 1 günde döneceğiz. Zürih'e döner dönmez şirket aleyhine maddi ve manevi tazminat davası açacağız. Bu rezaletin peşini bırakmayacağız'' dedi. 
     Sultan Reisen'in Marmaris temsilcisi Erkan Niseoğlu, Zürih'teki yöneticilerine ulaşamadıklarını belirterek, Tarifeli uçakla Zürih'e dönecek ancak, listede adı olmayan yolcuları İzmir, Antalya üzerinden göndermeye çalışıyoruz. Bir grup turist de halen havalimanında bekliyor. Elimizden bu kadarı geliyor, üzgünüm'' dedi. 
     
</TEXT>
</DOC>
