<DOC>
<DOCNO> 393270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/spor/spo12.html </URL>
<DATE> 2005/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Meraklı bekleyiş 
</HEADLINE>
<TEXT>


SEFA KARAHASAN 


Fenerbahçe Basketbol takımı, Rum AEL takımı ile oynayacağı maç için Güney Kıbrıs'a geldi. İstanbul-Atina-Larnaka üzerinden dün Rum Kesimi'ne geçen Fenerbahçe, Limasol'da Alasia Otel'e yerleşti. Sarı-lacivertli takımın Teknik Patronu Aydın Örs, " Zor şartlarda oynayacağız. Türkiye Cumhuriyeti'nin kurumlarının izniyle buraya geldik. Sportmence bir maç olacağını sanıyorum. Çok sıcak karşılandık. Amacımız güzel bir maç. Bizim işimiz siyaset değil" diye konuştu. Rum AEL takımının güçlü bir ekip olduğunu bildiklerini kaydeden Örs, "Rakibimizin seyirci avantajı var. Ama bizim hedefimiz mutlak galibiyet. Geçen yıl Fair Four'a kalmıştık. Bu sezon da gruptan çıkarak iyi bir hedefe ulaşmak istiyoruz" dedi. 

Beşiktaş yenildi 

Basketbolda Erkekler ULEB Kupası C Grubu'nda mücadele eden Beşiktaş ilk maçında Sırbistan Karadağ'ın BC FMP Zeleznik takımına deplasmanda 63-60 yenildi. Karşılaşmanın ilk devresini 40-31 geride kapatan siyah-beyazlılar ikinci yarıda toparlandı. Beşiktaş 3. çeyrekte farkı bir ara tek sayıya kadar indirmesine rağmen, rakibine boyun eğdi. 


</TEXT>
</DOC>
