<DOC>
<DOCNO> 376182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur35.html </URL>
<DATE> 2005/09/06/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İstanbul'da terör örgütüne yönelik operasyon... 
</HEADLINE>
<TEXT>

     İstanbul’da, terör örgütü PKK Kongra-Gel üyesi oldukları öne sürülen 2 kişi yakalandı. 
     Operasyonda, 4 kilo 710 gram plastik patlayıcı ile bomba düzeneği haline getirilmiş cep telefonları ve bomba yapımında kullanılan malzemeler ele geçirildi. 
     İstanbul Emniyet Müdürlüğü Terörle Mücadele Şube Müdürlüğü’nden yapılan açıklamada, Terörle Mücadele ve İstihbarat Şube Müdürlüğü ekiplerince terör örgütü PKK Kongra-Gel’e yönelik sürdürülen operasyonel çalışmalarda, örgüt üyesi oldukları ileri sürülen 2 kişinin gözaltına alındığı belirtildi. 
     Açıklamada, bu kişilerin barındıkları evde yapılan aramalarda, 4 kilo 710 gram plastik patlayıcı, 4 adet alüminyum gömlekli elektrikli fünye, 3 adet bomba düzeneği haline getirilmiş cep telefonu, bomba yapımında kullanılan elektronik malzemeler ile bomba yapım aletleri, parça tesiri amacıyla kullanılmak üzere çeşitli ebatta çiviler, örgütle iletişimde kullanılan bilgisayar, örgütsel içerikli CD ve video kasetler, çeşitli markalarda cep telefonlarıyla sim kartları ele geçirildiği bildirildi. 
     Aynı açıklamada, operasyonla, Bakırköy Cevizli Mahallesi İstasyon Caddesi’ne 14 Ağustos 2005 tarihinde patlayıcı madde konulması olayının da aydınlatıldığı kaydedildi. 
     Bu arada polis yetkilileri, eylem hazırlığında olduklarını belirttikleri zanlılardan terör örgütünde "bombacı" olduğunu ileri sürdükleri Ö.Ö. ile bu kişiye yardım ve yataklık ettiğini iddia ettikleri M.A.K’nın, sorgu ve işlemlerinin ardından adliyeye gönderildiğini söylediler. 
     Yetkililer, patlayıcının ise peynir tenekesi içinde bir otobüsün bagajına konularak İstanbul’a getirildiğini ve yapılan operasyonla ele geçirildiğini ifade ettiler. 
     
</TEXT>
</DOC>
