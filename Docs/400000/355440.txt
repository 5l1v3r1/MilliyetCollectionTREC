<DOC>
<DOCNO> 355440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sonspo16.html </URL>
<DATE> 2005/06/25/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Güneş Tolga konusu netlik kazanmadı... 
</HEADLINE>
<TEXT>

     Trabzonspor Teknik Direktörü Şenol Güneş, ''Devler Ligi'nde oynamak istiyoruz'' dedi. 
     Şenol Güneş, sezona hazırlık kampı için gittikleri Bolu'nun Gerede İlçesi'nde Green Park Resort Otel'de düzenlediği basın toplantısında, kısa bir dönemden sonra Gerede'de hazırlık çalışmalarına başladıklarını belirterek, ''Kampta çalışma ortamı ve atmosfer çok iyi. Yarından itibaren tam kadro olmasa bile, çoğunlukla çalışacağız. Özellikle altyapıda sıkıntı yaşamamak için bir süre kontrollü çalıştık. Bundan sonra daha tempolu çalışacağız'' dedi. 
     
     TRANSFERLER 
     İç transferde belli bir mesafe aldıklarını ifade eden Güneş, Tolga konusunun netlik kazanmadığını ifade ederek, şöyle konuştu 
     ''Tolga'nın gitmeye yakın olduğunu biliyorum. Gizli söyleniyor. Ama aldığım bilgiler böyle. Bu bizim için kayıp olacaktır. Gönlümüz, elimde olan tüm oyuncuların kalmasıydı, üzüntüm olacak ama işimizi yapacağız.'' 
     
     PETKOVİÇ'İN KAMPA KATILMAMASI 
     Güneş, bir gazetecinin ''Petkoviç kampa katılmadı. Bu konuda ne yapacaksınız '' biçimindeki sorusunu, ''Petkoviç'e izin vermedim. İzinsiz olarak kampa katılmadı. Gereken yapılacaktır. Bu iş Avrupalı, Asyalı olmak değil, profesyonel olmakla bağlantılıdır. Carew buna örnek'' diye yanıtladı. 
     
     ŞAMPİYONLAR LİGİ HEDEFİ 
     Güneş, ''Avrupa Şampiyonlar Ligi 2. ön eleme turundaki rakiplerinizi nasıl değerlendiriyorsunuz '' biçimindeki başka bir soruya ise, ''Bana Dinamo Minsk daha ciddi geliyor. Kıbrıs Rum Kesimi takımında da iyi oyuncular var. Ordaki takımları izleyeceğiz. Devler Ligi'nde olmak ve turu geçmek istiyoruz'' yanıtını verdi. 
     Trabzonspor'un gelecekteki hedeflerinden de sözeden Güneş, şunları kaydetti 
     ''Sürekli başarıyı yakalamak istiyoruz. Biz bölgemizdeki oyuncuları değerlendirdik. Burada futbolun tansiyonunu değil, kaliteyi yükselttik ve buna devam edeceğiz. Futbolda herkesi mutlu görmek istiyoruz. Trabzonspor'un yurtdışına oyuncu göndermesini arzuluyorum. Bundan sonraki süreçte disiplini ön planda tutacağız ve bunun yanısıra, özgür ortamlar sağlayacağız. Sürekli kendimizi geliştirip çok çalışacağız. Trabzonspor'un hem Avrupa, hem de dünya çapında olmasını vizyon olarak seçtik.'' 
     
     MİLLİ TAKIMLA İLGİLİ GÖRÜŞLERİ 
     Güneş, dünyada etik ve adalet duygusunun ön planda olduğu bir dönemin yaşandığını vurgulayarak, konuşmasını şöyle tamamladı 
     ''Milli takımda vizyon sahibi, tarafsız, adaletli yöneticilere ihtiyaç var. Sıkıntımızın kaynağı bu. Adaletli olmazsanız, haksızlığa göz yumarsanız. Bu kirlenmişlik herkese bulaşır. Birileri gelir, gider. Fatih Terim veya Ersun Yanal, benim için hiç farketmez. Fatih Terim bu göreve gelirse, ona sahip çıkmalıyız. Yalnış yöntemlerle antrenörümüzü yıpratırsak, antrenör sorunu yaşanır. Buna izin verilmemelidir. Herkes elbirliği içinde Türk futbolunun dünya çapında başarılı bir model olması için çalışmalıdır.'' 
     
</TEXT>
</DOC>
