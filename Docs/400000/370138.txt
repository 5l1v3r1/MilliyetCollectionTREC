<DOC>
<DOCNO> 370138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/siyaset/axsiy01.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siyasi terbiyesizlik' 
</HEADLINE>
<TEXT>


AKP'nin kuruluş yıldönümü nedeniyle düzenlenen törende aydınlarla yaptığı görüşmeyi eleştirenlere yanıt veren Başbakan Recep Tayyip Erdoğan 'Ben PKK ile görüşmedim' dedi 

ŞAKİR AYDIN İstanbul 


Başbakan Recep Tayyip Erdoğan, aydınlarla yaptığı görüşmenin bazı kesimler tarafından, "Başbakan PKK ile nasıl görüşür" diye nitelendirildiğini belirterek, "Ben PKK ile görüşmedim. Bunun adı siyasi terbiyesizliktir" dedi. 
AKP'nin 4. kuruluş yıldönümü nedeniyle My Showland'de düzenlenen törende konuşan Erdoğan, aydınlar görüşmesinin ardından gelen eleştirileri yanıtladı. 
Sorumluluğunu iyi bildiğini anlatan Erdoğan, "Biz onların bu ülkede geçmişte yaptıklarını çok iyi biliriz. Biz 12 Eylül öncesini de çok iyi biliriz o dönemleri yaşadık. Bunların çoğu o zaman bu ülkeyi yönetiyorlardı, onun için tereciye tere satmasınlar, biz bu yolda samimiyiz ayrımcılık istemiyoruz" diye konuştu. 
Hiçbir etnik unsuru yok sayamayacaklarını kaydeden Erdoğan, "Şehitlerin kanı üzerinde politika yapılamaz. Siyasi liderlerin tamamına yakını bu işi ranta nasıl dönüştürürüzün hesabını yapıyor. Varsa önerileri çözüm planları getirsinler uygulayalım." 

'Ortaya kakafoni çıkar' 
Erdoğan, Star Televizyonu'na yaptığı açıklamada da, "Kürt sorunu" sözlerine bazı milletvekilerinin tepki göstermesine, şöyle yanıt verdi 
"Böyle yapmaları çirkin olur. Gelip benimle konuşmaları gerekirdi. Siz bir oluşumun parçasısınız. Bu parçadakiler farklı hareket ederse bu oluşuma destek verenler rahatsız olur. Buradaki senfoniye ayak uydurulamazsa ortaya 'kakafoni' çıkar. Arkadaşlarım eğer böyle söyledilirse üzülürüm." 
Askerlerin şehit edilmesine tahammül edemeyeceklerini belirten Erdoğan, "Silahlar durmadıkça operasyonların durması da sözkonusu değil. Bize kimse operasyonlar dursun çağrısında bulunamaz" diye konuştu. 

'Mühim olan tanıtım' 

Formula 1 yarışlarının yapılacağı İstanbul Park'ın yapımı tamamlanan yol ve kavşaklarının açılışını yapan Erdoğan, "Birileri yarın çıkacak, 'Acaba bu organizasyon parasal olarak ne getirdi, ne götürdü ' diye soracaktır. Bazı şeyler vardır ki, orada paranın hesabı yapılmaz. Orada ülkenin tanıtımı yapılır" dedi. Ekonomiye de büyük katkı sağlayacak organizasyonun bölgedeki arazi fiyatlarını artırdığına dikkat çeken Erdoğan, "Araziler 1 lira iken 10 lira oldu. Buralarda bundan sonra çirkin yapılaşma göremeyeceksiniz. Tam aksine villaların burada 1 milyon dolara satıldığını göreceksiniz" diye konuştu. n ŞAKİR AYDIN 


</TEXT>
</DOC>
