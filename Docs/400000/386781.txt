<DOC>
<DOCNO> 386781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur46.html </URL>
<DATE> 2005/10/14/ </DATE>
<TIME> 19.55 </TIME>
<AUTHOR>  </AUTHOR>
<HEADLINE>
Bakan Koç'tan, sanatçılara ültimatom 
</HEADLINE>
<TEXT>

     Kültür ve Turizm Bakanı Atilla Koç, ''Görev yerine giden solist sanatçılar gidecek. Gitmeyen, gitmediğinin ne neticesi varsa yapacak. Bu kadar basit'' dedi. 
     Cihangir'deki Orhan Kemal Müzesi'ni gezen Bakan Koç, Orhan Kemal'in babası Abdülkadir Kemali Öğütçü için müzede oluşturulan bölümü açtı. 
     Orhan Kemal'in oğlu Işık Öğütçü'den bilgi alan Koç, daha sonra yaptığı açıklamada, aylardır Orhan Kemal ve Sunay Akın müzelerini ziyaret etmek istediğini, bu isteğini de bugün gerçekleştirdiğini söyledi. 
     Kültür ve Turizm Bakanlığı olarak Türkiye'nin edebiyat, deneme ve şiir dallarındaki eserlerinin tüm dünyada yayını için bir proje yürüttüklerini anlatan Koç, çok ''Nobel Ödülü'' kazanan eser okuduğunu ve Türk yazarların bunlardan çok daha iyi eserler ortaya koyduğunu kaydetti. 
     Bakan Koç, ''niye tanınmıyorlar' diye çok hayıflanmışımdır. Bunun üzerine bakanlık olarak, yurtdışında Türk yazarlarımızın eserlerini basarak yayınevlerine yardım ediyoruz. Bu hafta 34 eserin dünyanın muhtelif yerlerinde yayınlanması için maddi destekte bulunduk. Bunun bedeli 280 milyar liradır'' diye konuştu. 
     ''Yayınevlerine herhangi bir eserin basımını empoze etmediklerini ve ısmarlama bir şey yaptırmadıklarını'' da vurgulayan Atilla Koç, desteklenenler arasında Orhan Kemal ve Orhan Pamuk'un eserlerinin de bulunduğunu bildirdi. 
     
     BAKAN KOÇ'UN GAZETECİLERLE DİYALOGU 

     Bir basın mensubunun ''Sizin çağrınız üzerine devlet sanatçıları emekliliğini vermeye başladı'' şeklindeki sözleri üzerine ise Bakan Koç, ''Devlet sanatçısı değil, solist sanatçı. Ne olursunuz kavramları doğru söyleyin'' dedi. 
     Koç, bir çağrıda bulunmadığını, o çağrıyı gazetecilerin yaptığını da ifade ederek, ''Görev yerine giden gidecek, gitmeyen gitmediğinin ne neticesi varsa onu yapacak. Bu kadar basit'' şeklinde konuştu. 
     Kültür ve Turizm Bakanı Koç, aynı gazetecinin ''solist sanatçıların istifasını nasıl karşılıyorsunuz '' şeklindeki sorusu üzerine de ''gayet iyi, gayet memnunum'' dedi. 
     ''İstanbul İl Kültür ve Turizm Müdürü'nün istifa edip etmediğine'' ilişkin soru üzerine ''böyle bir şeyin olmadığını'' belirten Bakan Koç, bu konuyla ilgili bugün yazılı bir açıklama yaptığını hatırlattı. 
     Koç, aynı gazetecinin ''açıklamayı görmediğini'' söylemesi üzerine de ''açıklamanın gitmesi gereken yerlere gittiğini'' söyledi. 
     Bu sırada yanında bulunan bir bürokratın gazeteciye müdahale etme girişimi nedeniyle Koç, bürokrata ''Bir dakika, sen karışma'' dedi. 
     Aynı gazetecinin açıklamayla ilgili ısrarlı sorusu üzerine Bakan Koç, ''O sizin sorununuz. Ben de diyorum ki bir açıklama yaptım. Ne anlarsınız bu açıklamadan... İl Kültür ve Turizm Müdürü için 'yalaka' dediği iddialarına ilişkin Ben öyle bir laf da kullanmadım'' diye konuştu. 
     Atilla Koç, aynı gazetecinin ''Yalaka lafı çıktı mı ağzınızdan '' sorusuna ise ''Sen Türkçe bilmiyorsan, kusura bakma ben ne yapayım. Ben 'bu lafı etmedim' diyorum, sen 'böyle bir laf çıktı mı ağzınızdan' diyorsun. Ben ne diyeyim...'' dedi. 
     
     KADININ ARACININ ÇEKİLMESİ 

     Bu arada müzenin önünde bulunan bir araç, Bakan Koç gelmeden önce güvenlik gerekçesiyle trafik ekiplerince çekildi. Daha sonra aracının yerinde olmadığını gören kadın ile polisler arasında kısa süreli bir tartışma yaşandı. 
     İsmini söylemeyen kadın, durumu Kültür ve Turizm Bakanı Koç'a iletti. Koç da, çekilen araç için ''gereğinin yapılacağını'' söyledi. 
     
</TEXT>
</DOC>
