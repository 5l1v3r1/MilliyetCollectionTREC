<DOC>
<DOCNO> 362802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo28.html </URL>
<DATE> 2005/07/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Karel D'Haene, Vestel Manisaspor'da... 
</HEADLINE>
<TEXT>

     Birinci Süper Lig'in yeni ekibi Vestel Manisaspor'da, Trabzonspor'dan Karel D'Haene ile bir yılı opsiyonlu 2 yıllık sözleşme imzalandı. 
     Trabzonspor ile yollarını ayıran Belçikalı savunma oyuncusu, Tarık Almış Tesisleri'ndeki törene eşi İne Verstaen ile geldi. 
     D'Haene, törende yaptığı açıklamada, potansiyeli olan bir takıma geldiğini ifade ederek, ''Türkiye'de kaldığım için sevinçliyim. Trabzonspor'da güzel günlerim geçti. Şimdi Vestel Manisaspor'dayım. Takımımın başarısı için elimden gelenin en iyisini yapmaya çalışacağım'' diye konuştu. 
     Kulüp asbaşkanı Kenan Yaralı, D'Haene'nin transferini bitirmek için bir aydır yoğun çaba harcadıklarını belirterek, şunları söyledi 
     ''Sonunda mutlu sona ulaştık. Hocamızın ısrarla istediği D'haene'yi kadromuza dahil ettik. Takıma önemli katkılar yapacağını düşünüyorum. Bu arada, Slovakya'nın Inter Bratislava takımının golcülerinden Halenar ile ilgileniyoruz. Ayrıca bir kaleci arayışımız var.'' Öte yandan, Vestel Manisaspor yönetiminin, kiralık olarak anlaştığı Sinan Kaloğlu'nun bonservisini almak için girişimlerde bulunduğu öğrenildi. 
     
     BİLET FİYATLARI BELİRLENDİ 
     Vestel Manisaspor yönetimi, Galatasaray ile Altay Alsancak Stadı'nda 23 Temmuz Cumartesi günü saat 20.00'de yapılacak hazırlık maçının bilet fiyatını, her iki takım taraftarı için de 10 YTL olarak belirledi. 
     Karşılaşmayı konuk ekip taraftarlarının açık tribünden, Vestel Manisasporlu taraftarlarının ise kapalı ve balkon tribünden izleyebileceği belirtildi. 
     
</TEXT>
</DOC>
