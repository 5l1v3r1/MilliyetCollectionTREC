<DOC>
<DOCNO> 380339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sontur05.html </URL>
<DATE> 2005/09/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Show TV ekibi kaza geçirdi 10 yaralı 
</HEADLINE>
<TEXT>

     Milli Eğitim Bakanlığı ve Tüvana Okuma İstekli Çocuk Eğitim Vakfı işbirliğiyle yürütülen "Yaşasın Okulumuz" kampanyası kapsamında Osmaniye’de bir okul açılışına katıldıktan sonra Konya’ya giden Show TV ekibi, Adana’da kaza geçirdi, 10 kişi yaralandı. 
     Show TV ekibi Osmaniye’deki çekimin ardından, kampanya kapsamında yarın Konya’da düzenlenecek açılışa katılmak üzere şirkete ait bir minibüsle kentten ayrıldı. 
     İçinde Show TV ekibinin bulunduğu Ahmet Kabil yönetimindeki 34 CHT 99 plakalı minibüse, Adana’da 100. Yıl Mahallesi’ndeki otoyol gişelerine yaklaştığı sırada, Hasan Özdamar yönetimindeki 01 DK 705 plakalı kamyon çarptı. Kazada yaralanan Show TV ekibinden Okan Karacan, Aybüke Yurtsever, Ahmet Arslan, Celal Salta, Mustafa Sait Çelik, Ahmet Kabil, Özkan Aydoğdu, Sedat Ofluoğlu, Erkan Ekiz ve Tarık Güney, Özel Adana Universal Hastanesi’ne kaldırıldı. Kamyon sürücüsünün gözaltına alındığı belirtildi. 
     Yaralılardan Mustafa Sait Çelik, Ahmet Kabil, Özkan Aydoğdu, Sedat Ofluoğlu, Erkan Ekiz ve Tarık Güney ayakta tedavi edilirken, Okan Karacan, Aybüke Yurtsever, Ahmet Arslan, Celal Salta bir süre gözlem altında tutuldu. 
     Sağlık durumları iyi olan yaralıların taburcu edildiği belirtildi. 
     
</TEXT>
</DOC>
