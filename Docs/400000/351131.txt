<DOC>
<DOCNO> 351131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sontur49.html </URL>
<DATE> 2005/06/11/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Anıtkabir'de "Atatürk Özel Kitaplığı" açıldı... 
</HEADLINE>
<TEXT>

     Anıtkabir Gelişim Projesi çerçevesinde Atatürk ve Kurtuluş Savaşı Müzesi’nde oluşturulan "Atatürk Özel Kitaplığı" açıldı. 
     Açılışa, Genelkurmay Başkanı Orgeneral Hilmi Özkök, CHP Genel Başkanı Deniz Baykal, Kara Kuvvetleri Komutanı Orgeneral Yaşar Büyükanıt, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Fevzi Türkeri ile çok sayıda davetli katıldı. 
     Anıtkabir Komutanı Albay Erol Mete, konuklara müzede kitaplıkla ilgili brifing verdi. Daha sonra müze gezildi. 
     Daha sonra Özkök ve diğer konuklar, Anıtkabir’in önündeki alanda Kartal Vakfı tarafından düzenlenen "Ata’ya Saygı" etkinliğine katıldı. 
     Sunuculuğunu Halit Kıvanç’ın yaptığı etkinlik çerçevesinde, TRT Çok Sesli Korosu, Şef Rengin Gökmen yönetimindeki Cumhurbaşkanlığı Senfoni Orkestrası eşliğinde konser verdi. 
     Konserin ardından modacı Faruk Saraç tarafından 400 siyah beyaz Atatürk fotoğrafından yararlanılarak hazırlanan, Atatürk’ün 1908-1938 yılları arasında giydiği 44 kıyafetin sergilendiği defile gerçekleştirildi. 
     Kurtuluş Savaşı ve Atatürk fotoğraflarından oluşan sinevizyon gösterisi eşliğinde gerçekleştirilen defilede, Tarık Tarcan, Atilla Saral, İsmet Özhan, Berke Hürcan ile Azra Akın Latife Hanım kıyafeti , Çağla Şikel Prof. Dr. Afet İnan kıyafeti ve Sinem Güven Sabiha Gökçen kıyafeti gibi ünlü mankenler sahne aldı. 
     Atatürk’ün kabrinden çıkarak alt merdivenlere kadar inen mankenler davetlilerden alkış aldı. 
     Defilenin son bölümünde mankenler merdivenlere gelerek davetlileri selamladı. 
     Hava Kuvvetleri Komutanı Orgeneral Fırtına, defilenin ardından Faruk Saraç, Rengin Gökmen ve TRT Çok Sesli Korosu ve etkinliği hazırlayan Elena Kerimova’ya birer küçük pilot heykeli hediye etti. 
     Fırtına, TSK’nın diğer bölümlerinde olduğu gibi Türk Hava Kuvvetleri üyelerinin de en önemli önceliğinin "savaşçılık" olduğunu söyledi. 
     Anıtkabir’de ilk kez böyle bir etkinlik düzenlendiğine dikkati çeken Fırtına, Atatürk’ün huzurunda bulunmaktan ve duydukları saygıyı bu şekilde ifade etmekten dolayı mutlu olduklarını belirtti. Fırtına, etkinliğin düzenlenmesinde katkısı bulunanlara teşekkür etti. 
     Fırtına’nın ardından söz alan modacı Faruk Saraç, 10 yaşındayken ailesiyle geldiği Anıtkabir’de fotoğraf çektirdiği aynı merdivende, 40 yıl sonra bir teşekkür plaketi almanın kendisini çok duygulandırdığını söyledi. 
     
     ATATÜRK ÖZEL KİTAPLIĞI 
     Atatürk’e ait 3 bin 123 kitabın sergilendiği müze, ziyaretçilerin kitaplara bilgisayar ortamında ulaşmalarını sağlayacak şekilde dizayn edildi. Kitaplık, ziyaretçilerin, Atatürk’ün fikir hayatını oluşturan kitaplar hakkında bilgi alabilecekleri ve özellikle okuyup altını çizdiği kitapları inceleyebilecekleri bir yer haline getirildi. 
     Atatürk Müzesi’nin 3. bölümü olan kitaplığı ziyaret edenler, 14 dokunmatik bilgi cihazından kitaplarla ilgili her türlü bilgiyi edinebilecek. Bedensel engellilerin de ziyaret edebileceği şekilde düzenlenen kitaplıkta, Atatürk’ün söylev ve demeçleri, sözleri, kendi yazdığı eserleri de dokunmatik bilgi cihazı ortamında okunabilecek. 
     
</TEXT>
</DOC>
