<DOC>
<DOCNO> 385048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko06.html </URL>
<DATE> 2005/10/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
SPK Başkanı Türkiye'nin bir yabancı sermaye stratejisi olmalı 
</HEADLINE>
<TEXT>

     Fatma Orhan Coşkunoğlu 

Sermaye Piyasası Kurulu SPK Başkanı Doğan Cansızlar, ''Yabancı sermayeye karşı gelmemek lazım ama Türkiye'nin bir yabancı sermaye stratejisi olmalı. Bu sektör bazında, değişik alanlarda olabilir'' dedi. 
     Cansızlar, A.A muhabirinin sermaye piyasalarında son dönemde gerçekleşen gelişmelere ilişkin sorularını yanıtlarken, AB müzakere sürecinin başlaması ve Erdemir özelleştirme ihalesi sonrasında İMKB'de yaşanan hareketleri ''piyasanın normal seyri'' olarak nitelendirdi. Doğan Cansızlar, bu hareketlerin, SPK'nın büyüteci altında olduğunu bildirdi. 
     Dubai Şeyhi'nin 5 milyar dolarlık gayrimenkul yatırım ortaklığı GMYO için İstanbul'u seçmesi hatırlatılarak, Ortadoğu kökenli sermayenin Türkiye'ye geliş hızının artması ile ilgili bir soru üzerine SPK Başkanı Cansızlar, özellikle Körfez ülkelerinden Türkiye'ye gelen sermayenin oldukça yüksek rakamlara ulaştığına, GMYO dışındaki alanlarda da bu sermayenin Türkiye'ye karşı ilgisinin büyük olduğuna dikkati çekti. 
     Türkiye'nin, AB ile görüşmelerin başladığı bir süreçte, hem ekonomisi itibariyle hem de sağlanan istikrar ortamı itibariyle ileriye dönük çok iyi umutlar vaad eden bir ülke olmasının bu ilgide çok etkili olduğunu vurgulayan Cansızlar, şöyle devam etti 
     ''O bakımdan, sadece Körfez ülkeleri değil, dünyanın neresine gidersek gidelim, yatırımcılar Türkiye ile ilgili bilgiler istiyorlar. Dolayısıyla Türkiye'ye karşı çok olumlu bir ilgi var. Krizlerden sonra güven unsurunun tekrar Türkiye'ye gelmesinden mutluluk duyuyoruz.'' ''Sermayenin kökeni ile ilgili tartışmaları doğru bulmadığını, sermayenin kökeni olmadığını, kökeninin sorun edilemeyeceğini'' vurgulayan Doğan Cansızlar, ''Bugün İsviçre'ye, Hollanda'ya, Avrupa'nın diğer ülkelerine, ABD'ye bakalım... Buralarda sermayenin kökeni sorulmaz. Sermayenin kökeni, sadece kara para aklama ile ilgili bir sorun varsa sorulur. Onun için herhangi bir sorun olacağını sanmıyorum. Olmaması da gerekir'' dedi. 
     
     KARA PARA İLE İLGİLİ ENDİŞELER 
     Son dönemlerde düzenlenen bazı satış ihalelerinde beklenenin çok üzerinde rakamların çıkmasının, bazı kesimlerde ''kara para mı aklanıyor'' şeklinde yorumlara neden olduğunun hatırlatılması üzerine de SPK Başkanı Cansızlar, şunları söyledi 
     ''Alım satımla ilgili ihaler çok şeffaf bir ortamda cerayan ediyor. Uluslararası alanda kara paranın aklanmasının önlenmesi ile ilgili örgütler var. Türkiye de bunun üyesi. Maliye Bakanlığı'nda da MASAK var. Eğer böyle bir durum varsa, inceleme sonucunda çıkar. Bu nedenle bu ihalelerde gelen paralar kara paradır demek doğru değil. Bu paralar kayıt altında görülüyor. Bunların kökeninin araştırılması çok daha basit. Uluslararası teşkilatlar var. Ama peşinen, peşin hükümlü olarak gelen sermaye kara paradır demek, doğru değil.'' 
     
     YERLİ-YABANCI SERMAYE TARTIŞMASI 
     Büyük tutarlı özelleştirmelerde Türk şirketlerinin ağırlığını koymasının yabancı sermaye girişini olumsuz etkileyebileceği görüşü üzerine Doğan Cansızlar, ''Sanmıyorum, sonuçta bunlar borsa şirketleri ve hisseleri borsada alınıp satılıyor. Yabancı sermaye, yerli sermaye, hisseleri rahat bir şekilde alıp satabilirler'' diye konuştu. 
     Cansızlar, ''AB ile müzakerelerin başlamasına karar verilmesinin ertesi günü düzenlenen ERDEMİR'in özelleştirilmesi ihalesinde, yerli sermaye-yabancı sermaye yarışı gibi bir durum sergilenmesinin AB'ye üyeliği hedefleyen ülke adına bir çelişki olup olmadığı'' sorusu üzerine de şöyle yanıt verdi 
     ''Yabancı sermayeye karşı gelmemek gerekir. Ama Türkiye'nin yabancı sermaye konusunda bir stratejisinin olması lazım. Hele gelişmiş dünyanın bir parçası olmak istiyorsanız, yabancı sermayeye karşı gelmek doğru değil. Ama Türkiye'nin yabancı sermaye konusunda bir stratejisi olmalı. Bu sektör bazında, değişik alanlarda olabilir.'' 
     
     İMKB'DEKİ HAREKETLER BÜYÜTEÇ ALTINDA 
     SPK Başkanı Doğan Cansızlar, ERDEMİR'in özelleştirilmesi ihalesinin ardından İMKB'de yaşanan fiyat hareketlerini değerlendirirken de piyasalarda dalgalanmaların her zaman olabileceğine işaret etti. 
     Cansızlar, şöyle konuştu 
     ''Dalgalanmalar, piyasaların özelliğidir. Şu şirketin, bu şirketin hissesi anlamında değil. Biz SPK olarak piyasalara doğrudan müdahale etmeyiz ama bu piyasaların çalışması sırasında sermaye piyasası kurulu mevzuatına aykırı bir durum varsa onu inceleriz. Piyasada oluşan fiyata, alım-satıma müdahale etmek doğru değil. Ama biz de kim satın aldı, kimden satın aldı, ne zaman satın aldı bunları kayıt altına alıyoruz. Dolayısıyla bu alım satımlarda normal piyasa koşullarının dışında herhangi bir olumsuzluk varsa, biz ona bakarız, inceleriz. Ama bugün öyle birşey yok. Kaldı ki bu son dalgalanmalar konusunun SPK'nın büyüteci altında olduğunu söyleyebilirim.'' 
     
</TEXT>
</DOC>
