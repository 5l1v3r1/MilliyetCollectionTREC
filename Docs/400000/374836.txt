<DOC>
<DOCNO> 374836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur15.html </URL>
<DATE> 2005/09/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yağış geliyor... 
</HEADLINE>
<TEXT>

     Türkiye genelinde, sıcaklıklar halen yüksek değerlerde seyrediyor. Ancak Cuma gününden itibaren, Marmara ve Karadeniz’de başlayacak olan sıcaklık düşüşü, Cumartesi günü ülke genelinde hissedilecek. Yurdun kuzey kesimleri de yarın yağışlı havanın etkisine giriyor. 
     Marmara’nın doğusu, Karadeniz, Doğu Anadolu’nun kuzeyi, Doğu Akdeniz ile akşam saatlerinde İç Anadolu’nun kuzeybatısı ve Kuzey Ege’nin iç kesimleri yağışlı geçecek. 
     Hafta sonu sıcaklığın Marmara, Karadeniz ve İç Anadolu’da, yer yer 20 dereceye kadar inmesi bekleniyor. İstanbul’da da, Cumartesi günü beklenen en yüksek sıcaklık 23 derece. 
     Meteoroloji açıklamasında, Cuma günü beklenen etkili sağanak ve gök gürültülü sağanak yağışların oluşturacağı tehlikelere karşı ilgililerin ve vatandaşların tedbirli olmaları uyarısında bulunuldu Meteoroloji Genel Müdürlüğü’nden yapılan yazılı açıklamaya göre, sağanak ve gökgürültülü sağanak şeklinde görülecek yağışların, Batı Karadeniz kıyıları ile Doğu Karadeniz ve Doğu Anadolu’nun kuzeydoğusunda etkili olması bekleniyor. Açıklamada, yağışlı havanın Cumartesi günü etki alanını genişleterek, Marmara’nın doğusu, Karadeniz, Kuzey Ege’nin iç kesimleri, İç Anadolu, Doğu Akdeniz, Doğu Anadolu’nun kuzey ve batı bölgeleriyle Gaziantep ve Adıyaman’da sağanak ve gökgürültülü sağanak yağışlara neden olacağı bildirildi. 
     Yağışların daha çok, Marmara’nın doğusu, Batı Karadeniz ile Doğu Karadeniz ve Doğu Anadolu’nun kuzeydoğusunda etkili olması bekleniyor. 
     Pazar günü, Marmara’nın doğusu, Karadeniz, İç Anadolu’nun doğusu, Doğu Akdeniz, Doğu Anadolu’nun kuzey ve batısı ile Gaziantep ve Adıyaman’da görülecek sağanak yağışlar, Pazartesi günü kuzeydoğu kesimlere çekilerek yurdu terk edecek. 
     Mevsim normalleri civarında seyreden hava sıcaklıklarının yarın kuzey ve batı kesimlerde, hafta sonunda ise tüm yurtta 3- 5 derece azalacağı da bildirildi. . 
     
</TEXT>
</DOC>
