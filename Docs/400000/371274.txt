<DOC>
<DOCNO> 371274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sontur20.html </URL>
<DATE> 2005/08/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kötü hatıralarını rol yaparak unutacaklar... 
</HEADLINE>
<TEXT>

     "Cinsel taciz" iddialarıyla gündeme gelen İzmir’in Urla İlçesi’ndeki Barbaros Çocuk Köyü’nde kalan çocukların, sosyal hayata bağlanması için Ege Üniversitesi İktisadi ve İdari Bilimler Fakültesi öğrencileri öncülüğünde, Avrupa Birliği AB destekli "35 mm de bende varım" adlı kısa film çekilecek. 
     Çekimleri Barbaros Çocuk Köyü’nde 1 Eylül’de başlayacak filmde çocuklar, hayatta olmayı arzu ettikleri rolü oynayacaklar. 
     "Sosyal dışlanma" temasının işleneceği ve 12 gün sürecek filmin çekimleri, 5 farklı AB üyesi ülkeden 25 gencin katılımıyla gerçekleştirilecek. 
     10-12 yaş grubu arasındaki 13 çocuğun rol alacağı filmin süresi, 5 
     ile 8 dakika arasında olacak. Yurtiçi ve yurtdışında galası yapılacak filmle, uluslararası kısa film ve festival yarışmalarına katılınacak. 
     
     AB’DEN 22 BİN AVROLUK DESTEK 
     EÜ İktisadi ve İdari Bilimler Fakültesi Öğrencisi Proje Lideri ve Yasal Sorumlusu Gözde Sütçü, AA muhabirine yaptığı açıklamada, AB Gençlik Projeleri kapsamında hazırladıkları ve Türkiye’nin Devlet Planlama Teşkilatı, AB Eğitim ve Gençlik Programları Merkezi Başkanlığı tarafından onaylanan "35 mm de ben de varım" filmine, AB’nin 22 bin 660 avro destek verdiğini bildirdi. Bu hibe miktarının projenin gerçekleşmesi için gereken desteğin yüzde 70’i olduğunu belirten Sütçü, geriye kalan yüzde 30’luk bölümün sponsorlar tarafından karşılanacağını kaydetti. 
     Projede, Hollanda, Belçika, Yunanistan, Fransa ve İtalya’dan 25, Türkiye’den ise 9 gencin görev alacağını dile getiren Sütçü, Barbaros Çocuk Köyü’nde yaşayan korunmaya muhtaç çocuklar ile çekilecek kısa filmin amacını, "Korunmaya muhtaç çocukları, Avrupalı gençler ile buluşturmak, birlikte bir şeyler başararak takdir duygusunu yaşatmak ve kendilerine güvenlerini kazanmaları için çocuklara yardımcı olmak" olarak niteledi. 
     
     "İSTEDİKLERİ ROLÜ OYNAYACAKLAR" 
     Çocuk Köyü’nde kalan 10-12 yaş arasındaki 13 çocuğun rol alacağı ve filmde çocukların istedikleri rolü oynayacağını ifade eden Sütçü, "Filmde çocuklardan kimi doktor, kimi öğretmen, kimi anne, kimi de baba olacak. Hepsi önemli rollerde bulunacak ve proje süresince kendilerini keşfedecekler" dedi. 
     Bu tür yerlerde yetişen çocukların sessiz, kendilerine daha az güvenen ve yaşam hedeflerini belirlemekte zorlanan kişiler olduğuna dikkat çeken Sütçü, korunmaya muhtaç bu çocukların psikolojik yardıma ihtiyaçlarının olduğunu, bu amaçla yaşamla bağlarını kuvvetlendirip, kendilerine güvenlerini sağlamaya yönelik çalışma yaptıklarını bildirdi. 
     Bu çocuklara birey olarak çok özel, değerli ve eşsiz olduklarını hissettirmeyi hedeflediklerini vurgulayan Sütçü, şöyle konuştu 
     "Senaryo, montaj ve kostüm aşamalarını yabancı katılımcılarımızın ortak katkılarıyla oluşmasına özen göstereceğiz ve böylece konuya sadece yerel bir bakış açısı değil, uluslararası boyut katmış olacağız. Bu film ile öncelikle katılımcılarımızın, ardından da web sayfamız, basın ve filmimiz aracılığıyla ulaştığımız kitlelerin, sosyal dışlanma konusunda perspektiflerini genişletmek istiyoruz. 
     Kimsesiz çocuklar, değişik kültürden gelen katılımcıların dünyalarını tanıma fırsatı bulurken, umut ediyoruz ki, kendi gelecek hedeflerini de daha geniş bir perspektifle yapılandıracaklar. Küçük oyuncularımız 12 gün süresince bir şeyler üretmenin, başarmanın keyfini yaşarken, 
     özgüvenlerini kazanacak, önemli olduklarını hissedecek ve değişik kültürleri yakından tanıyacaklar. İnanıyoruz ki bu olumlu etkenler, onların gelecek hedeflerini netleştirecek ve daha mutlu bir yaşama adım atmalarına yardımcı olacak." 
     
     AVRUPALI GENÇLER ÇOCUK KÖYÜ’NDE 
     Projenin ön hazırlık buluşması da Barbaros Çocuk Köyü’nde yapıldı. 
     Projeye katılan ülkelerin liderleri, çocuklarla ilk buluşmayı gerçekleştirerek gün boyunca birlikte eğlendiler. Filmde rol alacak çocuklarla tanışan liderler, kaynaşma oyunları oynayarak onları yakından tanıma fırsatı buldu. Daha önce Fransız çocuklarla çekilen film, köydeki çocuklara izlettirilerek, çekilecek film hakkında bilgi verildi. Kısa sürede yabancı katılımcılarla kaynaşan çocuklar, dil sorununa karşın yurtdışından gelen liderlerle anlaşmayı başardı. 
     
</TEXT>
</DOC>
