<DOC>
<DOCNO> 384181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko21.html </URL>
<DATE> 2005/10/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TKB Yüzde 3.17 oranındaki Erdemir hissesi aynı koşullarda satılacak 
</HEADLINE>
<TEXT>

     Türkiye Kalkınma Bankası, Erdemir'in sermayesinde sahip olduğu yüzde 3.17 oranındaki payı, Özelleştirme İdaresi ile banka arasında akdedilen protokol gereği aynı koşullarda satacak. 
     Türkiye Kalkınma Bankası'ndan Borsa'ya gönderilen açıklamada, Özelleştirme İdaresi Başkanlığı'nın Erdemir Ereğli Demir Çelik A.Ş. sermayesinde sahip olduğu yüzde 46.12 oranındaki paylarının dün satışının teknik olarak ihale edilmesi ile bankanın şirket sermayesinde sahip olduğu yüzde 3.17 oranındaki 15 milyon 452 bin 825 YTL nominal değerli payların da İdare ile banka arasında akdedilen protokol gereği aynı koşullarda satışının söz konusu olduğu belirtildi. 
     Açıklamada, satışın Özelleştirme Yüksek Kurulu'nca onaylanmasını takiben satış koşullarının belirlenmiş olacağı kaydedildi. 
     Açıklamaya göre, beher hisse senedinin YTL cinsinden satış fiyatı, ödemenin yapılacağı günün TC Merkez Bankası döviz satış kuru üzerinden belirlenecek. 
     Dün tarihli kurlar ile bu değer 1 YTL nominal değerli beher hisse için 16.54 YTL olarak hesaplanacak. 
     Satılan hisselerin nominal tutarının 15 milyon 452 bin 825 YTL olup şirket sermayesinin yaklaşık yüzde 3.17'sine karşılık geldiği belirtilen açıklamada, şunlar kaydedildi 
     ''Söz konusu satış işlemi sonrasında bankamızın Ereğli Demir Çelik A.Ş'de iştirak hissesi kalmayacaktır. İşlemlerin tamamlanması Özelleştirme Yüksek Kurulu kararı sonrasında belli olabilecektir. Satış işlemi sonrasında elde edilecek satış karı dün tarihli kurlarla hesaplanan satış fiyatına göre toplam 182 milyon 376 bin 327,04 YTL'dir. Elde edilecek satış karının ne şekilde değerlendirileceği bankamız Yönetim Kurulu'nca bilahare belirlenecektir.'' Satış koşullarının, satışa ilişkin Özelleştirme Yüksek Kurulu kararı sonrasında belli olacağı ifade edilen açıklamada, ''Bu açıdan bankamızın sahip olduğu payların satış koşulları, Özelleştirme İdaresi Başkanlığı'nın sahip olduğu payların satış koşulları ile aynı olacaktır'' denildi. 
     Bu açıklamanın duyurulması amacıyla kapatılan T. Kalkınma Bankası hisselerinin sırası tekrar açıldı. 
     
</TEXT>
</DOC>
