<DOC>
<DOCNO> 385768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/soneko04.html </URL>
<DATE> 2005/10/11/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Merkez Bankası, faizleri çeyrek puan düşürdü 
</HEADLINE>
<TEXT>

     Merkez Bankası, faizleri çeyrek puan düşürdü. 
     Bu kapsamda bugünden geçerli olmak üzere, gecelik borçlanma faiz oranı çeyrek puan azaltılarak yüzde 14.25'den yüzde 14.00'e, borç verme faiz oranı da yüzde 18.25'den yüzde 18.00'ye çekildi. 
     Merkez Bankası'ndan yapılan açıklamaya göre, banka bünyesindeki Bankalararası Para Piyasası ve İstanbul Menkul Kıymetler Borsası İMKB Repo-Ters Repo Pazarı'nda uygulamakta olan kısa vadeli faiz oranlarının bugünden itibaren düşürülmesi kararlaştırıldı. 
     Buna göre gecelik borçlanma faiz oranı yüzde 14.25'den yüzde 14.00'e düşürülürken, borç verme faiz oranı yüzde 18.25'den yüzde 18.00'e indirildi. 
     Diğer vadelerde 1 haftalık borçlanma faiz oranı yüzde 14.25'den yüzde 14.00'e çekildi. 
     Geç likidite penceresi faiz oranlarında, Geç likidite penceresi uygulaması çerçevesinde, Bankalararası Para Piyasası'nda saat 16.00 - 16.30 arası gecelik vadede uygulanan Banka borç verme faiz oranı yüzde 22.25'den yüzde 22.00'ye düşürülürken, yüzde 5 olan borçlanma faiz oranı değiştirilmedi. 
     Açık piyasa işlemleri çerçevesinde, piyasa yapıcısı bankalara ''repo işlemleri'' yoluyla gecelik ve bir haftalık vadelerde tanınan borçlanma imkanının faiz oranları yüzde 16.25'den yüzde 16.00'ya indirildi. 
     Açıklamada, çeyrek puanlık faiz indirim kararının gerekçesini açıklayan ''Enflasyon ve Görünüm'' başlıklı raporun, dün yapılan Para Politikası Kurulu toplantısında yapılan değerlendirmeleri de göz önüne alacak şekilde, iki iş günü içinde yayımlanacağı vurgulandı. 
     Merkez Bankası, kısa vadeli faizleri en son 9 Haziran'da yine çeyrek puan indirmişti. 

     
</TEXT>
</DOC>
