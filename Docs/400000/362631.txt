<DOC>
<DOCNO> 362631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/spor/ygokce.html </URL>
<DATE> 2005/07/20/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Vah İzmir'im vah 
</HEADLINE>
<TEXT>



Ben İzmirliyim. En yoğun duygularımı, doğup büyüdüğüm bu kentte yaşadım. 
Futbolu da İzmir'de sevdim. 
Alsancak Stadı'nda Kızılyıldız - İzmirspor maçını izlemek için kuyruklara giren, kalabalıkta ezilme tehlikesi atlatmış, üst baş , ağız burun perişan halde nasılsa tribünde bir yer bulabilmiş talihli bir ortaokul öğrencisiydim... Hayran olduğum ilk yıldız, Yugoslav takımının kalecisi Beara idi... Sonradan Lefter'lerin, Metin'lerin, Kadri Aytaç'ların, Şenol - Birol'ların oynadığı maçları da Alsancak'ta izledim ilk kez. 
Zamanla asıl kahramanlarım, Göztepeliler oldu... 
Ezbere sayabilirim, Fuar Şehirleri sonradan UEFA Kupası'ndaki o unutulmaz Atletico Madrid galibiyetini yaratıp hepimizi sevinç çılgınlığına garkeden kadroyu 
Ali - Mehmet, Çağlayan - Hüseyin, B.Mehmet, Nevzat - Nihat, Ertan, Fevzi, Gürsel, Halil 
Teknik Direktör Adnan Süvari. 
Göztepe, o yıllarda - ligdeki pozisyonu ne olursa olsun - Türkiye'nin en iyi futbol oynayan ekibiydi... Zaman zaman ligin zirvesine çıkıyor, ama orada uzun süre tutunamıyordu. Kendi evinde uğradığı 5 gollü Ankaragücü yenilgileri de bende şöyle bir izlenim yaratmıştı "Bu takım iddiayı değil, futbolu seviyor... Keyifle oynuyorlar... Kaybettikleri zaman dünyanın sonunu görmüyorlar. Kazandıklarında da dünyayı yeniden keşfetmiyorlar... " 
İzmir'deki yoğun rekabet ortamında onlar daha farklıydılar... Altay, Karşıyaka, Altınordu, İzmirspor bir yanda, Göztepe başka bir yandaydı. 
Bir zamanlar Türkiye Ligi'nin tozunu atan İzmir takımları, ülke genelinde çirkinleşen rekabet ortamından en büyük payı alarak, birbirlerini düşman konumuna sokup dışlayarak birer birer küçüldüler, birer birer düştüler... 
En hızlı düşenlerden biri de Göztepe idi. 
Göztepe yeni sezonda Üçüncü Lig'de mücadele edecek... Tutunabilirse ne ala... Tutunamazsa, amatör lige dönecek. 
İzmirli dostum Cenap Adaş da benim gibi bir Göztepe sevdalısı... Çocukluğunda en sevdiği giysinin, annesinin titizlikle arayıp bulduğu orijinal sarı - kırmızı kumaşlardan özenle diktiği 9 numaralı Göztepe forması. 
Bugünlerde Cenap Adaş'ın canı sıkkın... 
Bir Göztepelist üyesi olarak, kulübün genç yöneticilerinden Tolgay Okumuş'un taraftar sorularına verdiği yanıtlardan biri, onu çok üzmüş. Okumuş, soruları yanıtlamaya şöyle başlıyor 
"- Öncelikle şunu söylemeden geçemicem ......'daki .. benzin istasyonunu eski ksk Karşıyaka yöneticisi İ.Y. işletmektedir. Oradan benzin almamanızı tavsiye ederim " 
Cenap'ın dediği gibi... Göztepeliler, Tolgay Okumuş'u herhalde Karşıyaka düşmanlığını körüklemesi ve camianın iletişim organında anlamsız çağrılar yapması için değil, Göztepe'ye hizmet etmesi için seçti... 
İşin daha da dramatik yanı, Tolgay Okumuş, benim sevdiğim ve değer verdiğim bir meslektaşımın oğlu... 
Hiç değilse babasından gördüğü - öğrendiği o sportmen davranışları kendi hayatına taşıyabilseydi, diye düşünüyorum. 
Taraftarlık ve rekabet kavramlarının ne kadar kirlenip zehirlendiğini, tribündeki karşıtlıkların hayata da nasıl hoyratça taşındığını görerek üzülüyorum... 
İzmir futbolunun neden gerilediği, Süper Lig haritasından İzmir'in nasıl kopup düştüğünü merak edenler için bu örnek iç acıtıcı ve gerçek. 
Cenap Adaş'a diyeceğim şu... Keşke çürük bir dişi söküp atmak kadar kolay olsaydı... 
Futbolda ruhlarımızı temizlemek artık o kadar zor ki 

Menajer etiği 

NTV'de Okay Karacan'ın "FIFA'dan lisanslı" menajer konuklarını dinliyorum... Üç menajer de, futbolda menajerliğin ne kadar önemli bir iş olduğunu anlatıyorlar... Kulüplere aradığı nitelikte futbolcu bulmak, futbolculara kulüp bulmak menajerlerin en önemli etkinliği. Ancak bu işi fotokopi anlaşma örnekleriyle göz boyayıp adam kandırarak yapanların özellikle ülkemizde elini kolunu sallaya sallaya dolaştığını, bir çok kulübü ve futbolcuyu yakan "komisyoncu" taifesiyle ilgili önlemler alınması gerektiğini söylüyorlar. 
Kendileri hem FIFA'ya, hem de yerel otoritelere federasyonlar, kulüpler, vergi daireleri karşı sorumluluk taşırken lisan bilmeyen, lisans almamış komisyoncuların mesleklerini kirlettiğini öne sürüyorlar. 
Onlara aynen katılıyorum. Menajerlik süaygı gösterilmesi gereken bir iş. Futbolun içinde en az sponsorlar kadar önemli bir yeri var menajerlerin. 
Okay'ın sohbetinde Carew'in Beşiktaş'a transferi ve Lyon'a satılması ile ilgili perde arkası olayları anlatırken, Ceylan Çalışkan'ın söylediği sözler beni tedirgin etti 
" - Carew'in menajeri ile ben de ortaktım... Beşiktaş'a gelmesi için ikimiz de yoğun çaba sarfettik... Hatta Beşiktaş'ın dışında Paris St. Germain gibi kulüpler de Carew'i istiyordu ama, biz bunu Carew'e söylemedik ve o da Beşiktaş'a geldi." 
İki menajer, futbolcuyu bilgilendirirken, seçenekleri gizliyor, örtüyor ve onu kendi tercihlerine göre yönlendiriyorlar... 
Üç menajerin de " temiz insanlar " olduğunu biliyorum... 
Ama şu Carew örneğindeki perdeleme etik kurallarıyla hiç bağdaşmıyor... 
Öyle değil mi Çalışkan dostum 

Hamamda gelin bulmak 

Beşiktaş Asbaşkanı Kıvanç Oktay, Siyah - Beyazlı taraftarların merak ve sıkıntıyla beklediği "transfer bombasını" nihayet patlattı. Schalke'nin Brezilyalı golcüsü Gonçalves Ailton'la ne zamandır gizli gizli konuştuklarını, Alman kulübünün yöneticileriyle bonservis için kıran kırana pazarlıklar yaptığını anlatırken, "Olayı o kadar gizli tuttuk ki Rıza Çalımbay hocaya bile söylemedik. Çünkü Ailton gibi bir oyuncuya Rıza hoca bile hayır diyemez " dedi. 
Şaşırdım... 
Rıza Çalımbay ve yardımcıları, aylardır Brezilya'dan Norveç'e, Belçika'dan Avusturya'ya kadar yüze yakın futbolcu izliyor, bir liste oluşturup rapor veriyorlar ve... 
Kıvanç Oktay, liste dışı bir oyuncu bulup anlaşıyor... Rıza hocaya bile son ana kadar haber vermiyor... Haberi verdiğinde de " Yardımcılarına sakın söyleme " demek gereğini duyuyor... 
Çoook eskiden... 
Mahallenin yaşlı - başlı ve genç hanımları toplu halde hamama gider, oradan oğullarına kız beğenirlerdi... 
Kıvanç Oktay'ınki de o hesap... 
Rıza Hoca'ya 32'lik taze bir golcü bulmuş, "Gözünaydın... Sakın kimseye söyleme" demeyi de ihmal etmemiş.. 
Ne diyeyim yani, hayırlı olsun Mürüvetini görün Rıza hocam 



</TEXT>
</DOC>
