<DOC>
<DOCNO> 370872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko06.html </URL>
<DATE> 2005/08/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bankacılıkta yabancı payı yüzde 10.5'e çıkacak 
</HEADLINE>
<TEXT>

     Bankacılık Düzenleme ve Denetleme Kurumu BDDK 
     Araştırma Dairesi uzmanlarından Dr. Sedat Yetim ve Ozan Gülhan’ın araştırmasında, 2004’de yüzde 4 düzeyinde olan bankacılık sistemindeki yabancı payının gelişmeler dikkate alındığında yüzde 10.5 düzeyine çıkacağı tahmin edildi. 
     Türkiye’nin kredi ve aktif büyüklüğü açısından 10 yeni AB üyesinden daha yüksek bir rakama ulaştığı belirlendi. Ancak Türkiye’nin büyüklüğüne göre bu düzeyin yetersizliği saptandı. 
     BDDK Araştırma Dairesi uzmanlarından Dr. Sedat Yetim ve Ozan Gülhan yaptıkları araştırmada, Türkiye ile Estonya, Slovakya, Litvanya, Güney Kıbrıs, Polonya, Slovenya, Letonya, Çek Cumhuriyeti, Macaristan ve Malta’nın yer aldığı yeni AB üyesi ülkelerin bankacılık sistemlerini karşılaştırdılar. 
     Araştırmaya göre, Macaristan, Polonya ve Çek Cumhuriyeti dışarıda tutulduğunda yeni üye devletlerde ortalama 17 banka bulunuyor. Türkiye 48 banka ve 5 özel finans kurumuyla banka sayısı sıralamasında yeni AB üyesi ülkeler içinde 4’üncü sırada yer alıyor. 
     
     TÜRKİYE EN FAZLA ŞUBEYE SAHİP 

     Yeni üye ülkeler itibariyle ortalama banka şube sayısı 1000 olarak belirlendi. Türkiye ise 6 bin 57 şubeyle grup içinde birinci sırada yer alıyor. Ancak bunun Türkiye’deki 2 bin 136 şubeye sahip kamu bankalarından kaynaklandığı belirtildi. 
     
     TEK PAZARIN YABANCI AĞIRLIĞINA ETKİSİ 

     Yeni AB üyesi ülkelerdeki banka sahipliği açısından da özellikle tek pazarın etkisiyle yabancı banka oranlarının ciddi boyutlara ulaştığı kaydedildi. En yüksek yabancı payının ise yüzde 97.5’le Estonya’da, en düşük oranın ise yüzde 12.3’le Güney Kıbrıs’ta olduğu ortaya çıktı. 
     Polonya’da yüzde 24.4 ve Slovenya’da da yüzde 23.8’le kamu bankacılığının halen önemli düzeyde olduğu belirlendi. 10 yeni üye ülkede 2003 yılı ortalama kamu bankaları sahipliği yüzde 6.5, özel banka sahipliği ise yüzde 29.7, yabancı banka sahipliği ise yüzde 70 olarak tespit edildi. 
     Türkiye’nin ise grup içinde kamu bankacılık oranı en yüksek, yabancı banka ağırlığı ise en düşük ülke olduğu ortaya çıktı. 
     
     YABANCI AĞIRLIĞI OLAN ÜLKELERDE YOĞUNLAŞMA FAZLA 

     İlk 5 banka için hesaplanan aktif yoğunlaşma oranının özellikle yabancı ağırlığı olan ülkelerde fazla olduğu ortaya çıktı. Yabancı bankaların yüzde 97.5 paya sahip olduğu Estonya’daki yoğunlaşma oranı yüzde 99 olarak belirlendi. Yoğunlaşma oranının en düşük olduğu ülke ise yüzde 52’yle Polonya oldu. AB üyesi ülkelerdeki ortalama yoğunlaşma oranı ise yüzde 70 olarak tespit edildi. Haziran ayı itibariyle Türkiye’deki ilk beş bankanın aktif yoğunlaşması ise yüzde 60 düzeyinde bulunuyor. Bu oranla Türkiye en az yoğunlaşma oranına sahip üçüncü ülke konumunda yer alıyor. Yeni üye ülkelerde yoğunlaşmanın en önemli sebebi yabancıların ağırlığı ve sektörün küçüklüğü olarak açıklanırken, Türkiye’de ise kamu bankacılığı neden olarak gösterildi. Halen Türkiye’de aktif toplamı en büyük ilk beş bankasından ikisinin kamu bankası olduğu anımsatıldı. 
     
     AKTİF BÜYÜKLÜK 10 YENİ ÜYEDEN YÜKSEK 

     10 yeni üye ülke toplam aktif ortalaması 34 milyar 177 
     milyon Euro olarak belirlenen araştırmada, "Türkiye 176 milyar Euro düzeyindeki toplam aktifiyle grup içinde en yüksek rakama ulaşan ülke olmakla beraber gerek ekonomik potansiyeli gerekse de milli gelire oranıyla bankacılık sektörü yeterli büyüklüğe ulaşamamaktadır" denildi. 
     
     KREDİ KULLANDIRIMI 

     Toplam krediler açısından da 56 milyar 240 milyon Euro’yla Polonya, 30 milyar 772 milyon Euro’yla Macaristan ve 30.772 milyon Euro’yla da Çek Cumhuriyeti’nin en yüksek rakamlara ulaştığı tespit edildi. 10 ülke kredi ortalaması 17 bin Euro olarak belirlenirken, Türkiye’nin 56 milyar 972 milyon Euro kredi hacmiyle en yüksek rakama ulaşan ülke olduğu kaydedildi. Araştırmada, "Her ne kadar yeni üye ülkelerle değerlendirdiğinde Türkiye’nin kredi hacmi yüksek görünse de, bankacılık sektörü ülkemizde aracılık fonksiyonunu tam olarak yerine getirememektedir" denildi. Araştırmada, aktif büyüklük, toplam krediler ve karlılık açısından Türkiye’nin tüm yeni üye devletlerin önünde yer aldığı belirlenirken, mevduatın krediye dönüşüm oranı ve kredinin aktif içindeki payı oranlarında geride kaldığı tespit edildi. 

     
</TEXT>
</DOC>
