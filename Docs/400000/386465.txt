<DOC>
<DOCNO> 386465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur35.html </URL>
<DATE> 2005/10/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sakal-ı Şerif olayı... İstanbul Müftüsü Ön inceleme başlattık 
</HEADLINE>
<TEXT>

     İstanbul Müftüsü Prof. Dr. Mustafa Çağrıcı, "Sakal-ı Şerif"in Atatürk Havalimanı’na götürülmesine ilişkin ön inceleme başlattıklarını belirterek, "Biz kendi personelimiz açısından konuyu takibe aldık. İlgili diğer kurumlar da kendi yanlışlarını araştırmalı" dedi. 
     Prof. Dr. Mustafa Çağrıcı, AA muhabirine yaptığı açıklamada, camilerdeki kıymetli eşyaya ilişkin Diyanet İşleri Başkanlığı’nın "Teberrükat Yönetmeliği" bulunduğunu ve bu yönetmeliğe göre "Sakal-ı Şerif"in de teberrükat sayıldığını bildirdi. 
     Yönetmeliğe göre, teberrükat eşyasının ait olduğu camiden başka yere nakledilemeyeceğini de vurgulayan Çağrıcı, ancak caminin yıkılması durumunda başka camiye veya mescide nakledilmesinin mümkün olabildiğini kaydetti. 
     Çağrıcı, "Sakal-ı Şerif"in Atatürk Havalimanı’na götürülmesi olayının ardından bu yönetmelik çerçevesinde bir müftü yardımcısının görevlendirildiğini ifade ederek, sözlerini şöyle sürdürdü 
     "Konuyla ilgili ön inceleme başlattık. Sakal-ı Şerif’in hangi amaçla ve kimin isteğiyle cami dışına çıkartıldığı araştırılacak. İki gün içerisinde bir rapor hazırlanacak ve o rapor doğrultusunda idari soruşturmaya gerek olup olmadığı kararlaştırılacak. Büyük ihtimalle de bir soruşturma yapılacak. 
     Biz, bu olayda kendi personelimiz açısından konuyu takibe aldık. 
     İlgili diğer kurumlar da kendi yanlışlarını araştırmalı. İlçe Müftüsü ile Eyüp Sultan Camii görevlileri, bu incelemede söz konusu. Çünkü caminin teberrükatı, cami görevlilerinin üzerine zimmetlidir." Şu anda ön incelemenin devam ettiğini ve rapor doğrultusunda yapılacak soruşturma sonucunda hatası tespit edilen personele gerekli cezanın verileceğini belirten İstanbul Müftüsü Prof. Dr. Mustafa Çağrıcı, İlçe Müftüsü hakkında bir soruşturma yapılması gerekiyorsa bu kararın da Diyanet İşleri Başkanlığı’nca verileceğini sözlerine ekledi. 
     
</TEXT>
</DOC>
