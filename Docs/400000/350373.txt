<DOC>
<DOCNO> 350373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy16.html </URL>
<DATE> 2005/06/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
AKP'li Fırat'tan Sezer'e tepki Niye mektubu açıkladı 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, "Türkiye Cumhuriyeti tarihinde bugüne kadar hiçbir Başbakanın ülkesini satmadığını, bundan sonra da satmayacağını" söyledi. 
     Fırat, parti genel merkezinde düzenlediği basın toplantısında, dün CHP Genel Başkanı Deniz Baykal’ın, "Siyasi adabı muaşeret kaidelerini hiçe sayarak" sözler söylediğini, bunu şiddetle kınadıklarını belirtti. Fırat, "Türkiye Cumhuriyeti tarihinde bugüne kadar hiçbir başbakan ülkesini satmamıştır, bundan sonra da satmayacaktır" dedi. 
     Baykal’ın, ülkeye ve ülkede yaşayan insanlara inanmadığı için böyle sözler söylediğini ileri süren Fırat, CHP liderinin, Başbakan Recep Tayyip Erdoğan’ın sözlerini kendince yorumlayıp ve yeniden okuyarak eski siyaset anlayışından kurtulamadığını ortaya koyduğunu savundu. 
     
     SEZER'E ELEŞTİRİ 

     Cumhurbaşkanı Ahmet Necdet Sezer’in, vekaleten bürokrat atamalarıyla ilgili hükümete yazdığı mektubu anımsatan Fırat, "Bu mektubun basına açıklamasının da çok doğru olduğu kanısında değiliz" dedi. Fırat, şunları kaydetti 
     "Cumhurbaşkanı ile hükümet arasındaki bir yazışmayı biz de basına açıklar ve cevabını verebilirdik. Ancak bunu hükümet etme, devlet adamı olma anlayışına yakıştıramadığımız için böyle bir eyleme girmedik. 
     Sayın Cumhurbaşkanı’nın üye olarak imzasının bulunduğu Anayasa Mahkemesi’nin 1992 yılında verdiği kararda şöyle deniliyor Cumhurbaşkanı’na tanınan bütün yetkilere karşın, sistem özde parlamenter demokrasi olduğundan ve sorumluluk da hükümette bulunduğundan Anayasa ve yasalara aykırı olmadıkça Cumhurbaşkanı, Bakanlar Kurulu işlemlerini siyasal yerindelik yönünden denetlemeyip imzalamak zorunda olduğu açıktır . Bu karara şerh verebilmek mümkün değildir. Siyasi sorumluluğu üstünde taşıyan hükümetin atama kararnamelerinin siyasal yerindelik denetimi yapılarak imzalanmamasının Anayasa’nın temel ilkelerine aykırı olduğunu Cumhurbaşkanı bir hukukçu olarak kendileri de ifade etmektedir. Biz, buna katılıyoruz." TCK’da değişiklik öngören yasa tasarısının içerisindeki iki maddenin Anayasa’ya aykırılığı iddiasıyla Cumhurbaşkanı tarafından iade edildiğini hatırlatan Fırat, "Hukukçu olarak gerekçeyi okuduğumda, iki maddeyle ilgili gerekçesinde oldukça zorlandığını görmek ve müşahede etmek mümkün" dedi. 
     Anayasa Hukuku’nun, hukuk fakültelerinin birinci sınıfında okutulduğunu belirten Fırat, bu sınıfı başarıyla geçen her öğrencinin "Bir işlemin, bir eylemin suç olup olmaması ve bu eyleme atfedilecek cezanın tayininin TBMM’ye ait devredilemez bir yetki" olduğunu bileceğini söyledi. 
     Fırat, "1926’da TCK’da bu madde vardı ve para cezasıydı. 1971’e kadar da para cezası olarak kaldı. Bu kadar uzun süreç içinde laikliğe aykırı olmayan ve Atatürk döneminde koyulan bu hükmün, yine hapis cezası ile cezalandırılması öngörülmüşken, bu cezanın sınırlarını aşağı çekmenin Anayasa’ya aykırı olduğunu düşünebilmek mümkün değildir" dedi. 
     
     BAŞBAKAN’IN ABD GEZİSİ 

     Başbakan Erdoğan’ın ABD gezisinin başarıyla sürdüğünü belirten Fırat, "Müttefikimiz ABD ile ilişkilerimizde dönemsel olarak sıkıntılar olabilir, ancak stratejik ortak olan iki ülke ilişkilerinin sarsılabilmesi mümkün değildir. Bu ziyaret ile bu teyit edilmiştir" diye konuştu Bir gazetecinin, "Sayın Başbakan Ben kişi olarak laik değilim ama laik devleti korumakla mükellefim sözlerini nasıl değerlendiriyorsunuz" sorusu üzerine Fırat, "Doğru. Bireylerin laik olması mümkün değildir, devlet laiktir. Laiklik, devletin vasıflarından biridir, şahısların değil. Sayın Öymen bunu bilmiyorsa açar Anayasa’ya bakar. Yoksa laikçiliğin bir din olarak algılanması lazım. Sayın Öymen böyle bir din biliyor ve onu tercih ediyorsa ona söyleyecek bir şeyimizi yok" dedi. 
     
</TEXT>
</DOC>
