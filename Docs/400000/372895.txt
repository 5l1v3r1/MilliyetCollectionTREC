<DOC>
<DOCNO> 372895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur45.html </URL>
<DATE> 2005/08/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Eğitim-Sen'den toplu görüşmeleri tıkama tehdidi 
</HEADLINE>
<TEXT>

     Eğitim-Sen Genel Başkanı Alaaddin Dinçer, Devlet Bakanı ve Başbakan Yardımcısı Mehmet Ali Şahin'in, sendikalarına yönelik sözlerinden dolayı, kendilerinden özür dilemediği takdirde toplu görüşmeleri tıkayacaklarını söyledi. 
     Eğitim-Sen Genel Başkanı Dinçer, bir grup Eğitim- Sen üyesiyle Başbakanlık C Kapısı önünde basın açıklaması yaptı. 
     Eğitim-Sen üyeleri ellerinde Eğitim-Sen Genel Merkezi'nden pankartlarla slogan atarak Başbakanlık önüne geldikten sonra burada bir açıklama yapan Dinçer, Şahin'e en iyi yanıtı alanlara çıkarak, on binlerce eğitim emekçisinin bağlı bulunduğu konfederasyonun alacağı kararlar doğrultusunda vereceğini kaydetti. 
     Şahin'in, sendikaları ve toplu görüşmelerle ilgili kamuoyunu yanıltıcı açıklamalar yaptığını ileri süren Alaaddin Dinçer, Şahin'in, Eğitim- Sen ile ilgili yaptığı son açıklamaların ise 'talihsizlik' olduğunu savundu. 
     Bu açıklamaların yargı süreci devam ederken, yargıya müdahale anlamını taşıdığını öne süren Dinçer, ''Sayın Şahin, Pazartesi günü bizden özür dilemezse toplu görüşmeleri tıkarız'' dedi. 
     Kamu emekçilerinin mücadelesinin yıllardır kararlı bir biçimde devam ettiğini belirten Dinçer, ''Kamu ekmekçileri, KESK böyle tehditlere pabuç bırakmayacak'' diye konuştu. 
     Şahin'in kendileriyle yaptığı görüşmelerde Eğitim-Sen hakkında açılan davayı ''talihsizlik' olarak nitelendirdiğini ve bu konuda hükümetin kesinlikle duyarlı olduğunu dile getirdiğini ifade eden Eğitim-Sen Genel Başkanı Dinçer, ancak Şahin'in son açıklamalarının davada hükümetin de parmağı olduğunu gösterdiğini ileri sürdü. Eğitim-Sen'in teslim olan bir gelenekten gelmediğini kaydeden Dinçer, 'Sizin istediğiniz gibi değil bizim istediğimiz gibi olacağız'' diye konuştu. 
     Dinçer, Şahin'in özür dilememesi halinde toplu görüşmeleri nasıl tıkayacaklarının sorulması üzerine, ''O masada sürekli bunu gündeme getirerek özür dileyene kadar gündeme geçmesine izin vermeyeceğiz'' yanıtını verdi. 
     Dinçer'in açıklamasının ardından Eğitim-Sen üyeleri eylemin sona ereceği Yüksel Caddesi'ne doğru slogan atarak yürümeye başladılar. Ancak, güvenlik güçleri Eğitim-Senlileri dağılmaları konusunda uyararak çeşitli noktalarda durdurdu. Eğitim- Sen üyeleri daha sonra güvenlik güçlerinin izin vermesi üzerine Yüksel Caddesi'ne kadar yürüyerek eylemlerini sona erdirdiler. 
     
</TEXT>
</DOC>
