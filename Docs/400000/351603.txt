<DOC>
<DOCNO> 351603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur24.html </URL>
<DATE> 2005/06/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ambulans kazaya müdahaleye giderken kaza yaptı 4 yaralı 
</HEADLINE>
<TEXT>

     Tekirdağ’ın Çorlu İlçesi’nde, 1 kişinin öldüğü 2 kişinin yaralandığı trafik kazasına müdahale etmek üzere yola çıkan ambulansın da kaza yapması üzerine 4 kişi daha yaralandı. 
     Edinilen bilgiye göre, polis memuru Esat H. yönetimindeki plakası belirlenemeyen bir otomobil yoldan çıkarak, Sağlık Mahallesi’nde bir büfeye çarptı. Kazada, Cem Türkel ölürken, Adem Girişken ve Cemal İlgen yaralandı. 
     Durumun öğrenilmesi üzerine bir sağlık ekibi, Ufuk B’nin kullandığı 59 PT 251 plakalı ambulansla olay yerine hareket etti. 
     Ambulans, Sağlık Mahallesi yakınlarına geldiğinde, Gökçe Ç’nin kullandığı 59 FU 238 plakalı otomobille çarpıştı. Çarpışmanın etkisiyle savrulan otomobil, kaldırımda yürüyen ve asker olduğu belirtilen Mustafa D. 20 ile Mehmet K’ye 21 çarptıktan sonra Vakıflar Bankası Çorlu Şubesi’ne girdi. Kazada, bankanın giriş kapısı ile ATM makinesi kullanılamaz hale geldi. 
     Diğer taraftan Ufuk B. yönetimindeki ambulans da park halindeki 34 NMP 39 ve 59 FV 574 plakalı otomobillere çarparak durabildi. 
     Kazada yaralanan otomobil sürücü Gökçe Ç, yanında bulunan Özge K. ve askerler Mehmet K, Mustafa D. ile ilk kazada yaralanan Adem Girişken ve Cemal İlgen 112 Acil Servis’e ait başka bir ambulansla özel bir hastaneye kaldırıldı. 
     Ambulans şoförü Ufuk B. ile polis memuru Esat H’nin gözaltına alındığı bildirildi. 
     
</TEXT>
</DOC>
