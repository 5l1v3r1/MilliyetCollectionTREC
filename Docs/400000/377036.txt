<DOC>
<DOCNO> 377036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko12.html </URL>
<DATE> 2005/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TÜSİAD ve EDP, Türkiye - AB ilişkilerini tartışıyor... 
</HEADLINE>
<TEXT>

     Kenan Gürbüz AA 

Türk Sanayicileri ve İşadamları Derneği TÜSİAD ile Ekonomi ve Dış Politika Forumu EDP , ''Avrupa'nın Geleceği ile Türkiye-AB İlişkilerini'', Muğla Göcek'te düzenlenen ''Yuvarlak Masa'' toplantısında tartışıyor. 
     Muğla'nın Fethiye İlçesi'ne bağlı Göcek Beldesi'nde bulunan Swissotel'de düzenlenen ''Yuvarlak Masa'' toplantısına, 14 farklı Avrupa ülkesinden 30 yabancı ve 20 Türk üst düzey katılımcı iştirak ediyor. 
     Toplantıda ''AB'nin Yönetişimi'', ''Avrupa Ekonomisi'', ''Avrupa'da Uyuşmazlık Çözümünde AB'nin Rolü'', ''AB ve Küresel Güvenlik'', ''Avrupa Kamuoyu'' ve ''Genişleme'' gibi konular da ele alınıyor. 
     
     TÜRKİYE'NİN AB SÜRECİNE OLUMLU KATKI SAĞLAYACAK 
     Toplantıya katılan TÜSİAD AB Temsilcisi Bahadır Kaleağası, TÜSİAD ve EDP'nin ortak amacının her yıl tekrarlanması hedeflenen bu toplantılar kanalıyla hem Avrupa Birliği'nin geleceği hem de bu gelecekte Türkiye'nin rolünün derinlemesine tartışılabileceği etkin ve sürekli bir iletişim ortamı yaratabilmek olduğunu belirtti. Kaleağası, ''Göcek toplantılarıyla, önümüzdeki süreçte, Türkiye'nin Avrupa kamuoyunda olumlu tanıtımına katkıda bulunmayı amaçlıyoruz'' dedi. 
     Kaleağası, Göcek'te düzenlenen ''Yuvarlak Masa'' toplantısında ele alınacak olan konuların sadece Türkiye-AB ilişkilerinden ibaret olmadığına işaret ederek, şöyle konuştu 
     ''Bu toplantının önemi Avrupa'nın geleceği ile ilgili konuların Türkiye'de konuşulması. Bu bağlamda Türkiye gündeme gelecek. Bu yuvarlak masa toplantısının Türkiye'nin AB sürecine olumlu bir katkı sağlayacağını düşünüyorum. Bu toplatının zamanlaması masum bir zamanlama değil. Türkiye için böyle önemli bir dönemde bu kadar üst düzey insanın, bu kadar AB kulislerinde etkili ve bilgili konumdaki insanların Türkiye'de Avrupa'nın geleceğini tartışmaları kendi başına bir mesaj dolu. Bu toplantının Avrupa kulislerinde olumlu yankılanacağına inanıyorum.'' 
     
     TOPLANTININ KATILIMCILARI 
     Göcek toplantısına AB ülkeleri ve kurumlarından üst düzey siyasetçi, akademisyen, iş dünyası ve sivil toplum temsilcileri katılıyor. 
     Seminere yurtdışından gelen katılımcılar arasında İtalya eski Başbakanı ve Uluslararası Balkan Komisyonu Başkanı Senatör Giuliano Amato, Avrupa Komisyonu eski üyesi ve Bocconi Üniversitesi Rektörü Mario Monti, PASOK Grup Başkan Vekili ve Avrupa Komisyonu eski üyesi Anna Diamantopoulou, Güney Kıbrıs Rum Yönetimi eski Cumhurbaşkanı ve baş müzakerecisi George Vassiliou, İsveç Parlamentosu Dış İlişkiler Komitesi Başkanı Urban Ahlin, Brüksel'de yerleşik Avrupa Politika Çalışmaları Merkezi Center for European Policy Studies - CEPS Direktörü Daniel Gros, Londra'da yerleşik Avrupa Reform Merkezi Centre for European Reform - CER Direktörü Charles Grant, Financial Times gazetesi baş yazarlarından Martin Wolf, Paris'de yerleşik Uluslararası Etüdler ve Araştırmalar Merkezi Centre des Etudes et Recherches Internationales - CERI araştırmacılarından Olivier Roy ve ABD Brookings Enstitüsü Avrupa Çalışmaları Direktörü Philip Gordon bulunuyor. 
     Türk katılımcılar arasında ise EDP Danışma Kurulu Üyesi ve Birleşmiş Milletler Kalkınma Programı Başkanı Kemal Derviş, TÜSİAD Onursal Başkanı Bülent Eczacıbaşı, TÜSİAD Yönetim Kurulu Başkanı Ömer Sabancı, TÜSİAD Başkan Yardımcıları Pekin Baran ve Cem Duna, TÜSİAD Yönetim Kurulu üyeleri Ümit Boyner ve Agah Uğur, Hazine eski Müsteşarı ve TÜSİAD - Koç Üniversitesi Ekonomik Araştırma Forumu Direktörü Faik Öztrak, EDP Koordinasyon Kurulu Üyeleri Fuat Keyman ve Sinan Ülgen, EDP Koordinasyon Kurulu Üyesi ve CHP İstanbul Milletvekili Zeynep Damla Gürel, AKP Milletvekili Zekeriya Akçam yer alacak. Ayrıca KKTC'den de Doğu Akdeniz Üniversitesi Rektörü Halil Güven ile CTP Millletvekili Özdil Nami de yer alıyor. 
     Toplantıya katılan EDP Danışma Kurulu Üyesi ve Birleşmiş Milletler Kalkınma Programı Başkanı Kemal Derviş'in katılımcılarla yakından ilgilendiği gözlendi. 
     
</TEXT>
</DOC>
