<DOC>
<DOCNO> 352271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo07.html </URL>
<DATE> 2005/06/15/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Fenerbahçe'de Yusuf'a şans doğuyor... 
</HEADLINE>
<TEXT>

     Kadro sıkıntısı yaşayabileceğini düşünen Christoph Daum'un, Yusuf'u sezon başı kampına çağırması bekleniyor. 
     Sezon başında Ankaraspor’a kiralanan, ardından Akçaabat Sebatspor’a giden Yusuf Şimşek’e müjdeli haber geliyor. Hooijdonk, Serhat ve Murat Hacıoğlu’nun takımdan ayrılması nedeniyle kadro sıkıntısı yaşayabileceğini düşünen Christoph Daum’un, Yusuf’u sezon başı kampına çağırması bekleniyor. Antalya’da eşi ve kızı ile tatil yapan tecrübeli futbolcu, bu haberi sabırsızlıkla beklediğini vurgulayarak, Fenerbahçe’de bana verilen şansları iyi değerlendiremedim. Hatalarım oldu ama artık tecrübe kazandım. Bunun son şansım olduğunu biliyorum. Artık hayatımda hataya yer yok'' diye görüş bildirdi. 
     
     Kemal sezonu erken açıyor 

     İki yıl önce Gaziantepspor’dan Fenerbahçe’ye gelen ancak başı sakatlıklardan bir türlü kurtulmayan Kemal, yeni sezona daha güçlü ve hazır girecek. İki yıldır yeteri kadar oynama fırsatı bulamayan genç futbolcu, şu an Antalya’da tatil yapıyor. Ayağındaki platinlerini aldıran ve tamamen iyileşen Kemal, önümüzdeki hafta İstanbul’a gelip Samandıra Tesisleri’nde idmanlara başlayacağını belirterek, Şanssızlıklar yakamı bırakmadı. Bu nedenle daha güçlü ve forma olmak için arkadaşlarımdan daha erken hazırlıklara başlayacağım'' diye konuştu. 
     
     Türkiye’de yetenek avı 

     Fenerbahçe yönetimi, eski futbolculardan oluşturduğu bir komite ile tüm Türkiye’yi araştırma kararı aldı. Sarı - Lacivertliler, böylece ülke çapındaki yetenekleri gençleri Fenerbahçe altyapısına kazandırmayı planlıyor. Yıllardır, A Takım’a oyuncu kazandıramayan Fenerbahçe’nin altyapısını güçlendirmek için kurduğu komitede, Selçuk Yula, Cemil Turan, Cem Pamiroğlu, Engin Verel, Şenol Çorlu, Timuçin Çuğ, Alpaslan Eratlı, Yavuz Şimşek, Ogün Altınparmak, Hakan Tecimer gibi eski futbolcular bulunuyor. 
     
     Tatilde bile ayrılmıyorlar 

     Kanarya’nın iki genç yıldızı Mehmet Yozgatlı ile Semih Şentürk, bugünden itibaren eşleriyle birlikte Antalya Belek’te tatile çıkacak. Kamplarda sürekli aynı odada kalan iki kafadar, 28 Haziran’da İstanbul’a dönecek. Öte yandan, Fenerbahçe’nin iki kalecisi Rüştü ve Volkan da Bodrum’da buluşacak. Yedek kaleci, arkadaşlarıyla birlikte Bodrum’a giderek, yaklaşık üç gündür Bodrum’da bulunan Rüştü’yle bir araya gelecek. 
     
     Rüştü’den medyaya sitem 

     Milli takım ve Fenerbahçe’nin file bekçisi Rüştü Reçber, yine basına çıkıştı. Fenerbahçe’ye döndüğümden bu yana hakkında sürekli yanlış haberlerin çıktığını dile getiren tecrübeli kaleci, Beni rahat bıraksınlar. Yorucu bir sezon geçirdim. Eşim ve çocuğumla tatil yapıyorum. Ancak burada da huzurum yok. Benden izin almadan uzaktan resimlerimiz çekildi. Ailemle gözönünde olmak istemiyorum. Saygılı davransınlar'' ifadesini kullandı. 
     
     Hazırlık maçları Lig TV’de 

     Süper Lig’in yayıncı kuruluşu Lig Tv, Fenerbahçe ve Galatasaray’ın yeni sezon öncesi oynayacağı hazırlık maçları naklen ekranlara getirecek. Dün iki kulüp yönetimiyle masaya oturan Lig TV yetkilileri, özel maçların yayın hakkını satın aldı. Fenerbahçe ve Galatasaray, yeni kadrolarıyla Lig Tv ekranlarında olacak. 
     
</TEXT>
</DOC>
