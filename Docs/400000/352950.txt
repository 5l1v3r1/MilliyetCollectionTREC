<DOC>
<DOCNO> 352950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/sonsiy02.html </URL>
<DATE> 2005/06/17/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Başbakan'ın eski şirketlerinin başkanına iki başbakan maaşı 
</HEADLINE>
<TEXT>

     ANKARA ANKA 

Başbakan Recep Tayyip Erdoğan’ın üç gıda şirketindeki hisselerini yaklaşık 3 bin YTL’ye devraldıktan sonra yönetim kurulu başkanı olarak görev yapan Ahmet Günaydın’ın, bu üç şirketten görevi için alacağı aylık ücret, Başbakan Erdoğan’ın maaşını yaklaşık ikiye katlıyor. 
     Emniyet Gıda, Yenidoğan Gıda ve İhsan Gıda’da yönetim kurulu başkanı olarak görev yapacak olan Ahmet Günaydın’a, aylık ücret olarak her bir şirketten yaklaşık 6 bin YTL aylık ücret ödenecek. Böylece, Günaydın’ın üç şirketteki görevinden dolayı alacağı aylık ücret brüt 18 bin YTL’yi bulacak. Bu da, Başbakan Erdoğan’ın başbakan olarak aldığı aylık ücretin yaklaşık iki katına denk geliyor. 
     Bu şirketlerde yönetim kurulunun diğer üyelerine ise aylık brüt 2’şer bin YTL ödenecek. 
     Sözkonusu şirketlerde denetçi olarak görev yapacak olan Şefika Kılınç’a da aylık 3 bin YTL verilecek. 
     
</TEXT>
</DOC>
