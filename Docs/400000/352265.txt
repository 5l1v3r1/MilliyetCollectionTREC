<DOC>
<DOCNO> 352265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo01.html </URL>
<DATE> 2005/06/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ustaömer "İlk maçın kötü etkisini attık" 
</HEADLINE>
<TEXT>

     Türkiye A Genç Milli Futbol Takımı Teknik Direktörü Şenol Ustaömer, milli takımın Panama’ya karşı kazandığı galibiyet ile Çin’e karşı son dakika golüyle kaybedilen maçın yarattığı sıkıntı ve kötü etkinin atıldığını söyledi. 
     Hollanda’da devam eden 15. Dünya Gençler Futbol Şampiyonası’nda Türkiye’nin, Panama’ya karşı 1-0 kazandığı maçın ardından düzenlenen basın toplantısında Ustaömer, galibiyetin sevindirici olduğunu vurguladı. 
     "Rakibe pozisyon vermeden kazandığımız için sevincimiz daha da büyük" diyen Ustaömer, ilk maçta yapılan defans hatalarının bu maçta tekrarlanmadığını söyledi. 
     Şenol Ustaömer, Ukrayna maçının Türkiye için final havasında olacağını ve kazanmak için çalışacaklarını belirtti. Ustaömer, Ukrayna maçında Türkiye’yi bir üst tura taşıyacak her türlü sonuca razı olacaklarını ifade etti. 
     Teknik Direktör Ustaömer, ilk maça göre daha çok oyuncu değişikliği yapılmasını, futbolcuların form durumuna bağladı. 
     Türkiye, grubundaki son maçını, 17 Haziran Cuma günü Doetinchem kentinde Ukrayna’ya karşı oynayacak. 
     
</TEXT>
</DOC>
