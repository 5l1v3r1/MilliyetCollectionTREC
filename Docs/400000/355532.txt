<DOC>
<DOCNO> 355532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/guncel/gun05.html </URL>
<DATE> 2005/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gılgamış Destanı'na YKY'den 2 versiyon 
</HEADLINE>
<TEXT>


KÜLTÜR SANAT SERVİSİ 

Yapı Kredi Yayınları, Gılgamış Destanı'nı anlatan 2 kitabı eşzamanlı olarak yayımladı Gençler için hazırlanan ve Bilgin Adalı'nın uyarlayıp Mustafa Delioğlu'nun resimlediği "Gılgamış Destanı" ile Jean Bottero'nun Akkadcadan Fransızcaya zenginleştirilmiş dipnotlarla aktardığı "Gılgamış Destanı". 
"Gılgamış Destanı", bilinen en eski edebi metin. Dilinin yüceliği, konusunun seçkinliği ve evrenselliği ile 'destan' sıfatını alan metin, 3 bin dizeden oluşuyor, ancak günümüze üçte ikisi ulaştı. Ölmek istemeyen bilge insanın serüvenlerini anlatan destan, Akkadca yazılmış ve Mezopotamya'da doğmuş. 
Jean Bottero'nun hazırladığı "Gılgamış Destanı Ölmek İstemeyen Büyük İnsan", yazarının 4 yıllık çalışmasından sonra Akkadcadan Fransızcaya çevrilmiş. 
Kitapta, destanın farklı versiyonları, geçtiği yer ile ilgili bilgiler, destan üzerine yapılmış çalışmalar ve destanı 'okuma kılavuzu' yer alıyor. 
Gençler için hazırlanmış kitap ise sadeleştirilmiş bir versiyon. Bu versiyon 100 sayfadan oluşuyor, resimler ve dipnotlarla desteklenmiş. Kitap, Doğan Kardeş-Yapı Kredi Yayınları dizisinden çıktı. 


</TEXT>
</DOC>
