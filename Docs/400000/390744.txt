<DOC>
<DOCNO> 390744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur25.html </URL>
<DATE> 2005/10/29/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Bakan Çiçek "Avrupalı kadar kendi kültürümüze sahip çıkmıyoruz" 
</HEADLINE>
<TEXT>

     Adalet Bakanı Cemil Çiçek, ''Maalesef, kendi kültürümüze ve değerlerimize karşı Avrupalılar kadar hassasiyet göstermiyoruz'' dedi. 
     Bakan Çiçek, ''dostlarını ziyaret'' için geldiğini bildirdiği Karabük'ün Safranbolu İlçesi'ndeki tarihi Cinci Hanı'ndaki iftarın ardından Karabük Valiliği'nce Polisevi'nde düzenlenen Cumhuriyet Resepsiyonu'na katıldı. 
     Vali Said Vakkas Gözlügöl ile sohbet eden Bakan Çiçek, resepsiyon sırasında kısa süre kesilen elektriğin gelmesiyle tekrar Safranbolu İlçesi'ndeki Cinci Hanı'na gitti. 
     Handaki Ağa Oda'sında bölge milletvekilleri ve partililerle sohbet eden Çiçek, gazetecilere yaptığı açıklamada, cumhuriyetin kuruluşunun 82. yıldönümünün Türk milletine hayırlı olmasını diledi. 
     Safranbolu'nun tarihi güzellikleri ve korumacılığa verilen önem dolayısıyla örnek alınması gerektiğini anlatan Çiçek, şunları söyledi 
     ''Safranbolu, kendi kültürümüzü ve medeniyetimizi yaşayarak muhafaza eden pırlanta gibi bir yerdir. Bölge halkı da tarihi güzellikleri koruyup yaşattıkları için takdire layıktır. Kültürümüzün canlı örneklerini görmek için buraya geldik. Ancak, bizim görmemiz yetmiyor. Maalesef, kendi kültürümüze ve değerlerimize karşı Avrupalılar kadar hassasiyet göstermiyoruz. Tarihi konaklarımızın korunmasında burada oluşan bilinç sayesinde birçok il ve ilçe Safranbolu'yu örnek almayı başladı. Bu iyi bir gelişmedir.'' Bakan Çiçek, Safranbolu Adalet Sarayı Projesi'nin hayata geçirilmesi için yeni ihale yasasını beklediklerini, 13 ay gibi kısa sürede mimarı dokuya uygun Adalet Sarayı inşa etmeyi planladıklarını kaydetti. 
     
</TEXT>
</DOC>
