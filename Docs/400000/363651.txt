<DOC>
<DOCNO> 363651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/son/sondun31.html </URL>
<DATE> 2005/07/23/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Mısır'daki saldırlar kınanıyor... 
</HEADLINE>
<TEXT>

     Mısır’ın Kızıldeniz’de ünlü turistik Şarm El Şeyh kıyılarında iki oteli vuran bombalı saldırıları kınamalar sürüyor. 
     Beyaz Saray sözcüsü Scott McClellan, ABD’nin saldırıları sert bir dille kınadığını ve Mısır halkının yanında olduğunu belirterek, Müslümanlara "medeni dünyaya" yönelik tehditleri kınama çağrısında bulundu. 
     McClellan, ABD’nin Mısır hükümetine, suçluların adalet önüne çıkarılması konusunda yardım etmeye hazır olduğunu da belirtti. 
     
     İNGİLTERE 
     İngiltere Dışişleri Bakanı Jack Straw da, Mısır saldırılarının ardındaki "kötü insanları" kınadığını söyledi. 
     Straw, Mısır’daki saldırıların Londra’da meydana gelenlerle bağlantısı olduğuna dair herhangi bir kanıt bulunmadığını, ancak bunların bağlantılı olması ihtimalinin gözardı edilmediğini kaydetti. 
     Jack Straw, saldırın kurbanlarının, tüm milletlerden ve birçoğu Müslüman olmak üzere tüm dinlerden olduğunu belirterek, "Bu, terörizmle savaşın uluslararası olduğunu gösteriyor" dedi. 
     
     İTALYA 
     İtalya Başbakanı Silvio Berlusconi de, yaptığı açıklamada, Mısır’daki terör saldırılarını kınadıklarını belirtti. 
     Berlusconi, teröristlerin hem Batı’da hem de İslam dünyasında, köktenciliğe karşı kararlılıkla mücadele eden ve Ortadoğu’da barış stratejisi peşinde olan Mısır gibi ülkelerde terörü yaymayı hedeflediklerini ifade etti. 
     İtalya Başbakanı, ülkesinin barış, özgürlük ve demokrasinin karşılaştığı bu en ciddi tehdide karşı kararlı tutumunu sürdüreceğini de sözlerine ekledi. 
     
     PAPA 
     Katolik dünyasının ruhani lideri Papa 16. Benediktus da, Şarm El Şeyh’deki saldırıları "gaddarca eylemler" sözleriyle nitelendirdi. 
     Papa, Mısır’daki dini ve siyasi liderlere gönderdiği telgrafta, teröristlere şiddetten vazgeçmeleri çağrısı yaparak, kurbanların ailelerine başsağlığında bulundu. 
     
     HIRVATİSTAN 
     Hırvatistan Devlet Başkanı Stipe Mesiç, Mısır Cumhurbaşkanı Hüsnü Mübarek’e gönderdiği başsağlığı mesajında, bu saldırıları kınayarak, "teröristlere karşı doğrudan harekete geçmek ve terörizmi doğuran nedenleri ortadan kaldırmak gerektiğini" belirtti. 
     
     BELÇİKA 
     Belçika Başbakanı Guy Verhofstadt, saldırıları kınadı ve "savunmasız insanlara karşı düzenlenen bu alçak saldırının hiçbir haklı gerekçesi olamaz" dedi. 
     
     POLONYA 
     Polonya Devlet Başkanı Aleksander Kwasniewski, Mısır Cumhurbaşkanı Hüsnü Mübarek ile saldırı kurbanlarının ailelerine başsağlığı dileyerek, "bu barbarca saldırıları düzenleyenlerin hak ettikleri cezaya çarptırılacaklarından emin olduğunu" kaydetti. 
     
     İSRAİL 
     İsrail Başbakanı Ariel Şaron’un Mısır Cumhurbaşkanı Hüsnü Mübarek’i telefonla arayarak başsağlığı dilediği bildirildi. 
     İsrail hükümet kaynaklarına göre, Şaron görüşmede "terörizme karşı taviz vermemek gerektiğini" belirtti. 
     Hükümet sözcüsü Avi Pazner de, "insanlık dışı bu terörist saldırıları kınadıklarını ve İsrail ordusunun Mısır’a yardımcı olmaya hazır olduğunu" söyledi. 
     
</TEXT>
</DOC>
