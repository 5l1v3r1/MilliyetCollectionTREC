<DOC>
<DOCNO> 380803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun19.html </URL>
<DATE> 2005/09/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sarkozy'den Türkiye karşıtlığı şovu 
</HEADLINE>
<TEXT>

     Türkiye’nin AB üyeliğine karşı çıkan Fransa İçişleri Bakanı ve iktidardaki Halkın Hareketi Birliği UMP 
     Başkanı Nicolas Sarkozy, 3 Ekim’e 10 gün kala iki günlük bir "Avrupa konvansiyonu" düzenleyerek Türkiye karşıtlığını tüm gücüyle dile getirecek. Cumhurbaşkanı Jacques Chirac’ı zor durumda bırakacak olan toplantı için Le Figaro "Türkiye, her zamankinden fazla Jacques Chirac ve Dominique de Villepin için bir diken" ifadesini kullandı. 
     Nicolas Sarkozy, bugün başlayacak olan Avrupa konulu toplantıyı Türkiye’nin AB üyeliğini güçlü ifadelerle reddederken, 2007 yılındaki Cumhurbaşkanlığı seçimleri için rakip olarak gördüğü Jacques Chirac ve Başbakan Dominique de Villepin’i zor durumda bırakmayı amaçlıyor. 
     Bu aşamada iki gün sürecek bir Avrupa konulu toplantının düzenlenmesi, Fransız basınında büyük yankı buldu. Le Figaro gazetesi, geniş yer ayırdığı toplantıda UMP ve başkanı Sarkozy’nin Türkiye konusunda Jacques Chirac ile olan görüş ayrılıklarını bir kez daha dile getireceklerini kaydeden gazete, "UMP’nin şimdiki patronu Türkiye konusundaki tartışmayı son damlaya kadar götürmeye çok kararlıdır" dedi. 
     
     TAKVİM DEĞİŞİN YADA DA YENİ BİR ORTAKLIK ŞEKLİ ÖNERİLSİN 
     Konuşmacıların arasında Türkiye karşıtlığı ile tanınan Fransa eski Cumhurbaşkanı Valery Giscard D’Estaing’in de bulunduğuna dikkat çeken Le Figaro’ya göre, Sarkozy’nin çevresi, Başbakan Recep Tayyip Erdoğan’ın bu yaz Rum Kesimi’ni tanımayı reddederek müzakerelerin ertelenmesi için bir gerekçe sağladığını belirtiyor ve "Ya takvim değiştirilir ya da Ankara’ya başka bir ortaklık şekli sunulur" diyorlar. 
     Türkiye’nin Chirac ve Villepin için "bir diken", "bir kaktüs" olduğunu ifade eden gazete, Sarkozy’nin Türkiye’nin konuşması ile Chirac’ın Türkiye konusunda tamamen izole olduğunu vurgulama olanağını elde edeceğini kaydetti. 
     Le Figaro, "UMP’nin Avrupa ile ilgili konvansiyonu, AB’deki Türkiy’ye karşı ve tüm yeni genişlemelere karşı büyük bir gösteriye benzemesi riski var" yorumunu yaptı. 
     
</TEXT>
</DOC>
