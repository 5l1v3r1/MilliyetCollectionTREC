<DOC>
<DOCNO> 353496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sontur10.html </URL>
<DATE> 2005/06/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İstanbul'da el sanatları festivali... 
</HEADLINE>
<TEXT>

     Kültür ve Turizm Bakanlığı Araştırma ve Eğitim Genel Müdürlüğü ile Döner Sermaye İşletmeleri Merkez Müdürlüğü'nce düzenlenen ''El Sanatları Festivali'', yarın Bakan Atilla Koç tarafından açılacak. 
     Kültür ve Turizm Bakanlığı'ndan yapılan açıklamaya göre, geleneksel el sanatlarının korunması, yaşatılması, gelecek kuşaklara aktarılması ve geçimini el sanatlarıyla sağlayan sanatkarların çalışmalarının teşvik edilmesi amacıyla düzenlenen festivale, 42 ilden 102 el sanatı üreticisi ve sanatkarının davet edildiği belirtildi. 
     Sultanahmet Meydanı'nda açılışı yapılacak festivalde, ahşap işçiliği, bakırcılık, bastonculuk, geleneksel giysili bebek yapımcılığı, balıkçılık, cam işçiliği, çömlekçilik, dericilik, dokumacılık, gümüşçülük, işlemecilik, kaşıkçılık, köşkerlik, minyatür alet yapımcılığı, müzik aletleri yapımcılığı, saraçlık, sedefkarlık, semercilik, sepetçilik, seramik, çini işçiliği, Türk süsleme sanatları tezhip, hat, minyatür, ebru , yazmacılık gibi geleneksel el sanatlarından örnekler, geleneksel yapım şekilleriyle birlikte sunulacak. 
     Şed kuşatma töreni, gölge oyunu gösterileri, esnaf kahveleri gibi etkinliklerin de yer alacağı festival, 27 Haziran Pazartesi günü sona erecek. 
     
</TEXT>
</DOC>
