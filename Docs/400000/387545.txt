<DOC>
<DOCNO> 387545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yasam/ayas.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağrı, bir kader değil' 
</HEADLINE>
<TEXT>


Bu yıl beşincisi düzenlenen 'Ağrısız Yaşam Haftası'nın genel mesajı, 'Ağrının çaresi var' olacak. Kronik ağrı çeken hastalara 'doğru hekim, doğru adres' önerilerinde bulunulacak 

AYŞEGÜL AYDOĞAN İstanbul 

Avrupa Ağrı Teşkilatları Federasyonu'nun EFIC bu yıl 5.'sini düzenlediği 'Ağrısız Yaşam Haftası' dün başladı. Bu yılki teması 'Yaşlıda Ağrı' olan 17 - 22 Ekim 2005 tarihleri arasındaki haftada, 'Ağrının çaresi var' mesajı verilecek, kronik ağrı çeken hastalara eğitimlerle doğru hekim ve yer tavsiyesinde bulunulacak. 

Ekonomik boyutu korkunç 
Swissotel'de dün yapılan ve 13 Avrupa ülkesiyle aynı anda başlayan toplantıda konuşan EFIC Başkanı ve Türk Algoloji Derneği Başkanı Prof. Dr. Serdar Erdine, günümüzün önemli sağlık sorunlarından kronik ağrı için yapılan harcamaların tüm hastalıklardan daha fazla olduğunu vurguladı. 
Çok az kişinin ağrı yüzünden öldüğüne, ancak binlercesinin ağrıyla yaşamak zorunda kaldığına işaret eden Erdine, kronik ağrının sadece fizyolojik değil psikolojik de birçok soruna neden olduğunu bildirdi. 
Erişkinlerin yüzde 50'sinin bir ya da daha çok kronik ağrıdan yakındığını anlatan Erdine, "Ağrı, katlanılması gereken bir kader değil" dedi. 
Prof. Erdine, kronik ağrının dünyada her yıl 700 milyon işgücü kaybı ve 60 milyar dolar zarara neden olduğunu da hatırlattı ve "Oysa sadece ağrı kesicilerle ağrıların yüzde 80 - 85'i tedavi edilebiliyor" diye konuştu. 

Yaşla ağrı da artıyor 
Yüzde 20 - 25 kronik ağrı çeken yaşlıların 2020 yılında toplam nüfusun dörtte üçünü oluşturacağını da belirten Prof. Erdine, "Ağrı sıklığı yaşa bağlı artıyor. 65 yaş üzerinde yüzde 80 - 85'inde ağrıya neden oluşturabilecek en az bir tane belirgin sağlık sorunu var" diyerek sözlerini noktaladı. 
Toplantı dahilinde defalarca ameliyat geçiren ve dayanılmaz ağrılar çeken 2 hasta da, tedavileri sonrası normal hayata nasıl döndüklerini anlatıp, hastalara ağrı tedavisi veren ünitelere ve algoloji bilim dallarına başvurmaları çağrısında bulundular. 

Rakamlarla ağrı 

Türkiye'de ağrı sıklığı yüzde 63.5.Kadınlarda ağrı daha sık görülüyor yüzde 70 .En sık baş yüzde 26 , bel yüzde 13.2 , bacaklar yüzde 13.2 ve karın bölgesi yüzde 11.2 ağrıları görülüyor. Ağrı çekenlerin yüzde 7'si hiçbir baş etme yöntemi kullanmıyor. Yüzde 23'ü sadece ağrı kesici kullanıyor.Ağrı çekenlerin yüzde 58.4'ü hekime giderek, yüzde 15.1'i komşu-arkadaş tavsiyesiyle yüzde 7.5'i de eczacıya danışarak ağrı kesici alıyor.Avrupa'da her 5 kişiden biri kronik ağrı çekiyor.Ağrı çekenlerin yüzde 58'inde depresyon vb. psikolojik bozukluklar bulunuyor, 6 kişiden biri ölmek istediğini söylüyor. 



</TEXT>
</DOC>
