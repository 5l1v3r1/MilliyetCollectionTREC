<DOC>
<DOCNO> 353864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/spor/axspo01.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biscan yüzde 99' 
</HEADLINE>
<TEXT>


Beşiktaş Teknik Direktörü Çalımbay, Hırvat futbolcunun transferine kesin gözüyle baktığını söyledi. Siyah-Beyazlılar'ın, Liverpool'dan ayrılan futbolcu için beş milyon doları gözden çıkardığı ifade edildi 

ORHAN YILDIRIM 


Siyah - Beyazlı taraftarın gönlünü alıp, yeni sezona yabancı bir yıldızla başlamayı hesaplayan Beşiktaş, Igor Biscan'da sona yaklaşıyor. 
Tüm çalışmalarını tamamlayıp, kısa bir tatil için Antalya'ya giden Teknik Direktör Rıza Çalımbay, "Biscan ile bizim sunduğumuz şartlarda en geç bu hafta içinde kesin anlaşmaya varacağız. Bu transfere yüzde 99 bitti gözüyle bakıyorum" dedi. Kartal'ın bu oyuncu için 5 milyon doları gözden çıkardığı öğrenildi. 
Çalımbay, diğer transferler konusunda ise şunları söyledi "Youla, Kürşat, Ali ve Adem ile kaleci Volkan bizimle birlikte olacak. Ayrıca geleceği olan birkaç tane gençle temas halindeyiz. Ramazan'ı kiraya vereceğiz. Tecrübe kazanması lazım, çünkü çok iyi bir kaleci. Büyük hedeflere yeni ve eski oyuncularımız ile yürüyeceğiz." 
Sezon öncesinde takımdan çok umutlu olduğunu vurgulayan Rıza hoca, "Sadece yeni transferler önemli değil. Esas mühim olan, elimizdeki yıldızların performanslarını daha da yukarıya çekmektir" yorumunu yaptı. 
Galatasaray ile görüştüğü belirtilen Okan Koç'a yol verebileceklerini de söyleyen Rıza Çalımbay, "Biz istersek gider. Okan'ın böyle bir talebi varsa biz de gönderebiliriz, önemli değil" diye konuştu. 

Carew-PSG flörtü 

Norveçli golcünün, Fransızlar ile pazarlık masasına oturduğu ifade edildi. Kartal'ın, bonservisi için 10 milyon Euro istediği öğrenildi 

Siyah-Beyazlılar'ın, değerininverilmesi karşılığında satma kararı aldığı John Carew'in Avrupa'daki talipleri her geçen gün çoğalıyor. 
Teknik Direktör Sollied'in Olympiakos'a geçmesinin ardından, Yunanistan için adı geçen futbolcunun, Fransızlar'ın ünlü kulübü Paris Saint Germain ile de görüşme halinde olduğu öğrenildi. Norveçli oyuncunun İngiliz menajerinin, Paris'e giderek Fransız ekibinin yöneticileriyle pazarlığa oturduğu ortaya çıktı. 
Beşiktaş'ın bonservis bedeli olarak 10 milyon Euro talebinde bulunduğu yıldız oyuncunun son durumunun, önümüzdeki günler içinde netlik kazanacağı ifade edildi. Kartal'ın bu rakamı pazarlık payı dahil olmak üzere belirlediği, Paris Saint Germain'e Carew'i biraz daha makul bir paraya gönderebileceği öğrenildi. 

Puma ikna olmadı 

CEMAL ERSEN 

Yıldız Holding ile 5 yıllığına 20 milyon dolarlık bir sponsorluk anlaşması imzalayan Beşiktaş, Puma'yı ikna edemedi. Siyah - Beyazlılar, sözleşmenin feshi karşılığı 250 bin dolar para vermeyi önerirken, stoklarda bulunan lisanslı ürünleri de belirlenecek bir fiyattan satın alma teklifini sundu. Ancak firma, sponsorluk haklarından vazgeçmek karşılığında oldukça yüklü bir miktar tazminat ve sözleşme dışı taleplerde bulununca Siyah - Beyazlı kulüp konunun yargıya intikal ettirilmesine karar verdi. 
Puma ile geçmişte yapılan sözleşme fesih edilmeden yeni sponsorun amblem ve adını taşıyan formaların giyilmesinin ise ayrı bir hukuki sorun yaratacağı bildirildi. 

Fulya için adım adım 

SÜLEYMAN HATISARU 

Beşiktaş'ın geleceği olarak ortaya atılan "Süleyman Seba Fulya Projesi" ağır ancak emin adımlarla devam ediyor. Başkan Yıldırım Demirören, Fulya'nın yapım şartları konusunda muhalefet liderlerinin de görüşünü aldı. Swiss Otel'de yapılan toplantıdaki görüşmede Demirören, "Yap - işlet - devret" modeline yakın olduklarını öne sürdü. Muhalefet ise, böyle olması durumunda Siyah - Beyazlılar'ın 15 yıl üç milyon dolara razı olacağını belirterek, kulübün kendi imkanlarıyla bu işi gerçekleştirmesinin daha akla yakın olduğunu ileri sürdü. 
5 büyük inşaat firmasının teklifini değerlendiren yönetim, 10 gün içinde kesin kararını verip, anlaşmayı imzalayacak. İmarının Beşiktaş Belediyesi'nde askıda bulunduğu proje için tesislerden sorumlu yönetici İlhan Durusoy, şunları söyledi "Şu anda teklifleri değerlendiriyoruz. Proje, Beşiktaş Belediyesi'nden 15 gün içinde çıkar ve 15 günde de ruhsat alımı biter. Ağustos başında da temeli atarız." 

Şampanyayla gelen zafer 

Türkiye Kupası'nı Fenerbahçe'ye kaptıran Beşiktaş'ın kızları, dönüşte, aynı uçakta bulunan, Sarı-Lacivertliler'in şampanya patlatmasını içine sindiremedi, bu olay dişi Kartal'ı kamçıladı 

SONGÜL TÜRE 

Futbolda geçen sezonu hayal kırıklığıyla kapayan Beşiktaş, bayan basketbolcuların 20 yıl sonra getirdikleri şampiyonlukla biraz olsun teselli bulmuştu. Ancak, Siyah - Beyazlılar'ı asıl motive edenlerin, Fenerbahçeliler olduğu ortaya çıktı. 
Basketbol Şube Kaptanı Şenol Demirağ, Türkiye Kupası finalinden sonra Sarı - Lacivertliler ile aynı uçakta döndüklerini söyleyerek, "Biz kupayı kaybettiğimiz için üzgün, onlar çok sevinçliydi. Onların şampanya patlatarak eğlenmeleri bizi çok üzdü ve final maçları için kızlarımızı kamçıladı" diye konuştu. 
Coach Aziz Akkaya ise 17 yıl görev yaptığı alt yapının meyvelerini topladıklarını söyledi. Akkaya şöyle devam etti "Demirağ'ın şube kaptanlığına getirilmesiyle kolları sıvadık ve neler yapabiliriz diye düşünmeye başladık. Sezon başında yabancı oyuncu almadık. Türk oyuncularımızı ön planda tutarak yolumuza devam etmeye karar verdik. Yabancı oyuncularımızı çok cüzi rakamlara sezon sonuna doğru aldık. Biz şampiyon olacağımıza sezon başından beri inandık ve takım oyunu oynadık." 

İlk kontrol Adem'e 

RAHMAN SAĞIROĞLU 

Kartal'ın Ankaragücü'nden transfer ettiği Adem Dursun, Memorial Hastanesi'ne giderek sağlık kontrolünden geçti. 26 yaşındaki Adem, "Çocukluğumdan bu yana hayalini kurduğum takıma geldim. Yeni sezonda camiamızın yüzünü güldüreceğiz" dedi. Sergen Yalçın, Kürşat Duymuş ve Volkan Ünlü de bugün hastaneye giderek işlemlerini tamamlayacak. 

Ramazan'ın gönlü yok 

Rıza Çalımbay'ın, tecrübe kazanması için bir sezonluğa kiralık göndermeyi düşündüğü kaleci Ramazan, takımda kalıp mücadele etmek istiyor. İstanbul'a döndükten sonra Rıza hocayla görüşeceğini ifade eden genç file bekçisi, "Direkt olarak bana bir şey söylenmedi. Elbette verilen karara saygılıyım. Ancak takımda kalıp, bir numaralı forma için mücadele etmek istiyorum" dedi. 


</TEXT>
</DOC>
