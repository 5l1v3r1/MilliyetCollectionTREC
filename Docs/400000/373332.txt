<DOC>
<DOCNO> 373332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sondun10.html </URL>
<DATE> 2005/08/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Avusturya... Aşırı sağcı FPÖ'den, Türkiye'nin AB üyeliğine karşı girişim 
</HEADLINE>
<TEXT>

     Avusturya'da koalisyon hükümetinin küçük ortağı, aşırı sağcı Özgürlükçüler Partisi FPÖ Genel Sekreteri Karlheinz Klement, ''AB anayasası ve Türkiye'nin AB üyeliğinin reddedilmesi'' konusunun parlamentoya getirilmesi amacıyla referandum yapılması için imza topladıklarını belirtti. 
     Klement, 2006 yılı ocak veya şubat ayında referandum yapılması için topladıkları 8 bin 32 imzayı İçişleri Bakanlığı'na teslim ettiklerini açıkladı. 
     Avusturya'nın gelecek yılın ilk altı ayında AB dönem başkanlığını üstleneceğini ve sonbaharda genel seçimlerin yapılacağını anımsatan Klement, ''ocak veya şubat ayında yapılacak referandum ile genel seçimler öncesi etkili bir kampanya sürdüreceklerini'' söyledi. 
     Klement, ''referandumda AB anayasası, Avusturya'nın tarafsızlık statüsünü koruması ve Türkiye'nin AB üyeliğinin reddedilmesi konularının halkın oyuna sunulacağını'' kaydetti. 
     Referandum yapılmasına ilişkin yasa uyarınca, İçişleri Bakanı Liese Prokop'un en geç üç hafta içinde FPÖ'nün başvurusu hakkında karar vermesi bekleniyor. Aynı yasaya göre, referanduma sunulan konuların parlamentoda ele alınabilmesi için, referandumda 100 bin seçmenin desteği yetiyor. 
     
</TEXT>
</DOC>
