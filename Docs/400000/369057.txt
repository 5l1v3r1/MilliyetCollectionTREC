<DOC>
<DOCNO> 369057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur34.html </URL>
<DATE> 2005/08/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Meriç Nehri'ne yeni bir su dalgası gelecek 
</HEADLINE>
<TEXT>

     Edirne Valisi Nusret Miroğlu, Meriç Nehri’ne 2-3 gün içinde yeni bir su dalgası geleceğini, Bulgar yetkililerin gelecek su miktarının çok fazla olmayacağını bildirdiğini söyledi. 
     Miroğlu, AA muhabirine yaptığı açıklamada, Bulgaristan’ın Haskova Valisi Velin Balkanski’nin talebi doğrultusunda bu ülkeye gittiğini belirtti. 
     Görüşmede, Meriç Nehri’ndeki su miktarıyla ilgili bilgi aktarımında yaşadığı sıkıntıları anlattığını ifade eden Miroğlu, "Kendilerinin yaptıkları ölçümlerle bizim ölçümlerimiz birbirini tutmuyor. Bu konudaki sıkıntıyı yazılı olarak da kendilerine ilettik. 
     Böyle olaylarda Türkiye, Yunanistan ve Bulgaristan teknik elemanlarının bir arada çalışmasını talep ettik. Yeterli bilgi alamayınca, tedbirleri de tam alamıyoruz" diye konuştu. 
     Bulgar yetkililerin 2-3 gün içinde yeni bir su akımının Meriç Nehri’ne geleceğini, ancak su miktarının çok fazla olmayacağını bildirdiklerini ifade eden Vali Miroğlu, "Ancak bu bizi tedirgin etti. Çok etkili olmaması her ülke için ayrı bir değerlendirme" dedi. 
     Bulgaristan tarafında karayolunun bir bölümünün taşkın nedeniyle sularının altında kalması sonucu sınır kapılarından geçişlerde yaşanan sıkıntının da görüşmelerde ele alındığını belirten Miroğlu, sorunun çözümü için çalışmaların sürdürüldüğünü kaydetti. 
     Bu arada, Vali Miroğlu, dün Meriç Nehri’ndeki aşırı su dolayısıyla patlayan Kapıkule yakınlarındaki seddenin tamirinin yapıldığını, buradan tarım alanlarına giren suların da açılan bir başka yarıktan tekrardan nehre verildiğini ifade ederek, "Ancak, 5-6 bin dönüm ekili alan su altında kaldı. Bu alanlardaki zarar önümüzdeki günlerde yapılacak çalışmalarda tespit edilecektir" diye konuştu. 
     
</TEXT>
</DOC>
