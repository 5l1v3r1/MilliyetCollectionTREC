<DOC>
<DOCNO> 354235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/siyaset/axsiy02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül'ün dönüşü 
</HEADLINE>
<TEXT>


Şişli Belediye Başkanı'nın CHP'den ihracı kararı, mahkeme tarafından iptal edildi. "Yalan, iftira üzerine oturan Baykal'a yargının tokat gibi yanıtı" diyen Sarıgül'e yine ihraç yolu açılabilir 


Ankara 24. Asliye Hukuk Mahkemesi, Şişli Belediye Başkanı Mustafa Sarıgül'ün partiden ihracına ilişkin CHP Yüksek Disiplin Kurulu YDK kararını iptal etti. 
Sarıgül'ün Milliyet'e ilk değerlendirmesi, "Yalan, iftira üzerine oturan Baykal'a yargının tokat gibi yanıtıdır" oldu. Parti yönetimi ise Sarıgül'ün mahkeme kararını değerlendirirken, Baykal için söylediği sözlerin yeniden ihraç nedeni olabileceğine işaret etti. 

İtiraz yolu yok 
Ankara 24. Asliye Hukuk Mahkemesi'nde YDK kararının iptali istemiyle açılan davanın dünkü duruşmasında, Sarıgül'ün avukatı Murat Hazinedar, ihraç kararının iptalini istedi. CHP'nin avukatı Şahin Mengü de Sarıgül'ün partiden ihracının yasa ve CHP Tüzüğü'ne uygun olduğunu savunarak, davanın reddini talep etti. 
Mahkeme h kimi, davanın kabulüne karar verildiğini açıkladı. Sarıgül'e ihraç istemini reddeden mahkemenin kararı Siyasi Partiler Yasası uyarınca kesin nitelik taşıyor ve karara itiraz yolu bulunmuyor. 

Yine adaylık sinyali 
Kararı evinde öğrenen Sarıgül, Milliyet'e yaptığı ilk değerlendirmede CHP'yi iktidar yapana kadar mücadeleye devam edeceğini söyledi. 
Parti tüzüğüne göre ekimde yapılması gereken olağan kurultayda yine aday olacağının işaretini veren Sarıgül, "CHP artık başbakan çıkarmalı. CHP'nin Baykal'la yürümediği ortada. Taze kana ihtiyaç var" dedi. 
Böyle bir kararı beklediğini ifade eden Sarıgül, eşi Aylin Sarıgül'ün de sevinçli olduğunu belirterek, "Bu bizim için doğum günü" diye konuştu. 

'Yeniden doğuş' 
Şişli Belediyesi'nde basın toplantısı düzenleyen Sarıgül, şunları söyledi 
"Bugün bağımsız yargı bir karar vermiştir ve adalet yerini bulmuştur. Bu karar, CHP'nin mevcut genel başkanı ve yönetiminin demokrasi ve hukuk anlayışının reddedilmesi ve bu yönetimin hukuk önündeki mahk miyetidir... 
İl ve merkez disiplin kurulları, hizipçi anlayışı ayakta tutacak kararlarla yüzlerce üyemizi parti dışına itmişlerdir. Bu kıyıma uğramış arkadaşlarıma, hukuk mücadelesini bırakmamaları, görevden alınmış arkadaşlarıma da partilerini asla terk etmemeleri mesajını vermek istiyorum." 
Kararla yeni bir dönemin başlayacağını kaydeden Sarıgül, "CHP'yi iktidara getirme hedefi olmayanların gücü bizler gibi düşünenleri uzaklaştırmaya yetmez. Bu karar, CHP'nin yeniden doğuş kararıdır" dedi. 

Baykal'dan 'koyun' yanıtı 

CHP lideri Baykal, "Hayatında iki koyun gütmemiş adamlar" diyerek partisini eleştiren Erdoğan'a, "Ey koyun gütmüş adam, geldin 20 milyon yoksul yarattın" karşılığını verdi 

ANKARA Milliyet 

CHP Genel Başkanı Deniz Baykal, "BDDK konusunda beni eleştirenler, hayatında iki koyun gütmemiş olanlar" diyerek partisini eleştiren Başbakan Recep Tayyip Erdoğan'a, "Ey koyun gütmüş adam, Türkiye'nin borçlarına 100 milyar dolar ekledin" karşılığını verdi. 
Partisinin grup toplantısında konuşan Baykal, Erdoğan'ın, Başbakan'a yakışmayan üslupla CHP'lilere sataşmaktan geri kalmadığını söyledi. "Başbakan sıkıştığında saldırganlaşıyor" diyen Baykal, şunları kaydetti 
"Başbakan bize kızdı, 'Bunlar iki koyun güdemezler' diye. Koyun gütmeye saygım var. Çok saygıdeğer bir iş. Türkiye'yi kuranlar koyun gütmemiş insanlardır. Bir onların manzarasına bak, bir kendi manzarana. Onlar Düyun - u Umumiye'nin borçlarını ödedi. Ey koyun gütmüş adam, sen geldin 20 milyon yoksul yarattın. İşsizlik rekorunu sen kırdın. Dokunulmazlıkların arkasına saklandın. AB'yi yüzüne gözüne bulaştırdın. Kursağından haram geçmemiş memurlar, bu memleketi kurdu. Otur oturduğun yerde, bizi tahrik etme. Her tarafından olumsuzluk akıyor." 

'İmzalama kardeşim' 
Kıbrıs ve Ek Protokol konusunda genel görüşme önerdiklerini anımsatan Baykal, "Kıbrıs sorunu çözülmeden bunu imzalamak tuzak. İmzalama kardeşim. Hiçbir teklife hayır diyemeyen ülke konumunda müzakerelere gidiyoruz. Senin hiç davan, doğrun yok mu " diye konuştu. Baykal, "Türkiye, AB'ye tam üye olacak" iddiasıyla ilgili "Hayal çöktü, balon söndü. Gerçekçi olmak lazım" dedi. 

Her şey raporla başladı 

Mustafa Sarıgül'ün CHP'yi olaylı olağanüstü kurultaya götüren ihraç süreci, İçişleri Bakanlığı'nın, Sarıgül ve yardımcılarının rüşvet karşılığı kaçak yapılaşmaya gittiği iddialarını içeren müfettiş raporuyla başladı. 
Hukukçu 3 CHP milletvekilinden oluşan komisyonun hazırladığı raporda, Sarıgül, 300 bin dolar rüşvet almakla suçlandı. CHP Merkez Yönetim Kurulu da Sarıgül'ün ihracını istedi. MYK'nın talebiyle toplanan YDK sürpriz bir kararla 7'ye karşı 8 oyla ihraç talebini reddedince, Sarıgül'ün YDK üyelerine rüşvet verdiğini iddia eden Baykal, kurultaya gitme kararı aldı. 
29 - 30 Ocak'taki olağanüstü kurultay büyük olaylara sahne oldu. Baykal taraftarları Sarıgül çiftine pet şişe attı. 
Sarıgül'ün Bakırköy Belediye Başkanı Ateş Ünal Erzen'i yumrukladığı ve divan başkanı olan İstanbul İl Başkanı Şinasi Öktem'in de partiden istifa eden Şanlıurfa Milletvekili Turan Tüysüz tarafından yumruklandığı kurultayı Baykal kazandı. 
Sarıgül, YDK'ya ihraç istemiyle sevk edildi. Ekranda söylediği "Baykal anasının nik hını görecek" sözlerini de dikkate alan yeni YDK, Sarıgül'ü parti suçunu düzenleyen maddeleri ihlal ettiği gerekçesiyle oybirliğiyle ihraç etti. 

CHP, gerekçeli kararı bekliyor 

Mustafa Sarıgül hakkında alınan mahkeme kararını değerlendiren CHP yönetimi, gerekçeli kararı bekliyor. Sarıgül'ün, mahkeme kararını değerlendirirken CHP Genel Başkanı Deniz Baykal için sarf ettiği sözlerin de yeniden ihraç nedeni sayılabileceğine dikkat çekiliyor. 
Sarıgül'le ilgili karar, Merkez Yönetim Kurulu'nda MYK ele alınacak. CHP Genel Sekreter Yardımcısı Mehmet Sevigen, "Baykal laiklik mücadelesi verirken, partiyi içe dönük mücadeleye çekmek isteyenler yanımızda barınamaz, gözünün yaşına bakmayız" dedi. 

Hacıoğlu istifa etti 

CHP İstanbul Milletvekili Memduh Hacıoğlu, dün partisinden istifa etti. Hacıoğlu, yönetimin parti içi demokrasiyi engellediğini savundu. Kemal Derviş'e yakın isimler arasında yer alan Hacıoğlu, siyaseti hangi partide sürdüreceği konusunda şimdilik bir kararı olmadığını kaydetti. Hacıoğlu, yaptığı açıklamada da, "CHP, değişimi kucaklamak yerine içine kapanıp 'Küçük olsun benim olsun' anlayışıyla daralmakta" ifadesini kullandı. CHP'nin sandalye sayısı 159'a düştü. 


</TEXT>
</DOC>
