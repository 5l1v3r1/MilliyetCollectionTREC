<DOC>
<DOCNO> 379005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo16.html </URL>
<DATE> 2005/09/16/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türk futbolu kan kaybediyor 
</HEADLINE>
<TEXT>

     Türk futbolu, uluslararası arenada 2005-2006 sezonuna pek de iyi başlamadı. 
     A ve ümit milliler ile kulüp takımları, uluslararası maçlarda aldıkları sonuçlarla düş kırıklığı yaratıyor. 
     2000 yılında Galatasaray'ın UEFA ve Avrupa Süper Kupası'nı kazanması, 2002 yılında A Milli Takım'ın 17. Dünya Kupası finallerinde üçüncülüğü elde etmesiyle zirve yapan Türk futbolu, son dönemde ''kan kaybediyor''. 
     
     A MİLLİLER ZOR VİRAJDA 

     A Milli Futbol Takımı, üçüncülük apoletiyle başladığı 18. Dünya Kupası Avrupa elemelerinde grupta henüz istediği başarıya ulaşamadı. 
     Ukrayna'nın grup birincisi olarak finallere gitmeye hak kazandığı grupta 2. sırada yer alan milliler, bu sırayı koruyarak, baraj maçları oynama hakkını kazanmak için mücadele ediyor. Türkiye, 8 Ekim'deki Danimarka-Yunanistan maçının sonucunu merakla beklerken, 12 Ekim'de Arnavutluk deplasmanında oldukça zorlu bir sınav verecek. 
     Ümit Milli Futbol Takımı ise, grupta 3. sırada yer alırken, 15. Avrupa Şampiyonası elemelerinde ilk 2'ye girme umutlarını mucizelere bıraktı. 
     
     
     TRABZONSPOR İLE BAŞLAYAN ŞOK 

     Kulüpler bazında ise 2005-2006 sezonunda Avrupa kupaları macerası Trabzonspor'un şok elenişiyle başladı. 
     Avrupa Şampiyonlar Ligi 2. ön eleme turunda Kıbrıs Rum Kesimi'nin Anorthosis Famagusta takımıyla eşleşen bordo-mavililer, kesin favori gösterildiği eşleşmede deplasmandaki ilk maçı 3-1 yitirdi, kendi evindeki 1-0'lık galibiyet turu geçmeye yetmedi. Bu sonuçla Avrupa Şampiyonlar Ligi'nin kapısından 2. kez üstüste dönen Karadeniz temsilcisi, Avrupa kupaları defterini de bu sezon için yine erken kapadı. 
     
     ''AVRUPA FATİHİ'' GALATASARAY KÖTÜ BAŞLADI 

     Türk futbolunda Avrupa kupalarının en başarılı takımı olan Galatasaray ise, 1 sezon aradan sonra boy gösterdiği Avrupa arenasında, Tromso IL yenilgisiyle kötü başlangıç yaptı. 
     UEFA Kupası 1. tur ilk maçında oldukça kötü hava ve saha koşulları altında yaptığı maçta, Norveç Ligi'nde çok kötü günler geçiren rakibine 1-0 yenilen sarı-kırmızılılar, turdan endişe etmese de ülke puanı açısından büyük kayba neden oldu. 
     
     
     BEŞİKTAŞ, TURU OLDUKÇA ZORA SOKTU 

     UEFA Kupası'ndaki diğer Türk takımı Beşiktaş ise Liechtenstein'ın FC Vaduz takımını eleyerek yükseldiği 1. turda, ''belalısı'' Malmö'ye kendi evinde 1-0 yenilerek, taraftarlarını adeta şok etti. 
     İsveç temsilcisine 1990-91 sezonunda da Avrupa Şampiyon Kulüpler Kupası 1. turunda dramatik biçimde elenen siyah-beyazlılar, 29 Eylül'deki rövanş maçı öncesi turu oldukça tehlikeye soktu. 
     
     FENERBAHÇE'DEN DE KÖTÜ START 

     Avrupa Şampiyonlar Ligi'ndeki tek Türk temsilcisi Fenerbahçe ise 1. tur grup maçlarına AC Milan yenilgisiyle başladı. 
     Geçen sezonun Avrupa Şampiyonlar Ligi finalisti İtalyan rakibi karşısında rakip sahada iyi mücadele eden sarı-lacicertli takım, 87. dakikasına 1-1 berabere girdiği maçı 3-1 yitirerek, grup maçlarına puansız girdi. 
     Kulüp takımlarının Avrupa kupalarında aldığı başarısız sonuçlar, ülke puanına büyük darbe vurdu. 

     
</TEXT>
</DOC>
