<DOC>
<DOCNO> 390454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonsiy08.html </URL>
<DATE> 2005/10/28/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bakan Mehmet Aydın, Madrid'deki tartışmalı toplantıda... 
</HEADLINE>
<TEXT>

     Madrid’de düzenlenen "Kültürler ve Dinler Arasındaki Diyalog" toplantısı, tartışma yarattı. Toplantıya ABD’ye girişi yasaklanan İslam uzmanı Tarık Ramadan’ın katılması tepki gördü. İspanya Başbakanı Rodriguez Zapatero, toplantının kapanış konuşmasını yapmaktan vazgeçti. Devlet Bakanı Mehmet Aydın’ın ise, toplantıya katılacağı belirtildi. 
     Atman Vakfı’nca İspanya’nın başkenti Madrid’te "Kültürler ve Dinler Arasındaki Diyalog" toplantısı düzenlendi. Uygarlıklar arasında diyaloğu teşvik etmeyi amaçlayan toplantının kapanış konuşmasını İspanya Başbakanı Jose Luis Rodriguez Zapatero’nun yapması öngörülüyordu. 
     
     11 EYLÜL SALDIRILARINI HAKLI BULMUŞ 
     Ancak 11 Eylül saldırılarını haklı bulduğu gerekçesiyle ABD’ye girişi yasaklanan "İslam sosyal etüdleri uzmanı" Tarık Ramadan’ın toplantıya katılması, tepkilere yol açtı. 
     İspanya’daki Terör Kurbanları Derneği de, Ramadan gibi "terörü öven" bir kişinin bulunacağı toplantıda İspanya Başbakanı Rodriguez Zapatero’nun kapanış konuşmasını yapacak olmasını sert dille eleştirdi. 
     Ana muhalefet partisinin de toplantıda temsil edilmeyeceği bildirilirken Rodriguez Zapatero’nun, "yoğun program" gerekçesiyle toplantıda konuşma yapmayacağı duyuruldu. İspanyol basını, Dışişleri Bakanı Miguel Angel Moratinos, Arap Birliği Genel Sekreteri Amr bin Musa ve Diyanet’ten sorumlu Devlet Bakanı Mehmet Aydın’ın aralarında bulunduğu çok sayıda tanınmış şahsiyetin ise toplantıya katılacağı belirtildi. 
     
</TEXT>
</DOC>
