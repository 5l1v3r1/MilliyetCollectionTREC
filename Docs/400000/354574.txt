<DOC>
<DOCNO> 354574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/ekonomi/eko05.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'10 yabancı marka gelmek için başvurdu' 
</HEADLINE>
<TEXT>



Büyük alışveriş merkezlerinin işletmesini yapan Ece şirketinin Türkiye Genel Müdürü Aydın Yurdum, 6 ay öncesine kadar yabancı yatırımcılar kapının önünden dahi geçmezken oluşan güven ortamı ile Türkiye'nin vites değiştirdiğini, birçok markanın Türkiye'ye gelmek için başvurduğunu bildirdi. Mağaza Müdürleri Zirvesi'nde konuşan Yurdum, perakende sektörünün kaydettiği gelişmeleri anlatarak, bugün sektörün 60 milyar dolarlık hacime sahip olduğunun tahmin edildiğini bunun yarı yarıya gıda ve gıda dışı alanlardan oluştuğunu bildirdi. 
Yurdum, sektörde 4 ana eğilimin öne çıktığını, formatlar büyürken, hizmetin önemli hale geldiğini, globalleşme ile birlikte markaların ülke sınırlarının dışına yayıldığını, Brezilya, Rusya, Hindistan ve Çin'in ciddi yatırım alan ülkeler olarak dikkat çektiğini kaydetti. 
Polonya, Çek Cumhuriyeti hatta Almanya'da mağaza kiralamak için kendilerine başvuran Türk şirketleri olduğunu, Atina'da açılacak alışveriş merkezinde 15 Türk markasından 5'ine yer bulabildiklerini anlatan Yurdum, Türkiye'ye gelmek için yabancı markaların da istekli olduğundan söz etti. 
Yurdum, "Türkiye vites değiştirdi. Türkiye'ye çok yabancı marka gelecek. Yeni ortaklıklara da hazır olmak lazım. Son 1.5 ayda en az 10 yabancı marka başvuruda bulundu. Yeni yatırımlar, yeni iş imk nları, yeni kariyer imk nları demek" dedi. 


</TEXT>
</DOC>
