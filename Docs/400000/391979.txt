<DOC>
<DOCNO> 391979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sonsiy01.html </URL>
<DATE> 2005/11/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Erdoğan bayram namazını İstanbul'da kıldı... 
</HEADLINE>
<TEXT>

     Başbakan Recep Tayyip Erdoğan, bayram namazını Marmara İlahiyat Vakfı Camii'nde kıldı. 
     Üsküdar Emniyet Mahallesi'ndeki konutundan saat 06.10'da çıkarak Marmara İlahiyat Vakfı Camii'ne gelen Erdoğan, bayram namazını burada kıldıktan sonra cami cemaatiyle bayramlaştı. 
     Daha sonra geleneksel hale getirilen sabah kahvaltısı için Marmara Üniversitesi İlahiyat Fakültesi Yemekhanesi'ne geçen Erdoğan, burada yaptığı konuşmada, rahmet ve bereket ayının ardından Ramazan Bayramı ile müşerref olduklarını söyledi. 
     Erdoğan, dini bayramlardan sonra gelenek haline getirdikleri İlahiyat Fakültesi'ndeki kahvaltıların birinde öğretim üyeleriyle birlikte olduklarını dile getirerek, şunları kaydetti 
     ''Ramazan Bayramı'nın ülkemiz, milletimiz, İslam dünyası ve tüm insanlık için barışa, sevgiye, hayırlara vesile olmasını Allah'tan temenni ediyorum. Bayramlar, birlik, beraberlik, bütünlük için vesile. Sevinç için, huzur için de bir vesile. Fakat bu bayramda bir taraftan mutluluk ve huzuru yaşarken, bir diğer taraftan da Pakistan'daki deprem felaketiyle İslam dünyası özellikle karşı karşıya kaldı. Onbinlerce kardeşimiz bu deprem felaketinde ebediyete intikal etti. Allah kendilerine rahmet etsin. Bir o kadar da yaralı kardeşimiz var. Onlara da Allah'tan şifalar diliyoruz. Mağduriyetler var. Onları yerinde gördük, tespit ettik. Türkiye olarak bu kardeşlerimizin yanında olmayı kendimize bir vecibe telakki ediyoruz. Bunun gereğini de yapma gayreti içindeyiz. Kısa, orta ve uzun vadede bunu yerine getireceğiz. Bunun çalışması, gayreti içindeyiz.'' 
     
</TEXT>
</DOC>
