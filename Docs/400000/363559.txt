<DOC>
<DOCNO> 363559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/siyaset/siy01.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomata bak 
</HEADLINE>
<TEXT>


Dışişleri Bakanlığı'nın müdahalesiyle atlatılan krizin kahramanı İranlı diplomat Amiri, 87 kişinin yaşamını yitirdiği bombalama olayından sorumlu tutuluyor 

Tolga Şardan 


İstanbul'a gelişi sırasında gözaltına alınan, diplomatik sorun çıkmaması için "sınır dışı" işlemi yapılan İranlı diplomat Masaud Amiri'nin, katliam sorumlusu olarak arandığı ortaya çıktı. Amiri'yi Arjantin'in 1994'te 87 kişinin öldüğü bombalama olayı nedeniyle aradığı anlaşıldı. 
Ankara'daki bir toplantıya katılmak üzere 6 Temmuz'da İstanbul Atatürk Havalimanı'na gelen kırmızı pasaportlu Amiri, kırmızı bülten nedeniyle Türk İnterpolü'nün talimatıyla gözaltına alınmıştı. 
Uluslararası kayıtlarda yapılan incelemede, Türkiye'ye giriş yapmak isteyen Amiri'nin 18 Temmuz 1994'te Arjantin'in başkenti Buenos Aires'te meydana gelen bombalı saldırı olayının sorumlusu olarak arandığı anlaşıldı. 
Musevi Dayanışma Derneği'nde AMIA 87 kişinin ölümü ve 300'den fazla kişinin yaralanmasıyla sonuçlanan olayla ilgili soruşturmada Amiri için "katliam sorumlusu" olarak "kırmızı bülten" çıkarıldığı ortaya çıktı. 
Amiri'nin "arandığını" gören havalimanı polisi, Türk İnterpolü'nden görüş istemişti. Türk İnterpolü de, Dışişleri Bakanlığı'na bilgi vermeden, Emniyet Şube Müdürlüğü'ne gönderdiği yazıda Amiri'nin tutuklanma amacıyla gözaltına alınması talimatı vermişti. Amiri'nin gözaltına alınması işlemi yapılırken, Dışişleri Bakanlığı'nın olayı öğrenmesiyle telefon diplomasisi başlamıştı. 
Viyana Sözleşmesi'ne göre, kırmızı pasaportlu diplomatlar gözaltına alınamıyor. İranlı diplomatın gözaltına alınmasının, İran'daki diplomatlarımıza karşı bir misillemeye neden olabileceği endişesi üzerine Amiri için "sınır dışı" işlemi yapılmıştı. "Hiç giriş yapmadı" şeklindeki işlemle İran'la olası bir kriz de atlatıldı. 



</TEXT>
</DOC>
