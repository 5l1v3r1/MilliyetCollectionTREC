<DOC>
<DOCNO> 361239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/spor/spo00.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Del Transito, transit olmasın 
</HEADLINE>
<TEXT>



Bu sezon transfer mevsiminde suskun olduğu için eleştirdiğim Fenerbahçe yönetimi sonunda bombayı patlattı.. Dünkü gazetelerden öğrendiğime göre Claudio Andres Del Transito Maldonado Rivera, Cruzerio'dan Fenerbahçe'ye geliyormuş. 
Oyuncunun bütün isimlerini yazdım ki transferin büyüklüğü bir kez daha anlaşılsın Gazetelerin bu kadar isim arasından neden Maldonado gibi telaffuzu zor olanını seçip yazdıklarını anlayamadım. Del Transito bizim futbol kültürümüze daha uygun, kolay ve üzerine espriler yapılıp, şarkılar söylenebilecek bir isim değil mi 
Gazetelerden anladığımıza göre Fenerbahçe'nin yeni transferi Şili milli takımının değişmezleri arasındaymış ve ön liberoda görev yapıyormuş. Böylece Aurelio'nun da yalnız kalmasının önüne geçilecekmiş. 
Yine gazetelerden öğrendiğimize göre Daum bu yıl oyun sistemini değiştireceğinin işaretlerini veriyormuş. 
Geri dörtlü büyük olasılıkla Önder - Luciano - Deniz Servet - Ümit Özat'tan oluşacakmış. 
Onların önünde üçlü bir orta saha Aurelio - Yeni transfer Del Transito - Serkan Selçuk - Kemal - Yozgatlı .. 
Onların önünde Alex.. Ve Tuncay - Anelka - Nobre üçlüsünden yapılacak ikili bir forvet hattı... 
Bu tabloya bakınca Fenerbahçe'li taraftarlar için bu sezonun da son iki sezonun bir karbon kopyası olacağını şimdiden söyleyebilirim. 
Ve şunu da söyleyebilirim Del Transito'yu hiç seyretmedim.. Ama Daum'un kafasındaki oyun planına, oyun planı içindeki oyunculara bakınca şunu söyleyebilirim Geçen yıl Fabiano'nun başına gelenler bu yıl da Del Transito'nun başına gelebilir gibi görünüyor.. 
Çünkü Fenerbahçe'nin asıl sorunu ön liberoda değil, kanatlarda.. 
Geçen sezon da yazdım, bu sezon transfer dönemine girilirken de yazdım.. 
Eğer Daum bu dizilişle oynayacaksa Fenerbahçe bu sezon kanat ataklarında yine ciddi sorunlar yaşayacak. 
Kanatlardan çıkamadığı gibi, oradan gelecek rakip ataklarına karşı da dirençli bir defans sergileyemeyecek. 
Aurelio, Del Transito ve Serkan günlerinde olurlarsa ne ala.. O zaman defans sorun olmayabilir. 
Ama Fenerbahçe bu kadro yapısı ve bu sistemde gol bulmakta çok zorlanır, Alex'in yaratıcı iş bitiriciliğinden ve duran toplardan başka seçeneği de olmaz. 
Madem ki Daum iki yıl daha bu takımın başında kalacak o zaman geri dörtlünün iki kanadına öyle iki oyuncu almalısınız ki oyunun hem savunma, hem hücum yönünü oynayabilsin.. 
Hiç kuşkum yok ki bu sezon da bir büyük terslik olmazsa Fenerbahçe yine şampiyon olacak. 
Ama bu sezon da tıpkı son iki sezon gibi karın ağrıları içinde geçecek, haberiniz olsun. 

Patlamaya hazır bir bomba 

Lig fikstürü çekildi ve gördük ki ligin son dört haftasında üst üste dört derbi oynanacak. 
Bu dört maçın en önemli özelliği Fenerbahçe ve Beşiktaş'ın, Galatasaray ile kapıştıktan sonra Trabzonspor'un karşısına çıkıyor olmaları.. 
Böylesine dört finalli bir bitiş, dünyanın her yerinde bir ligi heyecanlı kılacak önemli faktörlerden biri olur. 
Ama burada söz konusu olan lig Türkiye ligi olunca bunun "akıllı" bir fikstür olduğunu söyleyemeyeceğim. 
Geçmiş yıllarda Türkiye'de futbolla ilgilenen herkesin kolayca tahmin edebileceği gibi bu dört hafta gerilimin tırmandığı, insanların patlama noktasına geldiği, stadlarda ciddi olayların yaşanacağı bir dört hafta olacak.. 
Türkiye'de spor kulübü yöneticiliğinin esasen "sorumsuz boşboğazlık"tan ibaret olduğu da dikkate alınırsa verilecek beyanatların, yapılacak hakem ve rakip eleştirilerinin nerelere varabileceğini kolayca tahmin edebiliriz. 
Böyle bir tablonun olaysız geçebilmesinin ise bir tek şartı var.. Şampiyonun haftalar öncesinden belli olması.. 
Bu da mümkün olamayacağına göre kendimizi ligin son dört haftasındaki olaylara şimdiden hazırlamalıyız. 
Oysa daha fikstür çekilirken gerilimi yüksek bu tür maçlar ligin ilk haftalarına alınabilirdi. 
Demek ki, Futbol Federasyonu yönetimi bu gerilimden sağ salim çıkabileceğini düşünüyor. 
Dilerim ki yanılan ben olayım.. 


</TEXT>
</DOC>
