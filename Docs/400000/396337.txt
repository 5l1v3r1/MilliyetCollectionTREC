<DOC>
<DOCNO> 396337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonspo12.html </URL>
<DATE> 2005/11/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Beşiktaş Divan Kurulu, Demirören'e vazgeçmesi için baskı yapacak 
</HEADLINE>
<TEXT>

     Beşiktaş Kulübü'nde, başkan Yıldırım Demirören'in görevi bırakabileceği yönündeki açıklamalarının yankıları sürüyor. 
     Beşiktaş Divan Kurulu Başkanlığı, kulüp başkanı Demirören'in yaptığı açıklamanın ardından dün gece olağanüstü toplanarak, durum değerlendirmesi yaptı. 
     Divan Kurulu Başkanı Şeref Nasır, AA muhabirine yaptığı açıklamada, istikrardan yana olduklarını vurgulayarak, ''Kesinlikle başkanın bırakıp gitmesine taraftar değiliz'' dedi. 
     Toplantıda, başkana bu kararından vazgeçirmek için baskı yapıp, yoluna devam etmesi yönünde karar aldıklarının altını çizen Nasır, ''Beşiktaş'ın 2 yıl içinde 2. kez olağanüstü kongreye gitmeye tahammülü yok'' diye konuştu. 
     Telefonlarının kapalı olması nedeniyle henüz başkan Demirören ile görüşemediklerini anlatan Nasır, gün içinde görüşme umudu taşıdıklarını sözlerine ekledi. 
     
</TEXT>
</DOC>
