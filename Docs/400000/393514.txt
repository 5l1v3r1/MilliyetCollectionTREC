<DOC>
<DOCNO> 393514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur11.html </URL>
<DATE> 2005/11/09/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Herkesi tehdit etmiş Ülkücü öğrencinin üniversiteye girişi yasaklandı 
</HEADLINE>
<TEXT>

     DHA 

      KONYA'da, Selçuk Üniversitesi Rektörlüğü, öğrencilerin ve öğretim üyelerinin üzerinde tehditle baskı kurmaya çalıştığı iddia edilen, Ülkü Ocakları Dergisi Temsilciliği Eğitim ve Kültür Vakfı Konya Şube Başkanı, İşletme Bölümü 4'üncü sınıf öğrencisi Zeki Zorlu'nun üniversiteye girişini yasakladı. Rektörlüğün başlattığı idari soruşturma devam ederken, şikayetler üzerine iki kez gözaltına alınan Zorlu ve yardımcısı Barbaros Keçecioğlu, sevkedildikleri adliyede savcılıkça serbest bırakıldı. 
     75 bin öğrencisiyle Türkiye'nin en büyük üniversitelerinden olan Selçuk Üniversitesi'ndeki öğrencilerin ve öğretim üyelerinin üzerinde tehditle baskı kurmaya çalıştığı iddia edilen Ülkü Ocakları Dergisi Temsilciliği Eğitim ve Kültür Vakfı Konya Şube Başkanı Zeki Zorlu, tam 7 yıldır öğrenci olarak üniversiteden dışarı çıkmıyor. 2'nci öğrenim İktisadi ve İdari Bilimler Fakültesi İşletme Bölümü'nde 4'üncü sınıf öğrencisi olan Zeki Zorlu'nun yardımcılığını ise aynı okulda ve aynı sınıfta öğrenim gören Barbaros Keçecioğlu yapıyor. İddiaya göre, 29 Eylül'de Zeki Zorlu, üniversiteye davet edilen Edip Akbayram'ın konser vermesini engellemek için Rektörlük binasına girip, içerdeki görevlileri, Bu konser yapılırsa üniversiteyi dağıtırız. Yakarız, yıkarız'' dedi. Rektörlük ise Zorlu ve arkadaşları hakkında, Rektörlük makamını tehdit’ iddiasıyla savcılığa suç duyurusunda bulundu. Gözaltına alınan Zorlu ve yanındakiler, sevk edildikleri adliyede savcılıkça serbest bırakıldı. 
     Geçtiğimiz günlerde ise savcılığın talebi üzerine komisyon kurularak, konuyla ilgili idari soruşturma açıldı. Bu soruşturma devam ederken ülkücü Zeki Zorlu ve yardımcısı Barbaros Keçecioğlu, 11 Ekim'de İktisadi ve İdari Bilimler Fakültesi'nde araştırma görevlisi İbrahim Halil Sugözü'nü ders kaydını yapmadığı gerekçesiyle tehdit etti. Sugözü, Selçuklu Polis Merkezi'ne giderek ikisinden de şikayetçi oldu. Bunun üzerine Zorlu ve Keçecioğlu yine gözaltına alınarak adliyeye sevkedildi, yine savcılıkça serbest bırakıldı. 
     Üniversitedeki ilk olayın soruşturmasını İktisadi ve İdari Bilimler Fakültesi Dekanı Prof. Dr. Şerif Şimşek, araştırma görevlisi Sugözü'nün odasında tehdit edilmesiyle ilgili soruşturmayı da Doç. Dr. Abdulkadir Buluş yürütüyor. Prof. Dr. Şimşek, araştırma görevlisi Sugözü'nün tehdit edilmesiyle ilgili soruşturmanın tamamlanmak üzere olduğunu ve diğer soruşturma kapsamında öğrencilerin ifadelerinin alınacağını söyledi. 
     
     REKTÖR GİRİŞLERİ YASAKLANDI 
     Selçuk Üniversitesi Rektörü Prof. Dr. Süleyman Okudan, Selçuk Üniversitesi personeliyle birlikte 80 bin kişilik bir nüfusa sahip. Münferit bir olay yaşanmıştır. Bir hoca tehdit edilmiştir. İdare olarak bu olaylara karşıyız. Soruşturma Komisyonu kurularak soruşturma açılmıştır. Soruşturma sonuçlanıncaya kadar bu 2 iki kişi okula alınmayacaklar. Bunu yapanların hiçbir düşünceye yakışmayacağını düşünüyorum. Yasalar çerçevesinde olan her düşünceye saygılıyız. Herkesin fikrini anlatmasından yanayız. Düzeni ve huzuru kim bozarsa cezasını veririz. Bir hocanın odasına kadar girip tehdit edenleri hiçbir düşünceye layık görmüyorum. Konuyla ilgili akademisyenlerle toplantı yaptık. Gerekli önlemleri aldık ve asla taviz vermeyeceğiz'' dedi. 
     
     ÖĞRENCİLER DE BIKTI 
     Zorlu ve çevresindeki ülkücü gençlerin yaptıklarından diğer öğrenciler de şikayetçi. Bir öğrenci, Her gün saldırgan bir tavırla üniversiteye geliyorlar. Kendilerine özellikle İç Anadolu kökenli öğrencilerden yandaş bulmaya çalışıyorlar. Onları bu üniversitede istemiyoruz'' dedi. 
     Zeki Zorlu ise hakkındaki suçlamaları reddetti. Zorlu, Ben kimseyi tehdit etmedim. Adliyeye çıkartıldım, ifade verdim. Savcı beni mahkemeye bile sevk etmedi. Bunu 20 gün sonra haber yapmanızı kim söyledi size. Ülkü ocakları, ilim irfan öğretilen bir dernektir. Bizi karalamaya çalışıyorlar'' dedi. 
     
</TEXT>
</DOC>
