<DOC>
<DOCNO> 368255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yasam/yas14.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlayan makine için tazminat 
</HEADLINE>
<TEXT>


İşyerinde patlayan kahve makinesi yüzünden önce gözünden sonra işinden olan Şükran Bozkurt'a, açtığı tazminat davası sonucu faiziyle 100 bin YTL ödendi 

NEZİH GÜROL İstanbul 

İşyerinde kahve pişirme makinasından fırlayan bir parça nedeniyle sağ gözünü kaybeden mutfak görevlisi Şükran Bozkurt 57 , faiziyle yaklaşık 100 bin YTL tazminat kazandı. 
Knoll İlaç firmasının Altunizade'deki binasında çalışan Bozkurt, 13 Ekim 1999'da istenen kahveyi pişirirken, elektrikli makina patladı. 

Kötü talih yüzde 40 kusurlu 
Bozkurt'un sağ gözüne isabet eden bir parça, korneasının yırtılmasına yol açtı. Ameliyat ve tedavilerin sonuç vermemesi üzerine sağ gözünü kaybeden, sol gözünde de görme kaybı meydana gelen Bozkurt, şirketin Abbott Laboratvuarları'na devredilmesinin ardından, 2002'de sağlık nedenleri nedeniyle işten çıkartıldı. 
Zor günler geçiren Bozkurt, Haziran 2004'de avukatı Hakan Keskin aracılığıyla, şirket aleyhine Üsküdar İş Mahkemesi'nde 50 bin YTL'lik tazminat davası açtı. 
Bilirkişiler incelemelerinde, işverenin iş sağlığı ve güvenliğini sağlaması gerektiğine dikkat çekti. Kullanılan makinaların standartlara uygun ve emniyet açısından nitelikli olması gerektiği vurgulanan bilirkişi raporunda, işveren yüzde 60 kusurlu bulundu. Raporda, Bozkurt'un kahve yaptığı sırada sigortanın atması ve sigortanın kaldırılmasından sonra kazanın yaşanması ise kötü tesadüf ve kaçınılmazlık olgusunun rolü olarak değerlendirildi. 

'Ameliyat olacağım' 
Mahkeme, 24 Mart 2005'te davacıya 25 bin YTL tazminat ödenmesine hükmetti. 
Yargıtay da kararı 4 Temmuz 2005'te onadı. Faiziyle yaklaşık 100 bin YTL'yi bulan tazminatı alan Bozkurt, "Tazminatla sol gözümü ameliyat ettirmek istiyorum. Ne olursa olsun beni işten çıkartan eski patronlarımın yaptığını bir türlü unutamıyorum" diye konuştu. 




</TEXT>
</DOC>
