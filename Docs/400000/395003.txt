<DOC>
<DOCNO> 395003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/spor/ydemirkol.html </URL>
<DATE> 2005/11/15/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Lütfen biraz futbol 
</HEADLINE>
<TEXT>


2 yıl önce Riga'da Letonya'ya 1-0 yenilmiştik. Yöneticiler suçluyu bulmuştu hemen Hakem Gilles Vessieres uygun kramponları giymemize izin vermemişti. Sebep buydu. Yoksa yenilmezdik. Biz yorumcular ise 'o oynadı, bu oynamadı'daydık genelde. 2 yıl geçti. 2 teknik direktör, 1 federasyon değişti. Ama değişen bir şey yok. 
Yine bir play-off yıkımı ve yine aynı çıkarımlar ve hedef saptırmalar. 
Biz hakemden ve teknik direktörün kötü tercihlerinden dem vuruyoruz. Yöneticiler hakemden ve çirkef rakipten... Ne zaman futbol bizi hayal kırıklığına uğratsa aynı lakırdılar. UEFA'da, İsviçre'de yıllarca görev yapmış federasyon başkanımız, 1 haftada 2. kez Avrupa futbolunu yönetenleri suçluyor. Önce 2012 adaylığını kaybetmemiz, sonra da kaybedilen maç dolayısıyla. 
Yeterli lobiyi yapma, daha önceden kurulmuş bağlantıları kullanma, seçimin yapılacağı Malta'ya kadar zahmet edip gitme, hatta bir Allah'ın kulunu gönderme. Sonra gazeteci bunu yazınca da onu gazetenin patronuna şikayet et. 
Takım top oynamamış, hedefi saptır, rakibi düşman yap, ortalığı ger. Oh ne rahat Bu ülke zaten 10 yıllardır böyle yönetilmiyor mu Ekonomi, siyaset, kültür, sanat ve spor. İşi beceremeyince, yarat bir dış düşman, halkı ger, çıldırt, sür düşmanın üstüne. Oh ne güzel. Yıllarca Eurovizyon'dan, Avrupa İnsan Hakları Mahkemesi kararlarına kadar her alanda aynı taktikle germediler mi bizi 

Terim'in suçu ne 
Kuşkusuz futbol bir anlar, pozisyonlar oyunudur. Top Class'ın da zirvesindeki hakemlerden Lubos Michel, - Leeds'deki 2-2'lik maçın da hakemiydi - cumartesi bir penaltıyı ıskaladı. Hata büyük. Ve bu pozisyon serinin kaderini değiştirebilir. Ama bu pozisyon ve hakemlik standardı üzerine konuşurken, o penaltı anının bile bir pozisyon sonucu olmadığını anlamak gerekiyor. Bizim pozisyonumuz yok. Hiç ,ama hiçbir şey oynamadık. Bunda suçlu Terim mi Çok beklenen bir takımdı sahadaki. Yiğiter Uluğ haklı bir itirazda bulunuyor Bundesliga gol kralı yedek oturur mu Tek ve gerçek itiraz budur. Ama aslında bu da manasız kalıyor. Çünkü biz Hakan oynasın diye hoca değiştirdik. Kimse tek forvetle oynadık demesin. Çünkü 4 forvetle sahadaydık. Nihat, Sociedad'ın santrforu, Tuncay, Fenerbahçe'de neden santfror oynamıyor diye tartışılıyor ve Tümer son maçlardaki en önemli golcümüz. Terim eldekilerden en uygun kadroyu çıkardı. En azından en uygunlardan birini. 
Ama kaybettik. Bunun tek sebebi var. Bizi teknik olarak parçaladılar. Biz kötü ya da yanlış oynadığımız için değil, oynayamadığımız için kaybettik. Plan yanlış değildi. Uygulama yapılamadı. Terim'in ilk 11 planında, ideolojik, taktik ve stratejik yanlış yok. Ama şu bir gerçek ki Yıldıray ve Emre'nin kuruculuğu yoksa teknik olarak Birleşik Arap Emirlikleri seviyesine iniyoruz. Buna bir milli takım teknik direktörünün yapabileceği çok az şey vardır. Ve Terim bu sihirbazlığı yapamadı. 
Şimdi gerçekle yüzleşelim. Yanal gidip, Terim geldiğinden bu yana 1 metre ilerlemiş değiliz. Ki zaten bu mümkün de değildi. Ukrayna, Danimarka ve Arnavutluk maçları da dahil olmak üzere hep kötü oynadık. Ve bunun sebebi, topa hükmedemememizdir. Tekniği zayıf ülkeyiz. Ve teknik ilerlemelerini Avrupa'da geliştiren lejyonerler olmadığı zaman dökülüyoruz. 
Şimdi hedef saptırmayalım düşman yaratıp, gerilip, sahamızı kapattırıp Euro 08 elemeleri için dezavantaj yaratmayalım Yöneticilerin itirazı varsa FIFA'ya yapsın, bize değil. Bizi germeyin. Kolaycılık yapıp FIFA'yı, hakemi suçlamayın. Çünkü eğer bunu yaparsanız, daha beterini Türkiye Ligi'nde görürüsünüz. Milli Takım'dan sorumlu Federasyon görevlisi Lubos Michel'e 'İsviçreli hakem' derse, Galatasaraylı da, Özgüç Türkalp'e "Satılmış Fenerli" der. Ve haklı da olur. 
Şimdi lütfen bırakın bu işleri artık Sizden istenen adam gibi futbol. 

Bern'de ne yaşadık 

Maçtan 3 saat önce stada gittik. Arabamızı 3 dakika mesafedeki park yerine bıraktık. Stadın etrafına iki takım taraftarları doluşmuştu. Herkes aynı yerdeydi. İçki su gibiydi. Ama olay yoktu. Kara kafalarımızla dolaştık fütursuzca. Stadın altındaki 'pub'a gittik. Sonra yolun hemen karşısındaki canlı yayın arabalarına. NTV'ye görüş verdik. Sıkıntıyı burada yaşadık. Gurbetçiler sardı etrafı ve canlı yayın kabusa döndü. Bir taraftar davul çalıyordu dibimizde. Haluk Yürekli "Abi çalma şunu. Canlı yayın" diyecek oldu. Vatandaş "5 frank ver çalmamayım" dedi, bir taraftan gümbürdetirken davulu. Neyse yayın bitti. Taraftar bilet bulamamaktan şikayetçiydi. Federasyonun biletleri Avrupa'daki taraftar derneklerine dağıttığını, onların da tanıdıklara verdiklerini söylüyorlardı. Stada girdik. Hemen önümüzde ve 2 sıra arkamızda İsviçreli taraftarlar oturuyordu. Biz ortalarında 100'e yakın Türk gazeteciydik. Hepimizin bilgisayarlarını koyabileceğimiz masalar vardı. Kablosuz ağa bağlandık. Yazılarımızı yazdık rahatça. Sıcak çikolatalarımızı içerek. Gol oldu, adamlar yerlerinden zıpladı. Göremiyoruz otur dedik. Pardon deyip oturdular. Maç bitti. Onlar zafer şarkıları söylerken yürüyüp gittik. Bindik arabaya ve cehennem burada başladı. 120 bin kişilik şehirden 30 bin kişinin seyrettiği bir maçtan sonra tam 2 saatte çıkabildik. Olimpiyat Stadı'na laf eden dilimiz kopsun. 

Anelka bayramı 

Anelka'nın, Martinikler'deki maça çağrılması onun kökeniye alakalıdır. Bunu bir kenara yazalım. Ama 'mavi'yi sırtına geçirmesi, Fenerbahçe açısından yine de çok, ama çok önemli. Çok olumlu ya da olumsuz sonuçlar doğurabilir. Yeniden büyük sahnenin kapıları ona açıldı. Eğer Fenerbahçe, Avrupa'da yürürse, Anelka'nın performansı daha da artacaktır. Ama Fenerbahçe eve dönerse, Dünya Kupası yoluna giren Anelka büyük bir soruna dönüşebilir. Bu tip durumlar onun kariyerinde hep oldu. Ancak sonu ne olursa olsun, Fenerbahçe için olumlu bir tarafı var bu işin. Kültürü bizatihi sorun olan Fenerbahçe eğer böyle problemli bir adama terapi yeri olduysa ilerleme büyüktür. Haklarını vermeli. 

Emre, Yıldıray, Fatih vs. 

Sorun, 70 milyonluk Türkiye'nin Emre ve Yıldıray'a, 2 lejyonere alternatif bulamamasıdır. İbrahim Toraman'a pas vermeyi öğretememiş olmaktır ayrıca. Selçuk'un h l 4 defa topu dürtmeden doğru pas seçimini yapamıyor olması ya da. Tümer'in anlık parlamalarını maçın geneline yayamaması, asla bir oyun kurucu olamaması. Teknik, topa her şartta hükmedebilme işidir. Bunu yapamıyorsanız "bizim tekniğimiz iyi" iddiası da yalan olur. Türkiye presle rakibi bozarak oynayan takımlarıyla başarılı oldu hep. O Galatasaray da, Yanal'ın Gençlerbirliği de farklı değildir. Ve işte İsviçre'nin bize yaptığı da aslında bunda farklı değil. Biz cumartesi sadece yenilmedik, ezildik. Şimdi her şartta tekniğini konuşturabilen, Fatih, Emre, Yıldıray ve Hasan'la işin rengini değiştirebiliriz. Çok zor, ama mümkün. 



</TEXT>
</DOC>
