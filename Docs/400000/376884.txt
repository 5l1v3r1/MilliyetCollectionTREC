<DOC>
<DOCNO> 376884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonyas08.html </URL>
<DATE> 2005/09/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
''Üniversiteli gençler, karşı cinsle iletişim kurma zorluğu yaşıyor'' 
</HEADLINE>
<TEXT>

     Üniversite öğrencisinin, konuşmak, anlatmak, paylaşmak ve anlaşılmayı istediği, karşı cinsle de iletişim kurmakta zorlandığı bildirildi. 
     Akdeniz Üniversitesi Mediko Sosyal Psikolojik Danışma ve Rehberlik Sorumlusu Klinik Psikolog Elif Yazar, AA muhabirine yaptığı açıklamada, üniversite gençliğinin artık sorunlarından kaçmadığını, sorunlarıyla yüzleşmek istediğini belirtti. Psikolojik Danışma ve Rehberlik Merkezi’ne, isteyen her öğrencinin, herhangi bir sevk almadan direk gelebildiğini kaydeden Yazar, bu nedenle öğrencilerin merkeze başvurularının arttığını söyledi. 
     Üniversite öğrencilerinin, kayıt yaptırdıktan sonra yaşadığı bazı sorunlar nedeniyle sık sık merkeze başvurduğuna dikkati çeken Yazar, okula yeni başlayan öğrencinin yeni bir şehre, üniversite hayatına alışamama, yeni insanlarla tanışamama gibi uyum sorunu yaşadığını kaydetti. Merkeze, kız öğrencilerin erkek öğrencilere oranla daha fazla başvurduğunu anlatan Yazar, bunun nedeninin, kız öğrencilerin duygusal olmaları ve kendisini daha iyi ifade etmelerinden kaynaklandığını belirtti. 
     
     "ÖĞRENCİLERDE SOSYAL FOBİ ARTIYOR" 

     Psikolog Yazar, yabancı bir kişi ile tanışamama, iletişimi sürdürememe, hakkını arayamama, kendini ifade edememe olarak tanımlanan erkeklerde kadınlara oranla daha fazla olduğunu, 3 haftadan uzun süreli hayattan zevk alamama, bunalma, uyku ve iştahta değişiklikler yaşayan öğrencilerde depresyon görüldüğünü vurguladı. Bu gibi sorunu olan öğrencilere, girişkenlik konusunda eğitim verdiklerine de işaret eden Yazar, okul sonuna doğru ise özellikle vize ve final dönemlerinde öğrencilerde final kaygısı, dikkat eksikliği, konsantrasyon sorununun arttığını, bu gibi sorunları olanlara da sınav kaygısıyla baş etme ve zamanı kullanmayı öğrettiklerini söyledi. 
     
     "ANTALYA’YI EĞLENCE MERKEZİ GİBİ GÖRÜYORLAR" 

     Yazar, üniversiteli gençlerin karşı cinsle iletişim kurma zorluğu yaşadığını da ifade ederek, şöyle devam etti 
     "Bazı öğrencilerde, karşı cinsle ilişkilerde bazı etkinliklere girmekten ve evde tek başına kalmak gibi korkular oluşuyor. Özgüveni sarsılan öğrenciler depresyona giriyor. Öğrencilerin bir kısmı, Akdeniz Üniversitesi’ni bekledikleri gibi bulmuyorlar. Antalya’yı eğlence merkezi gibi gören gençler, şehir merkezinde yaşadıkları için bu imkanlardan, hem maddi yönden, hem de diğer etkenler nedeniyle yararlanamıyorlar. Kırsal kesimden gelen gençlerin büyük bölümü ise maddi sorun yaşıyor." 
     
     ÖĞRENCİLERDE SİGARA VE İÇKİ ALIŞKANLIĞI 

     Yazar, üniversite öğrencileri arasında sigara içiminin çok yaygın olduğuna da değinerek, "Öğrencilerde sigara alışkanlığı çok fazla. 
     Uyuşturucu yok denecek kadar az ama alkol problemleri her geçen yıl artıyor. Kız öğrencilerde de alkol problemleri sık görülmeye başlandı" dedi. 
     "Flört eden üniversite gençleri birbirleriyle iletişim problemi yaşıyor" diyen Yazar, flört eden özellikle son sınıf öğrencilerinin, doğru ve etkili iletişim kuramadıklarını, sürekli kendi aralarında kavga ettiklerine değindi. Yazar, bu gibi sorun yaşayan çiftlerin de son dönemlerde çok sık merkeze gelerek sorunlarının nereden kaynaklandığını öğrenmek istediklerini, bunun güzel bir gelişme olduğunu kaydetti. 
     Öğrencilerin sorunlarıyla artık kolay yüzleştiğini de belirten Elif Yazar, sözlerini şöyle tamamladı 
     "Öğrencilerle yapılan 50’şer dakikalık yüzyüze terapi, kesinlikle gizli kalıyor. Öğrenciler, sorunlarıyla yüzleşmek için geliyorlar ve kendi arkadaşlarını da yönlendiriyorlar. Öğrenci grupları, sorunları olan arkadaşlarına sahip çıkıyorlar. Sorunlu arkadaşlarını, terapi alması için yönlendiriyorlar. Öğrenciler, sorunlarının farkına vardıkları için değişime, gelişime olumlu yönde açık oluyorlar. Bu da sorunlarının kısa sürede çözülmesini sağlıyor." 

     
</TEXT>
</DOC>
