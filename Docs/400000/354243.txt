<DOC>
<DOCNO> 354243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/axspo02.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavenaghi atağı 
</HEADLINE>
<TEXT>


Fenerbahçe'nin, geçtiğimiz yıl 10 milyon euroya Spartak Moskova takımına transfer olan, ancak aradığı ortamı bulamayan Arjantinli yıldız ile temasa geçtiği belirtildi. Menajerleri Cavenagi'yi bir yıllığına kiralamak istiyor 

MEHMET ÇİFTÇİ 


Fenerbahçe'nin, Arjantinli Fernando Cavenaghi'yi transfer etmek için harekete geçtiği ileri sürüldü. 
River Plate'ten geçen yıl 10 milyon Euro gibi rekor bir ücretle Rusya'nın Spartak Moskova takımına transfer olan yıldız oyuncu, kulübü ile yaşadığı sorunlar yüzünden Fenerbahçe'ye teklif edildi. Cavenaghi'nin menajerleri Ömer Sivori ile Ramon Paris, İspanya'da yaptıkları açıklamada, Fenerbahçe'nin Cavenaghi ile ciddi şekilde ilgilendiğini belirttiler, önümüzdeki hafta resmi bir görüşme yapacaklarını açıkladılar. 

Talibi çok 
Fernando Cavenaghi'nin İtalyan vatandaşı olması nedeniyle birkaç kulüpten daha teklif aldıklarını kaydeden menajerler, Fenerbahçe'nin bu yıl Şampiyonlar Ligi'nde olması nedeniyle Türkiye'ye daha sıcak baktıklarını ifade ettiler. 
Fernando Cavenaghi, geçen yıl aralarında Barcelona ve Juventus olmak üzere çok sayıda ünlü kulübün gözdesi olmuş, ancak Spartak Moskova'nın müthiş teklifi nedeniyle Rusya'ya gitmişti. 

Daum'la tele konferans 

YUSUF DURSUN 

Yönetim önceki akşam yaptığı toplantıda İspanya'da bulunan Teknik Direktör Daum ile 40 dakika telefonda görüştü. Yönetici Hakan Bilal Kutlualp, Alman hocaya bağlanarak transfer çalışmaları hakkında hem bilgi aldı, hem de son gelişmeleri aktardı. Daum ile yönetim izlenecek yol hakkında fikir alış verişinde bulunurken, tecrübeli hoca kendisine verilen destekten dolayı herkese teşekkür etti. Alman hocanın Emre ve Rüştü konusunda fazla taviz verilmemesini istediği, tek yabancı hakkını kullanmak için yerli transferlerin netleşmesini beklediği vurgulandı. 

Yönetime tam destek 

Kulüpler Birliği toplantılarına bundan böyle katılmayacağını açıklayan Fenerbahçe Yönetimi'ne camiadan büyük destek geldi. Tarihi bir kararla Kulüpler Birliği'nden ayrılan yönetim için eski başkanlar, kongre üyeleri ve eski sporcular, "Fenerbahçe'nin hakkını koruyan bir başkan ve yönetim var. Sonuna kadar bu kararlarından vazgeçmemeleri gerekir. Biz yönetime güveniyoruz" ifadelerini kullandılar. 

Bu ne sevgi böyle 

Barcelona, AB statüsünde oynama hakkını kazanan Rüştü'yü yere göğe sığdıramıyor. Sportif Direktör Begiristain, "Gördüğümüz en karizmatik ve profesyonel kaleci" dedi 

MEHMET ÇİFTÇİ 

Rüştü Reçber'in İspanya'da AB vatandaşı statüsü kazanmasının ardından Barcelona, tecrübeli kaleciye övgüler yağdırmaya başladı. 
Barcelona Sportif Direktörü Begiristain, İspanya'nın Sport gazetesine vediği demeçte, Rüştü'ye kapılarının ardına kadar açık olduğunu söyledi. Rüştü'nün takımda şanssız bir dönem geçirmesi nedeniyle Fenerbahçe'ye kiralık verildiğini belirten Begiristain, milli kalecinin dönüşünü tüm takımın ve yönetimin sabırsızlıkla beklediğini ifade etti. 
Rüştü'nün AB vatandaşı statüsü kazanmasının ellerindeki kozları güçlendirdiğini vurgulayan Begiristain, tecrübeli kaleci ile görüştükten sonra nasıl bir yol izleyeceklerini kısa süre içinde kamuoyuna açıklayacaklarını söyledi. Begiristain, Rüştü'nün davranışı ve profesyonelliği ile takım arkadaşları tarafından örnek gösterildiğini belirterek, "O gittikten sonra takım arkadaşları sürekli onun ağabeyliğinden bahsetti. Hiç kimse onun aleyhinde konuşmadı. Rüştü bizim gördüğümüz en karizmatik ve profesyonel kaleci. Şayet kendisi takımda kalmak istiyorsa, Barcelona'nın kapıları ona ardına kadar açıktır. Gitmek isterse de kendisine tüm kolaylığı göstereceğiz. Biz sadece Rüştü gibi bir kalecinin kendi kaderini kendisinin tayin etmesini istiyoruz" dedi. 
Rüştü'ye, öncelikle Victor Valdes ile birlikte kaleyi koruması için teklif yapacaklarını belirten Begiristain, "Kaleyi tekrar Rüştü'ye teslim etmekte hiçbir problem yaşamayacağız" diye konuştu. 

Bodrum'da buluştular 

Birçok yerli ve yabancı futbolcunun tatil için seçtiği Bodrum Türkbükü'nde geride kalan sezonun yorgunluğunu atan oyuncular dostluklarıyla da parmak ısırtıyor. Fenerbahçe'nin kalecisi Rüştü, Beşiktaşlı Ahmet Dursun, Emre Aşık, Galatasaraylı Stjepan Tomas ile Hırvat oyuncunun Como'dan takım arkadaşı Milan Zahalva ve Messinalı Amoruso fırsat buldukça bir araya gelip, futbol konuşuyorlar. 

'Yıldırım babam gibi' 

NAMIK KEMAL KILINÇ 

Sarı - Lacivertli takımın genç futbolcusu Semih Şentürk, Başkan Aziz Yıldırım'a övgü yağdırdı, "O benim babam, her şeyim" dedi. Eşi Pınar ve eski takım arkadaşı Rizesporlu Fahri ile birlikte Antalya Belek'te tatil yapan golcü oyuncu, bir çok Süper Lig takımının transfer teklifinde bulunduğunu, ancak Başkan Yıldırım'ın izin vermediği söyledi. Semih, "Yeni sezonda çok çalışıp forma şansı bulmak istiyorum. Çünkü yedek beklemekten bıktım" diye konuştu. 

Örnek kutlama 

Konya Fenerbahçeliler Derneği, kazanılan Süper Lig şampi-yonluğu nedeniyle bir hastane veya huzurevinde tam teşekküllü oda döşeyecek. Dernek Başkanı Bülent Kaşdoğan, 16. kez kazanılan kupa ile birlikte şampiyonluk kutlamalarının devam ettiği bugünlerde, yaşanılan coşkuya farklı bir olayla ortak olmayı düşündüklerini belirtti, "Bu nedenle şampiyonluk balosu yapmak yerine, sosyal bir etkinliği tercih ettik" dedi. 

Fener'in son sözü 

Fenerbahçe Kulübü, Luciano ve Nobre'nin yeni sezonda da kesinlikle Sarı - Lacivertli formayı giyeceğini duyurdu. Brezilyalı oyuncuların gönderilmesinin söz konusu olmadığı bildirilen yazılı açıklamada, "Hem Nobre, hem de Luciano'nun sözleşmeleri birer yıl daha uzatılmıştır" ifadeleri kullanıldı. Transfer haberleri nedeniyle bir süredir sıkıntı yaşayan iki oyuncu bu açıklama üzerine tatilde rahat bir nefes aldılar. 


</TEXT>
</DOC>
