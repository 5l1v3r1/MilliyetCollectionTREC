<DOC>
<DOCNO> 371708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur19.html </URL>
<DATE> 2005/08/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Artık eczanelerin de logosu var... 
</HEADLINE>
<TEXT>

     Türkiye genelinde tüm eczaneler, artık, kırmızı çerçeve içinde, beyaz zemin üzerinde kırmızı ''E'' harfi logosunu taşıyacak. 
     Türk Eczacıları Birliği'nin TEB , Türkiye genelinde eczanelerde kullanılmak üzere düzenlediği ''Standart Eczane Logosu Yarışması'' sonuçlandı. 
     Sağlık Bakanlığı İlaç ve Eczacılık Genel Müdürlüğü Daire Başkanı Sevim Evraosoğlu, Gazi Üniversitesi Eğitim Bilimleri Resim Bölümü Başkanı Adnan Tepecik, TEB Saymanı Ekrem Eşkinat, TEB Merkez Heyeti Üyesi Nüket Tartan, ressam Saadet Gözde ve mimar Tuğrul Agun'dan oluşan seçici kurul, 96 yarışmacının yaklaşık 1200'ü bulan tasarımını değerlendirdi. 
     Değerlendirme sonunda, kırmızı çerçeve içinde, beyaz zemin üzerinde kırmızı ''E'' harfi içeren, Kutlu Gürelli'nin tasarımı birinciliğe layık görüldü. Bu tasarım, TEB Merkez Heyeti'nin kararıyla bundan böyle Türkiye'deki tüm eczanelerde logo olarak kullanılacak. 
     Logoda, nöbetçi eczane ile nöbetçi olmayan eczaneyi birbirinden ayıran ışık efektleri de kullanılacak. 
     TEB Başkanı Mehmet Domaç, AA muhabirine yaptığı açıklamada, özellikle Avrupa ülkelerinde sık kullanılan standart eczane logosu ile vatandaşların girdiği bir sokakta eczane olduğunu kolaylıkla anlayacağını belirtti. 
     Domaç, ''Bu logo ile eczanenin eczane olduğu anlaşılacak. İsteyen eczacı, logonun yanı sıra tabela kirliliği yaratmamak koşuluyla eczane ismini de kullanabilecek'' dedi. 
     Tabela kirliliğini ortadan kaldırmak ve eczanelere bir standart getirmek amacıyla böyle bir uygulamaya gittiklerini anlatan Domaç, logolardaki ışık efektlerinin de vatandaşların nöbetçi eczaneyi daha kolay bulmasını sağlayacağını belirtti. 
     Mehmet Domaç, Sağlık Bakanlığı'nca yayınlanacak tebliğin ardından Türkiye genelinde tüm eczanelere logonun asılacağını kaydetti. 
     
</TEXT>
</DOC>
