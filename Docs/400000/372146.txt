<DOC>
<DOCNO> 372146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko14.html </URL>
<DATE> 2005/08/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mercan Rakı eylül'de piyasaya çıkacak... 
</HEADLINE>
<TEXT>

     Tariş tarafından üretilen ''Mercan'' marka rakının, Eylül ayının ilk haftasında piyasaya sunulacağı bildirildi. 
     Tariş Tat Alkollü İçkiler Sanayi ve Ticaret A.Ş. Genel Müdürü Ali Gök, AA muhabirine yaptığı açıklamada, ''Mercan'' adıyla ürettikleri rakının Eylül ayının ilk haftasında piyasada olacağını, ''Fasıl'' adlı diğer rakının ise Kasım ayında piyasaya çıkacağını kaydetti. 
     Ali Gök, rakı üreten 4. özel kuruluş olduklarını belirterek, şu bilgileri verdi 
     ''20 milyon dolar yatırımla kurduğumuz tesislerimizde yılda 5 milyon litre alkollü içki üretme kapasitesine sahibiz. Mercan ve Fasıl marka rakılarımızda diğer firmalar gibi güvenli bilyalı kapak kullanıyoruz. Piyasa şartlarına göre ürün yelpazemizi artırmayı planlıyoruz. Mercan Rakı'nın küçüğü 11.5 YTL'den, büyüğü 22.5 YTL'den satılacak. Fasıl marka rakımızın fiyatı ise henüz belirlenmedi.'' Türkiye'de halen, bir süre önce özelleşen TEKEL, Yeni Rakı, Kulüp Rakı, Altınbaş ve Tekirdağ Rakı'yı, özel kuruluşlar olan Elda İçecek ve Enerji Hizmetleri Sanayi ve Ticaret A.Ş. Efe Rakı'yı, Burgaz Alkollü İçecekler Sanayi Ticaret A.Ş de Burgaz Rakı'yı üretiyor. Eylül ayında piyasaya girecek olan Tariş ise Mercan Rakı'yı daha sonra da Fasıl Rakı'yı müşterilerinin beğenisine sunacak. 
     
     RAKI ÜRETİMİ OSMANLI DÖNEMİNDE BAŞLAMIŞ 
     Tarihi kaynaklara göre, rakı üretimi Osmanlı İmparatorluğu'nun kuruluşundan itibaren başlamış. İslamiyetin kesin yasağına rağmen rakı, bazı padişahlar ve saray çevresince de kullanılmış. Anadolu da ise gayrimüslimlerce üretilip satılmış. Bazı dönemlerde rakı üretimini ve kullanımını yasaklayan kanunlar çıksa da, Anadolu insanının bu alışkanlığı önlenememiş. 
     1839 yılında Tazminattan sonra rakı üretimi ve satışı serbest hale getirilmiş. Devlet rakıya vergi uygulamış. Düyun-u Umimiye İdaresi hazine rakı üretimi ve satışından büyük gelir elde etmiş. Böylece rakı üretimi ve kullanımı yaygınlaşmış. 
     1920 yılında Büyük Millet Meclisi Hükümeti rakı yapımını yasakladı. Bu yasak 1924 yılında kaldırıldı ve rakı üretimi için İnhisar TEKEL Dairesi görevlendirildi. İnhisar Dairesi 1926 yılından itibaren Fevkalade, Aliyulala ve Ala markalarıyla rakı üretimine başladı. Bu rakılar 10, 15, 25, 50 ve 100 cl'lik şişelerde satılıyordu. Sonra Yeni, Kulüp ve Altınbaş rakıları üretildi. İnhisarlar Dairesi'nin kurulduğu yıllarda ülkemizde bandrol ödenerek özel sektör tarafından, ''A'' Rakısı, Bahçe, Memur, Olgun, Bülbülce, Edremit, Sevim, Çamlıca, Mürefte, Sümer, Bilecik, Adalar, Efe, Elif, Keyif, Hanım, Zarakosta, Çavuş, Alem, Dem, Dimitroeopulo, Baküs, Stafilino, Bülbül, Sakız, Fertek, Ankara, Üzüm Kızı, Ruh, Jale, Filurya adıyla da rakılar üretildi. Denizkızı, Erdek, Umurca rakıları ise 1880-1900 yılları arasında satılmaktaydı. 
     
</TEXT>
</DOC>
