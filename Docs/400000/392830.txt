<DOC>
<DOCNO> 392830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sonspo12.html </URL>
<DATE> 2005/11/07/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
NBA'de Sacramento Kings sezonun ilk galibiyetini aldı... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 3 maçla devam edildi. 
     Batı Konferansı Pasifik Grubu'nun güçlü takımlarından Sacramento Kings, deplasmanda oynadığı Phoneix Suns maçını 118-117 önde tamamlayarak sezonun ilk galibiyetini aldı. 
     America West Arena'da oynanan ve yaklaşık 18 bin taraftarın izlediği maçta Sacramento Kings, oyuncusu Şerif Abdürrahim'in son saniyelerde attığı 2 serbest atışı da sayıya çevirmesiyle galibiyete ulaşırken, maçın en skorer oyuncusu da Predrag Stojakoviç oldu. 
     Maça ilk beşte başlayan ve 42 dakika sahada kalan Sırp oyuncu, takımına kazandırdığı 33 sayının yanı sıra 3 ribaunt aldı ve 1 de asist yaptı. Şerif Abdürrahim'in 23 sayı, 12 ribaunt ve 7 asist yaparak tamamladığı mücadelede Mike Bibby 19, Bonzi Wells ise 16 sayı yaparak takımlarının galibiyetine katkı sağladılar. 
     Geçen yılın en iyi hucüm yapan takımlarından Phoneix Suns, 4. maçında 2. yenilgisini alırken, maça sonradan dahil olan ve 24 dakikada 23 sayı üreten Leandro Barbosa takımının en skorer ismiydi. Shawn Marion 16 sayı ve 14 ribauntla ''double-double'' yapmasına ve 8 oyuncu çift haneli sayılara ulaşmasına karşın takımlarına Kings karşısında galibiyeti getiremediler. 
     
     KOBE, LAKERS'I GALİBİYETE TAŞIDI 
     Gecenin bir diğer maçında Los Angeles Lakers, sahasında yıldız oyuncusu Kobe Bryant'ın gösterdiği performansla Denver Nuggets'ı 112-92 yendi. 
     Staples Center'da yapılan ve 19 bin seyircinin izlediği maçta Kobe Bryant, rakip potaya 37 sayı bırakırken, 8 ribaunt aldı ve 5 asist yaptı. Chris Mihm'in 20 sayı ve 13 ribauntla ''double-double'' yaptığı maçta, 20 sayıya ulaşan bir diğer oyuncu Lamar Odom galibiyette etkili oldu. 
     Nuggets'ta Carmelo Anthony 21 sayı ve 6 ribauntla, Andre Miller da 20 sayı, 5 ribaunt ve 6 asistle karşılaşmayı tamamladı. 
     
     GOLDEN STATE'DEN 2. GALİBİYET 
     Golden State Warriors ise bu sezon çıktığı 3. maçında 2. galibiyetini New York Knicks karşısında elde ettiği 83-81'lik skorla aldı. 
     Golden State Warriors'ta Jason Richardson rakip potayla gönderdiği 24 sayıyla maçın en skorer ismi olurken, Knicks'in Stephon Marbury ile galibiyete ulaşma çabaları sonuç vermedi ve çıktığı 3 maçtan da yenilgiyle ayrılmış oldu. 
     Lige TSİ yarın sabaha karşı yapılacak 5 maçla devam edilecek. 
     
</TEXT>
</DOC>
