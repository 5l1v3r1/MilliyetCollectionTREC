<DOC>
<DOCNO> 369580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sontur25.html </URL>
<DATE> 2005/08/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Antalya'da orman yangını sürüyor 
</HEADLINE>
<TEXT>

     Antalya’nın Serik İlçesi’ne bağlı Gebiz Beldesi yakınlarında çıkan orman yangını, 25 hektarlık alanda sürüyor. 
     Orman Bölge Müdürü Ahmet Gedikağaoğlu, yangının kontrol altına alınabilmesi için çalıştıklarını belirterek, "Yangın normal seyrinde devam ediyor. Zannediyorum ki, 2 saate kadar yangını kontrol altına alacağız" dedi. 
     Bu arada, yangına 1’i Denizli’den gelen 3 helikopterle 1 yangın söndürme uçağının müdahale ettiği, arazinin kayalık olması yüzünden karadan müdahalede güçlük yaşandığı öğrenildi. Yangına, Orman Bölge Müdürlüğü’nün yanı sıra, çevre ilçe ve beldelerden gelen çok sayıda arazözle, iş makineleri de müdahale etti. 
     Yangının yer yer kontrol altına alınmasına rağmen, rüzgarın hızını artırması yüzünden söndürme çalışmalarında güçlük çekildiği kaydedildi. 
     Töngüşlü Köyü Muhtarı Yusuf Has AA muhabirine, çevredeki mahalle ve köylerdeki evlerin henüz boşaltılmadığını, ancak bu çevredeki yerleşim birimlerine arazözler getirilerek, önlem alındığını kaydetti. 
     Yusuf Has, Töngüşlü, Yumaklar, Yusuflar, Araplar ve Kapız köy ve mahallelerindeki vatandaşların evlerini boşaltmaya hazır halde beklediklerini de belirtti. 
     Yusuf Has, "Rüzgar Kapız Mahallesi’ne doğru yöneldi. Bu yüzden bizim köyümüz için tehlike söz konusu değil gibi görünüyor. Ama alevler kayalıkların üzerinde Kapız’a doğru ilerliyor" diye konuştu. 
     Bu arada, yangın çıkmadan 5-10 dakika kadar önce yangının başlangıç noktasına yakın yoldan, kalabalık bir "motor safari" yapan turist kafilesinin geçtiği, yangının turist kafilesinden sigara izmariti atılması sonucu veya motosiklet egzozundan çıkan kıvılcım nedeniyle çıkmış olabileceği iddia edildi. 
     
</TEXT>
</DOC>
