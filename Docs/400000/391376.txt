<DOC>
<DOCNO> 391376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/soneko04.html </URL>
<DATE> 2005/11/01/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Diken üstündeki piyasalar kasım-aralıkta toparlanır 
</HEADLINE>
<TEXT>

     Ufuk Korcan Referans Gazetesi 

FED tedirginliği ile sarsılan piyasaların kasım ve aralıkta yatırımcılarının yüzünü güldürmesi bekleniyor. Ancak uzmanlar gelişmekte olan piyasalara yabancı girişinin bundan sonra hız keseceği görüşünde. 
     Son haftalarda uluslararası piyalasalarda yaşanan hareketlere bağlı olarak yön bulmaya çalışan piyasalar dün de benzer bir seyir izledi. Yurtdışı borsalardaki yükselişlerin etkisiyle İstanbul Menkul Kıymetler Borsası İMKB dün 925 puan artarak 31.963 puana çıktı. Bugün ise gözler ABD Merkez Bankası'nın FED faiz kararını vereceği Açık Piyasa Komitesi toplantısına çevrildi. Beklenti FED'in yüzde 3.75 seviyesinde bulunan kısa vadeli faizleri yüzde 4'e çekeceği yönünde. Piyasalar açısından her ne kadar bu beklenti fiyatlara dahil edilse de Türkiye gibi gelişmekte olan ülkeler için önemli olan göstergenin ABD'deki uzun vadeli faizleri olduğu düşünülüyor. 
     
     Yabancı girişi azalacak 
     Öyleki FED'in kısa vadeli faizlerde yaptığı artırımlara devam edeceği beklentisi uzun vadeli faizlere yansımaya başlamasıyla gelişmekte olan ülke piyasalarında son haftalarda sert düşüşler yaşandı. Çünkü son 2-3 yılda uluslararası piyasalardaki likidite bolluğu nedeniyle gelişmekte olan piyasalara ciddi yabancı girişine neden olmuştu. Dolayısıyla FED'in faiz artırımlarına devam edeceği beklentilerinin kuvvetlenmesi hatta artırımların yüzde 5'lere kadar sürecebileceğine yönelik görüşler son 4 haftada İMKB'nin yüzde 13, Brezilya Borsası'nın yüzde 10, Rusya Borsası'nın ise yüzde 12 düşmesine neden oldu. 
     Kısa vadede uluslararası piyasalarda yaşanan likidite daralmasının önümüzdeki aylarda da devam edeceği belirtiliyor. Dolayısıyla gelişmekte olan ülkelere yönelen yabancı girişinin hızını azaltacağı görüşü hakim. 
     Son 2-3 yılda uluslararası piyasalarda likidite açısından anormal bir durumun yaşandığına işaret eden Lehman Brothers Gelişmekte Olan Piyasalar Direktörü Tolga Ediz, bu anormal durumun normale dönmeye çalışmasının tüm dünya piyasalarında dalgalanmaların artmasına neden olduğunu söylüyor. Ediz, tüm dünya piyasalarında yapısal bir değişim olduğunu vurgulayarak "Yurtdışında rüzgar tersine döndü. Piyasaların kasım ve aralık ayında toparlanma ihtimali yüksek. Ancak bu kalıcı olmayacak. Yapısal değişimin fiyatlara hızlı mı yavaş mı dahil edileceği önemli. Çünkü hızlı dahil edilirse sert düşüşler devam eder. Türkiye sıkı para ve maliye politikalarına bağlı kaldığı sürece sert dalgalanmaların önüne geçilir. Ancak Türkiye gibi bazı ülkelere faiz yüksek diye para girmeyebilir. Dünyada dolar faizinde yaşanan yükseliş nedeniyle Türkiye'de de döviz tevdiat hesaplarında dolar faizi yüzde 5'e çıktı. Bu yükseliş sürebilir" diyor. 
     Öte yandan, FED Başkanı Alan Greenspan'in yerine gelecek olan Ben Bernanke'nin, başkanlığında toplanacak Açık Piyasa Komitesi'nde bundan sonra ortak bir karar almakta zorlanabileceği ve FED'in kararlarının daha karmaşık olabileceği düşünülüyor. 
     
</TEXT>
</DOC>
