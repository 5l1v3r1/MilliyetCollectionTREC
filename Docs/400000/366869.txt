<DOC>
<DOCNO> 366869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/guncel/gun04.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'e, 'Çin valizi' tepkisi 
</HEADLINE>
<TEXT>


Diyanet Vakfı'nın, hacı adaylarına Çin'den ithal 80 bin valiz verme kararı, 2,5-3 trilyonluk satışı kaçıran yerli imalatçının tepkisine neden oldu 

DİLEK TAŞ 

Türkiye Diyanet Vakfı'nın her yıl hacca gidenlere verdiği valiz ve şemsiye gibi eşyaları daha ucuz olduğu gerekçesiyle Çin'den ithal etme kararı, Türk imalatçıları kızdırdı. Yerli sarraciye imalatçıları, ithalat fiyatlarıyla birlikte maliyetin aynı fiyatları bulacağını savunarak, vakfın kararını eleştirdi. 

'Telefonla aradılar' 
Uyar Sarraciye Yönetim Kurulu Başkanı İsmail Uyar, Diyanet Vakfı'nın kendilerinden telefonla fiyat istediğini, ancak 15 gün sonra vakfın hem fiyatları yüksek bulması, hem de "Siz 2.5 ayda bunu üretemezsiniz" diyerek Türk imalatçılara ürettirmekten vazgeçtiğini söyledi. 
Bu yıl hacca gidecek yaklaşık 80 bin hacı adayına verilecek valizlerin toplam maliyetinin Türkiye'de üretilmesi halinde 2.5-3 trilyon lirayı bulacağını kaydeden Uyar, "Çin'de ucuz üretim yaptırabilirler. Ancak ithalat masraflarıyla birlikte maliyet aynı noktaya gelir. Üstelik Çin malının kalitesiz olduğu biliniyor" diye konuştu. 
Diyanet Vakfı'nın daha önceki yıllarda hacı adaylarına dağıttığı valiz ve diğer eşantiyon eşyaların da ucuz olması nedeniyle Çin malı olduğu öğrenildi. Geçen sene ise Diyanet Vakfı ihale yapmadığı için hacı adaylarına valiz dağıtılmamıştı. 


</TEXT>
</DOC>
