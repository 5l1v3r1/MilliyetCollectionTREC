<DOC>
<DOCNO> 386787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas04.html </URL>
<DATE> 2005/10/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hamile komşusunun karnını keserek bebeği çalmaya çalıştı 
</HEADLINE>
<TEXT>

     ABD’nin Pennsylvania eyaletinde bir kadın, hamile komşusunun karnını usturayla keserek bebeğini almaya çalışmakla suçlandı. 
     Eyalet polisi sözcüsü Trooper Jonathan Bayer, Ford City kentinde 38 yaşındaki Peggy Jo Conner adlı kadının, 30 yaşındaki komşusu 
     Valerie Oskin’in kafasına beyzbol sopasıyla vurduktan sonra, Oskin’i Pittsburgh kentinin 80 kilometre kuzeydoğusundaki Armstrong bölgesinde ağaçlık bir araziye götürdüğünü ve burada kadının karnını baştan başa kestiğini söyledi. 
     Conner’in, Oskin’in karnını eski sezaryen izinin üzerinden kestiğini ve Oskin’in çok kan kaybettiğini söyleyen Bayer, ağaçlık araziden geçen çocuğun olanları fark edip yetkililere haber vermesi üzerine olayın ortaya çıktığını belirtti. 
     "Bu genç çocuk olmasaydı, Oskin muhtemelen kan kaybından ölebilirdi" diyen Bayer, Conner’in çocuğa, Oskin’in iyi olduğunu söylemesine rağmen, çocuğun babasına telefon ettiğini ve babasının da polise haber verdiğini kaydetti. 
     Bayer, Oskin’in hamileliğinin üçüncü üç aylık döneminde olduğuna inandığını söyledi. 
     Oskin’in kaldırıldığı hastane yetkilileri, Oskin ve bebeğinin durumu hakkında bir açıklama yapmadı. 
     Conner, çıkarıldığı mahkemede, cinayete teşebbüs, şahsa saldırı ve doğmamış bebeğin şahsına saldırıyla suçlandığı belirtildi. 
     
</TEXT>
</DOC>
