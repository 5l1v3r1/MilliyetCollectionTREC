<DOC>
<DOCNO> 375731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/soneko15.html </URL>
<DATE> 2005/09/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa dış piyasalardaki hareketleri izleyecek... 
</HEADLINE>
<TEXT>

     Piyasalar, dış piyasalardaki hareketlilik, petrol fiyatları ve Avrupa Birliği AB ile ilişkilerdeki gelişmeleri yakından takip edecek. 
     Gedik Yatırım'ın haftalık değerlendirmesinde, geçen haftaya bakıldığında Borsa'da devam eden iyimserlikle birlikte yükselişin hız kazandığı belirtilerek, Garanti Bankası'nın beklentilerin üzerinde bir fiyattan satışının piyasaya verdiği moralin devam ettiği kaydedildi. 
     Buna bağlı olarak devam eden özelleştirme sürecinde, Tüpraş ve Ereğli Demir Çelik hisselerine verilecek rakamlardaki beklentilerin iyileştirilmesi neticesinde, kamu ve banka hisseleri öncülüğünde alımların hızlandığı, piyasaya ciddi miktarda para girişinin olduğu ve hareketin genele yayılmaya başladığı ifade edilen değerlendirmede, şu görüşlere yer verildi 
     ''Özelleştirmenin yanında en büyük beklentiyi oluşturan AB ile müzakerelerin başlaması için AB'den karşı deklarasyon yayınlanacağı ancak şimdilik tanıma istenmeyeceği açıklamalarının piyasaları iyice rahatlattığı görüldü. Ancak daha sonra Gümrük Birliği'nin tam olarak uygulanması gerektiğine dair açıklamalar ve müzakerelerin başlaması ile ilgili yorumların tekrar piyasaları süreci izlemeye ittiğini görüyoruz.'' Değerlendirmede, bu hafta da dış piyasalardaki hareketlilik, petrol fiyatları ve AB ile ilişkiler ile içerde yüksek çıkan enflasyon rakamlarından sonra alternatif piyasaların, özellikle de faizlerin yönünün ana gündem maddeleri olarak sayılabileceği görüşü dile getirildi. 
     
</TEXT>
</DOC>
