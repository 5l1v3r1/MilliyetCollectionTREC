<DOC>
<DOCNO> 387009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/dunya/dun01.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rice, Moskova'yı ikna edemedi 
</HEADLINE>
<TEXT>


CENK BAŞLAMIŞ Moskova 


ABD Dışişleri Bakanı Condoleezza Rice, İran'ın "nükleer dosyası"nın BM Güvenlik Konseyi'ne getirilmesi için Moskova'yı ikna etmeyi başaramadı. 
Dün aniden Moskova'ya gelen Rice, Rusya Devlet Başkanı Vladimir Putin ve Dışişleri Bakanı Sergey Lavrov'la görüştü. İran'ın barışçı amaçlı bile olsa nükleer program yürütmesi için neden bulunmadığını savunan ABD Dışişleri Bakanı, konunun BM Güvenlik Konseyi gündemine getirilmesi gerektiğini söyledi. Rice, İran'ın Rusya'nın yardımıyla Buşehr'de inşa ettiği santraldan elinde kalacak nükleer atığı Moskova'ya teslim etmesini istedi. 
Putin'in Rusya ile ABD arasındaki diyaloğun kesintisiz sürmesinden memnuniyet duyduklarını belirtmesine karşın Moskova Washington'ın İran konusunda beklediği yeşil ışığı yakmadı. Lavrov, İran'ın nükleer dosyasının Uluslararası Atom Enerjisi Ajansı'ndan BM Güvenlik Konseyi'ne aktarılması için bir neden görmediklerini söyledi. 



</TEXT>
</DOC>
