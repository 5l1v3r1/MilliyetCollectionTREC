<DOC>
<DOCNO> 394354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/soneko02.html </URL>
<DATE> 2005/11/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Makine ihracatı 4.2 milyar dolara ulaştı... 
</HEADLINE>
<TEXT>

     Makine ve aksamları sektörünün ihracatı, yılın ilk 10 ayında 4.2 milyar dolara ulaştı. 
     Gümrük tarife istatistik pozisyon numarası bazında 84'üncü fasıl makine ve aksamları sektörünün tamamının ihracatı değerlendirildiğinde, Türkiye genelinde 10 aylık dönemde yüzde 28 artışla 4.2 milyar dolarlık ihracat gerçekleştirildi. 
     Orta Anadolu İhracatçı Birlikleri OAİB Genel Sekreterliği verilerine göre, Orta Anadolu Makine ve Aksamları İhracatçıları Birliği bünyesinde yer alan sektörün ihracatı ise 10 ayda 2.1 milyar dolar oldu. Ekim ayı ihracatı 227,8 milyon dolar olarak kayıtlara geçti. 
     Mal grupları bazında en yüksek ihracatı 899 milyon dolarla klimalar ve soğutucular grubu sağladı. İkinci sırayı 720 milyon dolarlık ihracat ile motorlar, üçüncü sırayı 545 milyon dolar ile endüstriyel yıkama-kurutma makineleri grupları aldı. 
     Orta Anadolu Makine ve Aksamları İhracatçıları Birliği bünyesinde yer alan ürünler bazında en fazla ihracat yapılan ilk üç ülke Almanya, ABD ve İngiltere oldu. Bu ülkeleri İtalya, Rusya Federasyonu, Irak, Romanya, Fransa, İran ve Bulgaristan izlerken, Bulgaristan'a ihracatta yüzde 87'lik artış elde edildi. 
     
</TEXT>
</DOC>
