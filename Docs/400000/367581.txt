<DOC>
<DOCNO> 367581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun10.html </URL>
<DATE> 2005/08/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Almanya'da seçmenlerin yüzde 44'ü kararsız... 
</HEADLINE>
<TEXT>

     Almanya'da yapılan bir kamuoyu yoklaması, seçmenlerin yüzde 44'ünün hangi partiye oy vereceği konusunda kararsız olduğunu ortaya koydu. 
     Alman özel televizyonu N24 tarafından yapılan kamuoyu yoklamasına göre, halkın yüzde 51'i, 18 Eylül'de yapılacak genel seçimlerde hangi partiye oy vereceğini biliyor. Halkın yüzde 5'i ise oy kullanıp kullanmama konusunda bile kararsız. 
     Halkın yüzde 31'i, televizyonda yapılacak seçim tartışmalarını önemli görürken, yüzde 67'si bu tartışmaların kendileri için önemli olmadığını söyledi. 
     Halkın yüzde 34'ü Başbakan Gerhard Schröder ile rakibi Hıristiyan Demokrat Birlik Partisi CDU Genel Başkanı Angela Merkel arasında iki televizyon tartışması yapılmasını isterken, halkın yüzde 61'i sadece tek bir tartışma yapılmasını doğru bulduğunu belirtti. 
     Öte yandan, Der Spiegel dergisi, Almanya'ya uzak ülkelerde yaşayan Alman vatandaşlarının mektupla seçimlere katılma şansının az olduğunu yazdı. 
     Haberde, oy pusulalarının en erken ağustos sonunda basılabileceği, pusulaların söz konusu ülkelerde yaşayan Alman vatandaşlarına gönderilmesi ve geri gelmesinin seçimlerden önce olamayacağı belirtildi. 
     Bu nedenle Alman Seçim Komisyonu tarafından, yurtdışında yaşayan seçmenlerin kendilerini bilgisayarla seçim listelerine kaydettirebilecekleri bir internet sayfası hazırlandığı kaydedildi. 
     
</TEXT>
</DOC>
