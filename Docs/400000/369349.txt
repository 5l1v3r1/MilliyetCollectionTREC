<DOC>
<DOCNO> 369349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sontur20.html </URL>
<DATE> 2005/08/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Düğün yemeği için 85 koyun kesildi 
</HEADLINE>
<TEXT>

     Hakkari’de evlenecek çiftin 3 gün 3 gece sürecek düğünü için 85 koyun kesildi. 
     Hakkari Belediyesi’nde bilgisayar mühendisi olarak görev yapan 29 yaşındaki Ayhan Tunç ile İş Bankası Şubesi’nde görevli 25 yaşındaki Derya Somer’in 13 Ağustos’ta başlayacak düğün töreni için hazırlıklara başlandı. 3 bin kişinin davet edildiği, 3 gün 3 gecelik düğünde davetlilere verilecek yemek için 85 koyun kestiren Tunç ve Somer çiftinin, düğünün aynı zamanda belgesel film olarak çekileceği de belirtildi. 
     Düğünde, 7 kasap tarafından 85 koyun keserek kentte bir ilke de imza atan Tunç, bölgedeki düğünlerde takılan kilolarca altının gazete ve televizyonlara yansıdığını, gelenek ve göreneklerin ise ikinci plana atıldığını belirtti. 
     Tunç, düğünün belgesel olarak çekilmesindeki amacın Hakkari’nin gelenek ve göreneklerinin en iyi şekilde belgesel film haline dönüştürülerek tüm Türkiye’ye yansıtılması olduğunu vurgulayarak, "Amacımız, sürekli altın ve silahlarla anılan düğünlerin dışında bölgemizde yıllardır süregelen bir geleneği ve bu gelenek içerisindeki etnik yapıların inceliklerini ortaya çıkarmaktır" dedi. 
     Düğüne 3 bin kişinin davet edildiğini de kaydeden Tunç, 3 gün 3 gece sürecek düğünde, kentin yöresel yemeklerinden oluşan mönünün davetlilere sunulacağını sözlerine ekledi. 
     
</TEXT>
</DOC>
