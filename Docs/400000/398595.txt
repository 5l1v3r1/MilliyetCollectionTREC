<DOC>
<DOCNO> 398595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun30.html </URL>
<DATE> 2005/11/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İsrail Başbakan yardımcısı Peres, Şaron'un partisine katılma yolunda 
</HEADLINE>
<TEXT>

     Nursel Gürdilek 

İsrail'de Mart ayında yapılacak erken genel seçimlerden önce, partilerin transfer çalışmaları hız kazandı. Başbakan Ariel Şaron'un yeni partisi İleri Kadima , İşçi Partisi ve Likud Birleşik Parti , önde gelen politikacıları ve seçmen gruplarını yanlarına çekmeye çalışıyor. 
     Son günlerin üzerinde en fazla tartışılan ismi, Başbakan Yardımcısı Şimon Peres oldu. İsrail siyasetinin en deneyimli isimlerinden biri olan, öldürülen Başbakan İzak Rabin ve Filistin'in efsanevi lideri Yaser Arafat ile birlikte 1994 Nobel Barış Ödülü'nü alan 82 yaşındaki Peres'in, bir ay öncesine kadar lideri olduğu İşçi Partisi'nden Şaron'un partisine geçeceği öne sürülüyor. 
     Peres'in, Barselona'daki Avrupa-Akdeniz zirvesinden dönüşünde, hakkındaki söylentilerle ilgili açıklama yapması bekleniyor. 
     Filistinlilerle yapılan Oslo Barış Anlaşması'nın mimarlarından Peres'e, Şaron'un yeniden başbakan olması halinde, başbakan yardımcılığı ve Filistinlilerle barış görüşmelerinin sorumluluğunun verileceği ileri sürülüyor. 
     
     ORTALIK KARIŞTI 
     Bu arada, Şimon Peres'in kardeşi Gigi Peres'in sözleri ortalığı karıştırdı. 
     Gigi Peres, Ordu Radyosu ile söyleşisinde, İşçi Partisi'nin yeni lideri Amir Peretz için ''Franco'' benzetmesinde bulundu. 
     Fas doğumlu işçi sendikası başkanı Peretz ve ekibini İşçi Partisi'nde ''dış unsurlar'' olarak nitelendiren Gigi Peres, ekibin partiyi 1930'larda Francisco Franco'nun yaptığı gibi ele geçirdiklerini söyledi. 
     ''İspanya'nın güneyinden Falanjistler Madrid'e 5. kol olarak geldiler ve Cumhuriyeti mahvettiler'' diye konuşan Gigi Peres, İşçi Partisi'nde de aynı oyunun oynandığını söyledi ve ''Kuzey Afrika'dan gelenlerin de partiyı ele geçirip, diğerlerini sırtlarından vurduğunu'' belirtti. 
     Gigi Peres'in bu sözleri, öncelikle İşçi Partisi'nden sert tepki gördü. Partinin milletvekili ve Peretz'in yakın çalışma arkadaşlarından Yuli Tamir, Gigi Peres'in ''Falanjistler'' benzetmesine ''Burada hiç kimse Falanjist değil'' diyerek, bu sözlerinden dolayı öncelikle kendi kardeşinden Şimon Peres özür dilemesini istedi. 
     Milletvekili Ophir Paz-Pines de, bu sözleri ırkçılık olarak nitelendirdi ve İşçi Partisi'nin geçmişinde böyle bir şey olmadığını söyledi. 
     Likud'lu Tarım Bakanı Yisrael Katz ise bu sözlerin aslında Şimon Peres'in itibarını lekelediğini belirtti. 
     Şimon Peres'in makamından yapılan açıklamada da, Gigi Peres'in söyledikleri ''gereksiz ve yersiz'' olarak nitelendirildi ve Başbakan Yardımcısı'nın kardeşinin bu konuda bilgisi olmadığı kaydedildi. 
     
     TRANSFERLER HIZLI 
     Başbakan Ariel Şaron'un yeni partisi İleri'ye katılacaklar arasında, iç güvenlik teşkilatı Şin Bet'in eski başkanı Avi Dichter de var. Dichter'in de yeni partiyle anlaşmaya vardığı öne sürülüyor. 
     Cumhurbaşkanı Moşe Katsav'ın Likud liderliğine aday olacağı haberleri İsrail basınında yer alırken, Cumhurbaşkanı'na yakın kaynaklar, bu haberleri yalanladı. 
     Katsav'ın Cumhurbaşkanlığı görevi sona erdiğinde siyasete devam edip etmeyeceğine henüz karar vermediği de belirtildi. 
     15 yıl kadar önce Kiev'den İsrail'e göç eden ve üç dönemdir Knesset'te milletvekili olan Michael Nudelman, Şaron'un partisi İleri'ye katılacağını açıkladı. 
     Şaron'in İsrail'in Arap toplumu liderleriyle görüşerek, onları partisine davet ettiği haberlerinin ardından, İsrail'deki İslami Hareket'in üyelerinden Kasem köyü meclis başkanı Sami İsa, Şaron'un partisine katılma işaretlerini verdi. İsa, kararını henüz açıklamamakla birlikte, ''Bana 10 gün süre tanıyın'' dedi. 
     Nasıra'da Arapça yayımlanan Kul El Arab isimli gazete, Şaron'un, seçildiği takdirde, kabinesine Arap bakan atayacağını ileri sürmüştü. 
     İşçi Partisi lideri Amir Peretz de, İzak Rabin'in kızı Dalia Rabin'i partisine dönmeye çağırdı. 
     Dalia Rabin, halen babası için kurulan bir merkezin sorumlusu olarak çalışıyor. Daila Rabin, daha önce savunma bakan yardımcılığı yapmıştı. 
     Seçim kampanyasına hızlı başlayarak, açık pazaryerlerinde seçmenlerle buluşan Amir Peretz, Rusya'dan gelen göçmenlerin oylarını da kendisine çekmeye çalışıyor. 
     Peretz, göçmenlere anadilleriyle seslenmek üzere Rusça öğrenmeye de başladı. Bununla birlikte, bu topluluk içinde yapılan bir kamuoyu anketine katılanların yüzde 70'i, Peretz'in partisine oy verme niyetinde olmadığını söyledi. 
     Öte yandan, İsrail İçişleri Bakanlığı, 28 Mart'ta yapılacak erken genel seçimlerden önce, seçmen listelerini yeniden düzenlemeye başladı. 
     Halihazırda, 5 milyon 18 bin seçmen listelerde kayıtlı bulunuyor. 
     İsrailli seçmenler, seçim günü tüm İsrail'de 8500 sandıkta oy kullanacaklar. 
     
</TEXT>
</DOC>
