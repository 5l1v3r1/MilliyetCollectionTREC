<DOC>
<DOCNO> 388937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/spor/spo04.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetim sahaya indi 
</HEADLINE>
<TEXT>


Trabzonspor yönetimi, Erciyes beraberliği sonrası takıma destek için seferber oldu. Başkan Aktuğ'un çağrısıyla harekete geçen bordo-mavililer, Kayseri ile yapılacak kupa maçının hazırlıklarına başlayan oyunculara moral verdi 


Ligde üst üste oynadığı beş maçtan sadece bir puan çıkararak, hayal kırıklığı yaratan Trabzonspor'da yönetim takıma sahip çıktı. 
Camiada kongre tartışmaları yoğunlaşırken, aralıktaki mali genel kurula "seçim" maddesini almaya soğuk bakan Başkan Atay Aktuğ'un çağrısıyla yöneticiler dünkü idmana adeta çıkarma yaptı. Türkiye Kupası'ndaki Kayserispor maçının hazırlıklarına başlayan takıma destek olmak için hemen hemen tüm yöneticiler çalışmada yer aldı. Futbolculara moral veren bordo - mavililer, camiaya da birlik çağrısı yaptı. 

Şok suçlama 
Basın Sözcüsü İbrahim Şahin, futbolu yönetenlerin güçsüz bir Trabzonspor istediğini iddia etti. Şahin, zor günler yaşadıklarını belirtip, "Ancak Trabzon zor günlerin üstesinden gelmiş bir kulüptür. Futbolu yönetenler güçlü olmayan Trabzonspor istiyor. Ancak biz her zaman başı dik mücadelemizi sürdüreceğiz. Camia pozitif destek verirse, ayağa kalkarız. Birlik ve beraberlik içinde bu takımı ayağa kaldıracağımıza inanıyoruz" dedi. 

Ceza korkusu 

Sezon başından bu yana evindeki tüm maçlarda çirkin tezahürattan kaynaklanan para cezaları alan Trabzonspor, Erciyes maçında yaşananlar nedeniyle yine fatura ödemeye hazırlanıyor. Sahaya iki taraftarın girmesi, federasyon ve Levent Bıçakcı ile hakemlere yönelik çirkin tezahüratlar nedeniyle kulübe para cezasının kesilmesi bekleniyor. 

Fatih'in özverisi 

Kaptan Fatih Tekke'nin, ağrılarına rağmen Erciyesspor karşılaşmasında oynamak için Teknik Direktör Vahid Halilhodziç ile görüştüğü ortaya çıktı. Usta golcünün, "Çok eksik var. Sakatlığım tam geçmedi ama oynayabilirim" dediği, ancak Boşnak hocanın yeniden sakatlanabileceği endişesiyle kendisine olumlu cevap vermediği öğrenildi. 


</TEXT>
</DOC>
