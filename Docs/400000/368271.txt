<DOC>
<DOCNO> 368271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun05.html </URL>
<DATE> 2005/08/09/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Ve ABD heyeti Ercan üzerinden KKTC'de... 
</HEADLINE>
<TEXT>

     ABD Kongresi ve Senatosu’ndan 7 kişilik bir heyet, Kıbrıs Türk Sanayi Odası’nın KTSO davetlisi olarak bu akşam KKTC’ye geldi. 
     Türk Hava Yolları THY uçağıyla İstanbul’dan gelen heyeti, Ercan Havaalanı’nda KTSO Başkanı Salih Tunar karşıladı. 
     Salih Tunar, havaalanında yaptığı açıklamada, 7 kişilik heyetin, ABD Kongre ve Senatosu’nda görev yapan senatör ve kongre üyelerinin yardımcıları ve danışmanlarından oluştuğunu belirtti. 
     Turnar, "Bu grubu Kıbrıs’a davet etmemizin sebebi, Kıbrıs hakkında daha iyi bilgi verebilmek, Kıbrıs’ı daha iyi tanımaları ve Kıbrıs konusunda daha iyi bilgi sahibi olmaları içindir" dedi. 
     Konuk heyetin, devlet ve hükümet yetkilileri, siyasi parti başkanları ve sivil toplum örgütlerinin yetkilileriyle görüşeceğini belirten Turnar, "Bu ziyaretin amacı ekonomik değil, daha çok Kıbrıs’ı tanımaları yönündenir" diye konuştu. 
     Tunar, bu tür ziyaretlerin bundan sonra sıklaşacağını belirterek, ziyaretteki esas amacın, Kıbrıs sorununu önemli yerlerde görev yapanlara anlatmak olduğunu kaydetti. 
     Heyetteki bazı kişilerin, basın mensupları görüntü alırken, elleriyle yüzlerini kapattıkları görüldü. 
     Heyet, Cumhurbaşkanı Mehmet Ali Talat, Başbakan Yardımcısı ve Dışişleri Bakanı Serdar Denktaş tarafından kabul edilecek ve Kıbrıs Türk Sanayi Odası Başkanı Salih Tunar’la görüşecek. Konuk ABD heyeti, 14 Ağustos Pazar sabahı KKTC’den ayrılacak. 
     
</TEXT>
</DOC>
