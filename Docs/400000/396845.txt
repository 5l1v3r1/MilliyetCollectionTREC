<DOC>
<DOCNO> 396845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonyas10.html </URL>
<DATE> 2005/11/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bel ağrılarından kurtulmak için kaslarınızı güçlendirin 
</HEADLINE>
<TEXT>

     Bel ağrılarının büyük bölümünün hareketsiz yaşam nedeniyle iç ve dış kasların zayıflamasından kaynaklandığı, bel ağrısıyla karşılaşmamak için en iyi egzersizin vücudu gergin hale getirip yuvarlanmak olduğu bildirildi. 
     Selçuk Üniversitesi Beden Eğitimi ve Spor Bölümü Öğretim Üyesi Yrd. Doç. Dr. Yalçın Kaya, AA muhabirine yaptığı açıklamada, durağan kent hayatında, en temel hareketleri bile yapmayan kişilerin çeşitli sağlık sorunları yaşayabildiğini belirtti. 
     Hızlı kentleşme sürecindeki Türkiye’de kişilerin sıklıkla karşılaştığı rahatsızlıkların başında bel ve boyun ağrılarının geldiğini, bu ağrıların önemli kısmının ise sonu ameliyata kadar varan fıtığa dönüşebildiğini ifade eden Kaya, kişinin günlük yaşamını adet kabusa çeviren ağrılardan kurtulmanın en pratik yolunun ise yaşama hareket katmak olduğunu vurguladı. 
     
     KASLARINI GÜÇLENDİR 
     Bel ağrılarının büyük bölümünün hareketsiz yaşam nedeniyle iç ve dış kasların zayıflamasından kaynaklandığını vurgulayan Kaya, şunları kaydetti 
     "Bel ağrılarının büyük bölümü, bir çeşit fıtık olarak da nitelendirilen, belin alt kısımlarında yer alan ’lumbar’ bölgenin düzleşmesi sonucu oluşur. Birbirine bağlı olan omurların orijinal kavisli şekli, belin orta bölgesi ile uyluk kemiği arasındaki iç kasların zayıflamasıyla düzleşir. Şiddetli ağrılara neden olabilen lumbar düzleşmesinin tedavisi, bu ve benzer kasların güçlendirilmesinden geçer. Belli aralıklarla yapılacak yürüyüşler bu kasları yeniden aktif hale geçirebilir." Yürüyüş için bile vakit bulamayan kent insanı için alternatiflerin bitmediğini dile getiren Kaya, "Hafif bel ağrısı çekenler ya da bel ağrısıyla karşılaşmak istemeyen sağlıklı kişiler için en iyi egzersiz vücudu gergin hale getirip yuvarlanmaktır. Yuvarlanma çekilen bel ağrısını bile azaltır. Eller başın üzerine alınarak gergin şekilde yapılacak yuvarlanma, iskeletin yükünü azaltan iç kasların güçlenmesi açısından çok önemlidir" dedi. 
     
</TEXT>
</DOC>
