<DOC>
<DOCNO> 384030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun09.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın yeni sınırı 
</HEADLINE>
<TEXT>


The Independent, Türkiye'nin AB ile üyelik müzakerelerinin başlaması haberini, manşetine bir harita koyup, AB'nin gelecekte İran, Irak ve Suriye'ye dayanacağını vurgulayarak verdi 

DIŞ HABERLER SERVİSİ 


Türkiye'nin AB ile üyelik müzakerelerine başlamasını manşetten duyuran İngiliz gazetelerinden Independent, Türkiye'yi komşularıyla gösteren bir harita yayımlayarak, "Avrupa'nın yeni sınırı" başlığını kullandı. 
Alt başlığında, "Avrupa kıtasının İslam dünyasıyla sınırları yeniden çizilmek üzere" diyen gazete, "Birlik içindeki derin fikir ayrılıkları, kamuoylarının karşı olmasına rağmen AB'nin tarihi bir jest yaparak, Avrupa ile İslam dünyası arasındaki ilişkilerin düzeltilmesinde önemli bir adım attı" diye yazdı. Haberde, Lüksemburg'daki uzun tartışmaların, "küstürülen Türkiye'nin sırtını Batı ideallerine dönmesi korkusuyla tamamlandığı" belirtildi. "Başlangıta Avrupa'daki bölünmüşlüğü ortadan kaldırma fikrinin ürünü olan AB, şimdi İslam ve Batı arasında köprü kurma projesine dönüşüyor" denildi. 
Independent'ın başka bir haberinde de, AB müzakerelerinin başlamasıyla "Atatürk'ün mirasının zirveye ulaştığı" yorumu yapıldı. 
Diğer İngiliz gazeteleri, Türkiye ile müzakerelerin başlamasını şu şekilde duyurdu 

The Daily Telegraph AB sonsuza dek değişti 
Lüksemburg'da sağlanan anlaşma ile AB'nin sonsuza dek değiştiği yorumunu yaptı. Gazete, Uluslararası Savaş Suçları Mahkemesi Savcısı Carla Del Ponte'nin Hırvatistan ile ilgili olumsuz tutumunu tamamen değiştirmesini "büyük bir sürpriz" olarak niteledi. "Avusturya Başbakanı Wolfgang Schüssel'in itirazlarının, daha ziyade kendi iç politik başarısızlıklarına dışarıdan bir günah keçisi bulma arayışı" olduğu ifade edildi. 

Financial Times Başka krizler de kapıda 
17 Aralık'ta da müzakerelerin 3 Ekim'de başlamasına son anda karar verildiğini hatırlatan gazete, müzakerelerin başarıyla başlamasına rağmen, Türkiye ile AB arasında en geç birkaç ay içinde yeni bir krizin yaşanabileceğini savundu. "Ankara da, Brüksel de yıllarca şüphelerden kurtulamayacak. Avrupa gerçekten Türkiye'yi isteyip istemediğini sorgulayacak. Türkiye de kendisine, "Bu kadar fedak rlığa değer mi diye soracak" denildi. Gazete, bir başka haberde de, "Erdoğan, modern Türkiye'nin en eski ve en öncelikli dış politikası olan AB üyeliğini sağlayan kişi olmaya bir adım daha yaklaştı" yorumunu yaptı. 

Times Reformculara ihanet olurdu 
Gazetenin başyazısında, "Avrupa'nın İslamlaştırılması ya da Türk işçilerin bir anda Avrupa'yı doldurup iş aramaya başlaması gibi korkuların temeli bulunmadığı" belirtilerek, "Aksine Avrupa'nın, Türkiye'yi Avrupa'ya kazandırmak için eline geçen bu fırsata dört elle sarılması gerektiği" kaydedildi. 

Guardian Avrupa Türkiye'yi kucakladı 
"Diplomatik çıkmaz aşıldı ve Avrupa Türkiye'yi kucakladı" başlığını atan gazete, Türkiye'yle müzakerelere başlanmasının AB'nin son 50 yılda aldığı en önemli kararlardan biri olduğunu vurguladı. Guardian başyazısında da, Türkiye ile AB ilişkilerinin "uçurumun kenarından döndürüldüğü" belirtildi ve "Avrupa, laik Müslüman bir demokrasi olan Türkiye'yi reddetmeyerek doğru olanı yaptı. Aksi halde bayağı bir popülizme ve önyargılara teslim olacaktı" denildi. 

Dünya basınının manşeti Türkiye 

Lüksemburg'da saatler süren diplomasi trafiğinin ardından Türkiye ile AB üyelik müzakerelerine başlanması, dünya basınının manşet ve başyazılarına konu oldu. 

AVUSTURYA 
Der Standart Avusturya yalnız kaldı 
Türkiye'ye imtiyazlı ortaklık seçeneği verilmesinde ısrar eden Avusturya'nın Birlik içinde yalnızlığa düştüğünü yazdı. 

ALMANYA 
Der Tagesspiegel Duyguları incinmiş damat 
Gazete, Türkiye'yle AB arasında son günlerde yaşananları ilginç bir örnekle anlattı "Lüksemburg'da yaşananlar işlerin kötüye sardığı bir nişan törenine benziyor. Avrupa Birliği nişanın arifesinde, "Acaba arkadaş olarak kalmak daha mı iyiydi" diye düşünen gelin gibi davrandı. Abdullah Gül'e de törene gidip gitmeyeceğine karar veremeyen ve sonunda duyguları incinmiş bir damat rolü düştü." 

Bild Avusturyalıların Türkiye kompleksi 
"Avusturyalıların neden Türklere karşı bir kompleksleri var " başlığını kullanan gazete, Avusturya'nın, Viyana kuşatmasından bu yana yeniden Hıristiyanlık lemini Müslüman akımına karşı koruma duygusuna kapıldığı, aksi takdirde Avusturya'nın tutumunu açıklamanın mümkün olmadığı görüşüne yer verildi. Türkiye ile Avusturya arasında bugüne kadar çok iyi ilişkiler bulunduğuna dikkat çekilen haberde, Plassnik'in tutumundan dolayı Türkiye'de aşırı milliyetçilerin sokaklara dökülerek gösteriler yaptıklarına işaret edildi. 

İSPANYA 
El Pais Avusturya yalnız değildi 
Avusturya'nın, Türkiye'ye karşı "inadında" yalnız olmadığını, "Kıbrıs Rum Kesimi, Fransa, Almanya ve Hollanda'nın onu yakından izlediğini" yazdı. Gazete, "Ankara, bu uzun müzakere sürecinde sadece hükümetleri değil, Avrupa vatandaşlarını da ikna etmek zorunda olduğunu anlamak zorunda" ifadesini kullandı. 

BELÇİKA 
Le Soir Lüksemburg'daki tiyatro 
"Türkiye-AB İnşallah" başlığı ile verdiği haberinde, Türkiye'nin AB'ye katılım müzakerelerinin başlamasının çok az AB başkentini heyecanlandırdığını, ancak önemli olana ulaşıldığını yazdı. "Lüksemburg'daki, politikadan ziyade tiyatroydu" ifadesi kullanılan bir yorumda da, "ABD, Türkiye'nin bir gün büyük Avrupa ailesine katılmasını kararlaştırmıştı. Hepsi bu" ifadelerine yer verildi. Yorumda, BM Savaş Suçları Mahkemesi Başsavcısı Carla Del Ponte'nin tavrı "mide bulandırıcı" olarak nitelendirildi ve bu tavrın 4 gün önce çok farklı olduğu üzerinde duruldu. 

FRANSA 
Liberation Mantık evliliği 
Türkiye'nin AB ile üyelik müzakerelerine başlamasını "mantık evliliği" olarak niteleyen gazete, Türkiye ile müzakerelerin bir savaşı önlemek için başvurulan diplomasinin sonucunda başlatıldığını yazdı. Gazete, Türk hükümetinin kararının AKP Genel Merkezi'nde verildiğini, parti ile devlet arasındaki bu karmaşıklığın herhangi bir AB ülkesinde olumlu görünmeyeceğini de yazdı. 

ABD 
New York Times Erdoğan-Rice diplomasisi 
AB'nin "ıstırap veren" pazarlıkların ardından Türkiye ile müzakereleri başlatma kararı aldığını belirtti. New York Times, bu sürecin, AB'nin, ezici çoğunluğu Müslüman olan Türkiye'yi kucaklamak için sınırlarını doğuya genişletmesiyle sona erebileceğine dikkat çekti. Gazete, "Türkiye itirazlarını, Amerikan Dışişleri Bakanı Condoleezza Rice'ın Başbakan Erdoğan'ı araması ve AB ile müzakerelerin Türkiye'nin NATO'daki veto yetkisini etkilemeyeceği yolunda güvence vermesinin ardından geri çekti" dedi. 

İsimsiz kadını dünya tanıdı 

İstanbul Bienali'nde sanatçı Burak Delier'in "İsimsiz" adlı yapıtının önünden geçen bir ziyaretçi. "AB bayrağından yapılmış çarşafın içindeki kadın" figürü Avrupa'nın siyasi gündemindeki Türkiye konusu sayesinde son günlerin popüler görsel malzemesi oldu. 


</TEXT>
</DOC>
