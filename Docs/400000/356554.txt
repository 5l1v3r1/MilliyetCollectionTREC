<DOC>
<DOCNO> 356554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun31.html </URL>
<DATE> 2005/06/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yunanistan Türkiye'yi AB yolunda destekliyoruz, Kıbrıs bir kriter değil 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Atina'nın, Türkiye'nin AB'ye tam üyeliğini desteklediğini söyledi. 
     Kumuçakos, düzenlediği basın toplantısında, AB Komisyonu'nun bugün ele aldığı, Türkiye'ye ilişkin müzakere çerçeve belgesine dair soruları yanıtladı. 
     Atina'nın bu konudaki görüşünün değişmediğini vurgulayan Kumuçakos, Türkiye ile AB arasındaki müzakerelerin hedefinin tam üyelik olduğunu belirtti. 
     Türkiye'nin gümrük birliği protokolünü imzalaması ve uygulaması gerektiğini de kaydeden Kumuçakos, sorular üzerine, Fransa ve Hollanda'daki referandumların AB'nin genişlemesiyle bağlantılı olmadığını, ancak şu sıralarda Avrupa'nın geleceğine ilişkin genel bir kaygının mevcut olduğunu söyledi. 
     Sorular üzerine, Türk yetkililerin İstanbul Fener Rum Patrikhanesi ve Heybeliada Ruhban Okulu'na ilişkin açıklamalarını değerlendirmek istemediğini belirten Kumuçakos, azınlıkların dini ve temel özgürlüklerine saygı göstermenin, AB'nin ilke ve değerleri çerçevesinde, tüm aday ülkelerin uyması gereken kriterlerden olduğunu vurguladı. 
     Atina'nın, AB'nin Türkiye'ye ilişkin tüm çalışmalarında yer aldığını ve tüm gelişmelerin bu çerçevede göz önüne alındığını kaydeden Kumuçakos, ''Sanıyorum, bu konu bugün açıklanacak komisyon metninde de yer alacaktır'' dedi. 
     
     KIBRIS SORUNU 
     Kıbrıs konusuna da sorular üzerine değinen Kumuçakos, Kıbrıs sorununun çözümü ile Türkiye'nin AB sürecinin bağlantısı olmadığını ve bu konunun kesinlikle bir kriter oluşturmadığını söyledi. 
     Kumuçakos, ''Ancak Kıbrıs Rum bir AB üyesidir ve ilgili her şeyin doğal olarak bir Avrupa boyutu vardır'' dedi. 
     AB'nin KKTC'ye yapacağı ekonomik yardım ve birlik ile KKTC arasındaki ticari ilişkileri düzenlemesi söz konusu tüzüğe de değinen Kumuçakos, ''Kuzey Kıbrıs'ın ekonomik kalkınmasına destek amaçlı 259 milyon avro tutarındaki yardım, Kıbrıs sorununun çözülmesi halinde verilecekti. Sorun çözülmediği halde Atina ve Lefkoşa Rum bu paranın verilmesini kabul etti. Ancak bu konu daha sonra Türk tarafınca ticarete ilişkin tüzükle bağlantılandı. Kıbrıslı Türklerin bu girişimlerinin ardında siyasi bir amaç saklanıyor'' dedi. 
     
     SREBRENİÇA KATLİAMI 
     Bu arada, bazı Yunan paramiliter örgütlerin üyelerinin Serebreniça katliamına katıldıklarına dair haberlere değinen Kumuçakos, ''Bu utanç verici katliama gerçekten katılım olduysa bunun Yunan halkı ve hükümeti tarafından kesinlikle kınanmasının söz konusu olduğunu'' vurguladı. 
     Kumuçakos, adli makamların bu iddialara ilişkin araştırmalara başladıklarını da açıkladı. 
     Yunan Silahlı Kuvvetleri'nin hiçbir biçimde bu tür olaylarda yer almadığını belirten Kumuçakos, Yunan askerlerinin tüm uluslararası barışı koruma operasyonlarında ''yüzlerinin akıyla'' görev yaptıklarını söyledi. 
     
</TEXT>
</DOC>
