<DOC>
<DOCNO> 361880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko05.html </URL>
<DATE> 2005/07/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Devlet 6 ayda 777 trilyon lira ceza topladı... 
</HEADLINE>
<TEXT>

     Devlet, topladığı idari para cezalarını geçen yılın aynı dönemine göre yüzde 6.1 oranında artırdı. Yılın ilk altı ayında toplanan idari para cezaları miktarı 777 trilyon 56 milyar liraya ulaştı. 
     Maliye Bakanlığı’nın verilerine göre, haziran sonu itibariyle çeşitli nedenlerle tahakkuk ettirilen 7 katrilyon 321 trilyon liralık para cezasının ancak yüzde 10.6’sı oranında 777 trilyon 56 milyar liralık kısmı bu yılın ilk altı ayında tahsil edilebildi. Geçen yılın ilk yarısında 732 trilyon 621 milyar liralık ceza tahsil edilmişti. Devletin çeşitli nedenlerle tahakkuk etirdiği para cezaları geçen yılın aynı ayına göre göre yüzde 148, tahsilat ise yüzde 6.1 oranında arttı. 
     
     CEZALARIN YARISI VERGİ GECİKMELERİNDEN 
     Yılın ilk altı ayında toplanan ceza gelirlerinin yarıdan fazlasını vergi ve diğer kamu alacaklarının gecikme zamları oluşturdu. Söz konusu dönemde 614 trilyon 873 milyar lira vergi ve diğer kamu alacakları gecikme zammı cezası kesilirken, bunun neredeyse yarıdan fazlası, 416 trilyon 720 milyar lirası tahsil edildi. Vergi ve diğer kamu alacakları gecikme zammı cezalarının tahsilatı toplam para cezaları tahsilatının yüzde .6’sını oluşturdu. Vergi ve diğer kamu alacakları gecikme cezası tahsilatı geçen yılın aynı döneminde ise 294 trilyon 47 milyar lira düzeyinde gerçekleşmişti. Bu yılki tahsilat tutarının geçen yılın aynı dönemine göre yüzde 41.7 oranında arttığı belirlendi. 
     Devletin tahakkuk ettirdiği toplam 7 katrilyon 321 trilyon liralık para cezasının 5 katrilyon 902 trilyon 886 milyar lirayla yüzde 80.6’sını oluşturan vergi cezalarının ise ancak yüzde 1.9’u tahsil edilebildi. Yılın ilk altı ayında vergi cezaları tahsilatı 111 trilyon 361 milyar lira olarak gerçekleşti. Geçen yılın aynı döneminde ise 3 katrilyon 160 trilyon 747 milyar liralık vergi cezası kesilmiş ve bunun 82 trilyon 680 milyar lirası tahsil edilmişti. Vergi cezası tahsilatı toplam içinde düşük gözükse de geçen yılın aynı dönemine göre yüzde 34.7 oranında arttığı belirlendi. 
     Yılın ilk altı ayında 262 trilyon 911 milyar liralık trafik cezası kesildi. Bu cezanın 107 trilyon 608 milyar lira ile yüzde 40.9’u tahsil edildi. Geçen yılın aynı döneminde ise 168 trilyon 76 milyar lira trafik cezası kesilmiş, tahsilatı ise 90 trilyon 713 milyar lira olarak gerçekleşmişti. 
     Yılın ilk altı ayında 8 milyar 224 milyar liralık vergi barışı geç ödeme cezası kesilirken, bunun 6 trilyon 474 milyar lirasının tahsil edildiği belirlendi. Vergi barışı kıymetli maden ve ziynet eşyası beyanına ilişkin olarak da yılın ilk altı ayında 2 trilyon 165 milyar liralık ceza kesilirken, bunun sadece 25 milyar lirası tahsil edilebildi. 
     Geçen yılın ilk altı ayında 151 trilyon 991 milyar lira olan yargı para cezası tutarı, bu yılın ilk altı ayında yüzde 21.9’luk artışla 185 milyar 294 milyar lira düzeyinde gerçekleşti. Ancak söz konusu dönemde 66 trilyon 771 milyar lira olan yargı para cezaları tahsilatı ise bu yıl yüzde 12’lik gerilemeyle 58 trilyon 780 milyar lira düzeyinde 
     gerçekleşti. 
     
     İDARİ PARA CEZALARI 
     Devlet 2005 yılının ilk altı ayında 296 trilyon 314 milyar lira idari para cezası kesti. Ancak bunun sadece trilyon 748 milyar lirayla yüzde 18.1’i tahsil edilebildi. 
     Geçen yılın aynı döneminde ise 137 trilyon 526 milyar lira idari para cezası kesilmiş ve bunun 31 trilyon 142 milyar lirası tahsil edilmişti. Söz konusu dönemde kesilen idari para cezası faiz tutarı ise 5 milyar lira olarak gerçekleşti. Bunun 472 milyar lirası ise tahsil edildi. 
     Zamanında ödenmeyen ücret gelirlerinden alınacak gecikme zammına ilişkin olarak da 102 milyar lira ceza kesilirken, bunun 67 milyar lirası tahsil edildi. 
     Devlet, kaynak kullanımı destekleme fonu uygulamaları kaphsamında cezai faiz olarak da 30 trilyon 292 milyar lira ceza tahakkuk ettirirken, bunun sadece 4 trilyon 645 milyar lirasını tahsil edebildi. Geçen yılın ilk altı ayında ise 33 trilyon 183 milyar lira seviyesinde bulunan söz konusu ceza miktarının neredeyse yarısına denk gelen 15 trilyon 764 milyar lirası tahsil edilebilmişti. 

ANKA 
     
</TEXT>
</DOC>
