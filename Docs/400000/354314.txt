<DOC>
<DOCNO> 354314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun23.html </URL>
<DATE> 2005/06/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rice Irak, sorumluluklarını tek başına taşıyamaz... 
</HEADLINE>
<TEXT>

     Irak'ın yeniden yapılanması çalışmalarının ele alınacağı Belçika'nın başkenti Brüksel'de başlayan ''Irak'ın geleceği'' konferansının açılışında konuşan ABD Dışişleri Bakanı Condoleezza Rice, ''Irak, sorumluluklarını tek başına taşıyamaz'' yorumunu yaptı. 
     Rice, Irak hükümetine çağrıda bulunarak, ''Irak'ın kendi ödevleri var. Hükümet güvenliği güçlendirmeli, ekonomiyi liberalize etmeli ve siyasi alanı şiddeti reddeden Irak toplumunun bütün üyelerini açmalı'' diye konuştu. 
     ''Iraklı yetkililer, sorumluluklarının yükünü tek başına taşıyamaz'' diyen Rice, ''Irak'ın yararına uluslararası bir birliktelik kurmak için ortak karara vardık. Irak'ın cesur halkı bizden kendileriyle beraber olmamızı istedi. Tüm desteğimizi hak ediyorlar'' ifadesini kullandı. 
     Türkiye'yi Dışişleri Bakanı ve Başbakan Yardımcısı Abdullah Gül'ün temsil ettiği konferansa, Rice'ın yanı sıra bazı AB ülkelerinin dışişleri bakanlarıyla Irak'a komşu ülkelerin bakanları katılıyor. 
     
     ANNAN ULUSLAR, GARANTİSİNİ VERMELİ 

     BM Genel Sekreteri Kofi Annan, ulusların, dünyanın yeniden yapılanmaya çalıştığı bu dönemde Irak'ı destekleyeceğinin garantisini vermesi gerektiğini söyledi. 
     Annan, Brüksel'de düzenlenen "Irak'ın geleceği" konferansının açılışında yaptığı konuşmada, "Uluslararası topluluğun Irak hükümetini ve halkını destekleyeceğine ve Irak'ta yeniden yapılanmanın başarılı olması konusundaki kararlılığımıza dair hem Irak'ta, hem de başka yerlerde açıkça duyulacak önemli bir mesaj veriyoruz" dedi. 
     Irak'ta şiddete son vermenin tek yolunun "uzlaşma" olduğunu söyleyen Annan, "Iraklılar, birbirlerine el uzatabilmeli, anlaşmazlığa düştükleri konuları ele alabilmeliler" diye konuştu. 
     Annan, Irak'ta kurumların kök salarak gelişmesi ve hukuk devletinin kurulması isteniyorsa, insanlara güven verecek tarzda siyasi sürecin işletilmesinin hayati önemi bulunduğunu belirtti. 
     
     CAFERİ'NİN KONUŞMASI 

     Irak Başbakanı İbrahim Caferi de, Irak'taki yabancı birliklerin varlığının "geçici" olması gerektiğini söyledi. 
     Konferansta konuşan Caferi, "Irak, kendi üzerine düşen görevleri yerine getirmeli" dedi. 
     Caferi, "Arzumuz, çokuluslu kuvvetlerin varlığının geçici olması ve kendi silahlı kuvvetlerimizin üzerlerine düşen görevleri yerine getirmesi" ifadesini kullandı. 
     Irak'ta hali hazırda 130 bini Amerikalı olmak üzere toplam 170 bin yabancı asker bulunuyor. 
     Başbakan Caferi şöyle konuştu 
     "Irak'ın egemenliğine saygı gösterilmesini istiyoruz. Komşuların egemenlik haklarına da saygılıyız. Dış politikamızın temel düsturu şudur Irak istikrar unsuru olmalıdır, tehdit kaynağı değil..." 
     
</TEXT>
</DOC>
