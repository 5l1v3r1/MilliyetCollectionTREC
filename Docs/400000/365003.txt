<DOC>
<DOCNO> 365003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sondun30.html </URL>
<DATE> 2005/07/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Londra'da Kıbrıslı Türklerin hukuk zaferi 
</HEADLINE>
<TEXT>

     HİLAL YILMAZ Londra DHA 

      İNGİLTERE’nin başkenti Londra’da otobüs ve metro gibi toplu taşıma araçları ile halka açık yerlerdeki KKTC turizm afişlerinin yasaklanmasıyla ilgili olarak Kuzey Kıbrıs Turizm Merkezi ve KKTC’ye paket turlar düzenleyen Paradise Found Travel adlı turizm şirketi tarafından açılan dava Türk tarafının lehine sonuçlandı. 
     KKTC Londra Temsilcisi Namık Korhan, davayı kazandıkları için son derece mutlu olduklarını belirterek, "Hakkımızı aldık. İngiliz adaleti Kıbrıs Türküne yapılan haksızlığa göz yummadı" dedi. Kararın Rumlara ders olması gerektiğini belirten Korhan, "Kıbrıslı Türklerle uğraşmak yerine, enerjilerini Ada’da çözüm üzerine harcamalılar" diye konuştu. 
     
     İFADE ÖZGÜRLÜĞÜ VE FIRSAT EŞİTLİĞİNE AYKIRI 
     İngiliz Yüksek Mahkemesi’nde 1 aydır süren davada, Yargıç Justice Newman, olayın, ifade özgürlüğünü koruma altına alan İnsan Hakları Sözleşmesi’nin 10’uncu maddesini ihlal ettiğine ve fırsat eşitliğine aykırı olduğuna karar verdi. 
     Türk tarafının avukatı Michael Beloff duruşmada, Londra Ulaştırma İdaresi TfL tarafından getirilen yasağın mantıksız olduğunu belirterek Yargıç Newman’dan bu yasağın ’geçersiz’ olduğuna hükmetmesini istedi. Beloff, KKTC’nin sadece Türkiye tarafından tanındığını, ancak KKTC turizmini tanıtan şirketlerin İngiltere’de 20 yılı aşkın süredir yoğun reklam kampanyaları düzenlediğini de ekledi. 
     
     'İLANLARI ŞİKAYET EDEN COLEMAN RUM TARAFINI TUTUYOR' 
     Geçen kasım ayında TfL, Büyük Londra Meclisi Başkanı Brian Coleman’dan gelen bir ’şikayet’ üzerine, KKTC Turizm Merkezi’nden gelen ilanların kendi denetimlerindeki metro, otobüs ve açık alanlarda kullanılmasını yasaklamıştı. Londra Ulaştırma İdaresi yetkilileri, "Kuzey Kıbrıs reklamları, TfL’in ’reklamlar insanları rencide etmemeli’ politikasını ihlal ediyor" iddiasında bulunmuştu. 
     Avukat Beloff, kullanılan bir ilanla ilgili tek şikayetin Coleman’dan geldiğini belirterek, Coleman’ın, ’Londra siyaset çevrelerinde güçlü bir isim’ olarak tanındığını ve Kıbrıs sorununda Rum tarafını tuttuğunu söyledi. Beloff ayrıca, TfL’in, İngiliz Dışişleri Bakanlığı tarafından KKTC ile ilgili bir sağlık uyarısı yapıldığını söylediğini, ancak böyle bir durum bulunmadığını belirtti. 
     
     KORHAN TURİST ARTIŞI RUMLARI ENDİŞELENDİRDİ 
     KKTC Londra temsilcisi Korhan, Rumların böyle bir girişim başlatmasının nedenini, İngiltere’den Kuzey Kıbrıs’a akın eden turist sayısındaki artışa bağladı. Korhan, "İngiltere’deki turizm ofisimizin yoğun çalışmaları sonucunda son 3-5 yılda bu ülkeden KKTC’ye giden turist sayısında yüzde 40’lık bir artış oldu. Bu artış Rumları endişelendirdi. Annan Planı’nı reddettikten sonra, Kuzey’deki toprakların Türkler tarafından ekonomik amaçlı kullanılmasını istemiyorlar. Kuzey Kıbrıs’a yönelen turist akınından endişe duyuyorlar, çünkü onlar da ekonomileri turizme bağlı bir ülke’ dedi." 
     
     'RUMLAR PROPAGANDADA OLDUKÇA İLERİ’ 
     Bu girişimin arkasında siyasi nedenler olduğunu kaydeden Namık Korhan, "Güney Kıbrıs ve Yunanistan maalesef propagandada çok ileri gitmiş ülkeler’ dedi. Gerek Kıbrıs’ta, gerekse anavatandaki tüm Türkleri birleşmeye davet eden Korhan, "Bizler ne yazık ki birlik olamıyoruz. Halbuki Rumlar bir araya gelip bu reklamların durdurulmasını sağlayabiliyor. Propagandada çok başarılı olduklarını kabul etmek lazım. Bundan ders almalı ve biz de karşı argümanlarla haklarımızı savunmalıyız’ dedi. 
     
</TEXT>
</DOC>
