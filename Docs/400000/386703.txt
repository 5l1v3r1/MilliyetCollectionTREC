<DOC>
<DOCNO> 386703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy21.html </URL>
<DATE> 2005/10/14/ </DATE>
<TIME> 22.25 </TIME>
<AUTHOR>  </AUTHOR>
<HEADLINE>
Gül "Türkiye, AB'ye daha iyi zeminler hazırlayacak" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin üyeliğinin, ortak sorunlarla mücadelede AB'ye daha iyi bir zemin sağlayacağını söyledi. 
     British Council, Avrupa Reform Merkezi ile Türkiye Ekonomik ve Sosyal Etütler Vakfı'nın düzenlediği "2. Boğaziçi Konferansı", İngiltere'nin İstanbul Başkonsolosluğu'nda verilen yemekle başladı. 
     Gül, yemekte yaptığı İngilizce konuşmada, Türkiye'nin AB'ye üyelik müzakereleri sürecinde sivil toplum örgütlerinin önemli bir rolü bulunduğunu ifade etti. 
     Türkiye'nin üzerine düşen görevi en iyi şekilde yerine getirdiğini belirten Gül, bu süreçte Türkiye'nin becerilerine güveninin tam olduğunu söyledi. 
     Türkiye'nin üyeliğinin AB'nin çıkarına olduğunu ifade eden Gül, bazı AB ülkelerinde Türkiye'nin üyeliği konusundaki olumsuz düşüncelerin kaybolacağına inandığını kaydetti. 
     Gül, "Şimdiye kadar aldığımız desteğin gelecekte daha güçlü olacağına inanıyorum" dedi. 
     
     "REFORM SÜRECİ KESİNTİSİZ DEVAM EDECEK" 
     Türkiye'deki reform sürecinin kesintisiz devam edeceğini vurgulayan Gül, geniş kapsamlı ekonomik ve politik reformların Türkiye'de bir sessiz devrim olarak tanımlandığını söyledi. 
     Siyasi, ekonomik, sosyal ve yargı alanındaki standartların yapılandırılmaya devam etmesinin hükümetin öncelikleri olduğunu kaydeden Gül, ülke içinde ve dışında eleştiri toplayan bireysel ve kabul görmemiş durumların, şimdiye kadar başarılmış tüm bir gelişme sürecini gölgelememesi gerektiğini bildirdi. 
     Türkiye'nin ekonomik ve sosyal göstergelerinin etkileyici şekilde yükseldiğini ifade eden Gül, şu anda Türkiye ekonomisinin dünya ülkeleri arasında 17. sırada yer aldığını, 2004 yılı büyüme oranının yüzde 10 civarında olduğunu ve bunun da OECD ülkeleri arasında ön sıralarda bulunduğunu anlattı. 
     "Bölgemizdeki ve tüm dünyadaki problemlere yaklaşımımız tek bir hedeften çıkmaktadır Güvenliği, istikrarı, dengeyi ve uyumu bölgemizde oluşturmak" diyen Gül, Türkiye'nin uluslararası çabalara katkıda bulunarak uluslararası sorunlara çözüm aradığını söyledi. 
     Türkiye'nin Ortadoğu ve Irak gibi hassas konularda her zaman dengeleyici bir unsur olduğunu ve böyle yapmaya da devam edeceğini dile getiren Gül, Türkiye'nin Irak'taki ekonomik ve siyasi iyileşme çabalarının ön saflarında yer aldığını söyledi. 
     Arap-İsrail çatışmasında da Türkiye'nin olumlu katkıları olduğunu belirten Gül, ayrıca Güney Kafkasya'da eskiden beri süregelen çatışmaların çözümlenmesinde de ciddi çalışmalar yapıldığını anlattı. 
     
     KIBRIS 
     Kıbrıs konusuna da değinen Abdullah Gül, "Türkiye'nin, Yunanistan'ın ve birleşmiş bir Kıbrıs'ın Doğu Akdeniz'de barışın temelini oluşturacağına ve böylece Avrupa için güçlü bir temel olacağına inanmaya devam ediyorum. Kıbrıs konusunun hala olumsuz ifadelerle bahsedilmesi üzücüdür" diye konuştu. 
     Gül, Kıbrıs konusunda kalıcı barışın sağlanamamasının, sadece Ada halkı için değil AB, NATO ve uluslararası toplum için de problem oluşturduğunu kaydederek, Türkiye'nin Kıbrıs konusunda BM'nin görüşü doğrultusunda adil, eşit ve kalıcı çözüm üretmede aktif katkılarına devam edeceğini söyledi. 
     Abdullah Gül, "Hepimiz AB'nin 26 Nisan 2004'te aldığı KKTC'ye kısıtlamaların kaldırılması kararını uygulamasını bekliyoruz" dedi. 
     Bugünün tereddüt ve hareketsizlik dönemi olmadığını da ifade eden Gül, "Avrupa süper bir güçtür. Avrupa'nın 21. yüzyılda küresel sorumlulukları yerine getireceğine inanıyorum. Türkiye de bu gücün daha etkili hale getirilmesinde Avrupa'ya önemli bir katkı sağlayacaktır" diye konuştu. 
     Türkiye'nin AB üyeliğinin birliğe getireceği ekonomik, politik ve stratejik katkılar bulunduğuna da işaret eden Gül, "Şüphesiz ki Türkiye'nin üyeliği, ortak sorunlarla mücadelede AB'ye daha iyi bir zemin sağlayacaktır. Türkiye geçmişte iyi bir ortak olmuştur, gelecekte de sorumlu, yaratıcı ve enerjik bir üye olacaktır" şeklinde konuştu. 
     Açılışta, eski Finlandiya Devlet Başkanı Martti Ahtisaari ve eski İngiltere Savunma Bakanı Geoff Hoon da birer konuşma yaptı. Yemek daha sonra basına kapalı devam etti. 
     Konferansla, Türkiye'nin AB üyeliği sürecinde yapılması gerekenlerin saptanması ve bunların gelecekte alacağı şekillerin belirlenmesi amaçlanıyor. 
     Konferans, yarın Feriye Kültür Merkezi'nde basına kapalı devam edecek. 
     
</TEXT>
</DOC>
