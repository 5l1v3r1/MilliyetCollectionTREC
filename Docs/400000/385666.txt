<DOC>
<DOCNO> 385666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/aspo.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta yönetmen 
</HEADLINE>
<TEXT>


Kritik Arnavutluk sınavı öncesi Milliyet'e konuşan Ay - Yıldızlı ekibin tecrübeli hocası, "Dünya Kupası'na gideceğiz. Barajda karşımıza kim çıkarsa çıksın fark etmez. Çünkü bizi bekleyenler var" diye konuştu 

ÖZEL RÖPORTAJ ERHAN TELLİ 


Danimarka'nın, Yunanistan'ı yenmesiyle üzerinden büyük bir yük kalkmıştı sanki... Kendinden biraz daha emindi... 
Zor bir dönemde, kutsal saydığı Milli Takım hocalığı görevini, içinde bulunduğu vaziyeti hiç düşünmeden kabul etmişti... Ve belki de işbaşı yaptığı günden bu yana, ilk kez kendi kaderini kendi elleriyle yazabilme şansını yakalamış bir komutan edasıyla karşımıza geçmişti... 
Her mimik hareketinde bu işe olan inancını belli ediyor, duruşuyla ve davranışlarıyla yine ekibine ve takımına, büyük savaş öncesinde güven veriyordu... 
Sabırsızlıkla Arnavutluk maçını beklediği gözlerinin içinden okunsa da, sözlerindeki sakinlik ve soğukkanlılık, kimseye nasip olmayacak tecrübesiyle birleşiyor ve onun heyecanını kamufle ediyordu. Belli ki, yine tüm hırsını ve enerjisini, maça saklamıştı. Kolay değil, o sahaya çıkıp oynamasa da, yedek kulübesinde futbolcusu kadar alın terini döken, üniformasını ıslatan bir teknik adamdı. 
Evet Fatih Terim, gruptaki son macera öncesi Milliyet ekibi ile biraradaydı... Sözlerine, "Almanya'ya gideceğiz" diye başladı. "Eğer gidemezsek " diye bir soruyu kabul etmedi "Eğer, meğer yok... Gideceğiz " 
Ardından öyle bir konuştu ki, 2006 Dünya Kupası heyecanını içimizde hissettik, Milli Takımı'ı, Almanya'da görür gibiydik... 

Kolay olmayacak 
"Hep birlikte Dünya Kupası'na gitmekten başka bir şey düşünmüyoruz. Arnavutluk engelini mutlaka aşacağız. Bu maçın ne kadar zor geçeceğinin farkındayız. Ama hangi maç kolay ki Hedefimize ulaşmak için, sabırla ve inançla oynayacağız. Hak ederek kazanacağız ve baraja kalacağız. Aksini düşünmüyor ve kabul etmiyorum. Barajda karşımıza kim çıkarsa çıksın farketmez. Hayırlısı diyerek, bekleyeceğiz. Barajı geçip Almanya'ya gideceğiz. Çünkü başka yolu yok. Sonra bizi orada bekleyen vatandaşlarımıza ne deriz 
Artık kaderimiz kendi yapacaklarımıza bağlı. Önce bu maç, sonra baraj. Arnavutluk için bu maçın prestijden başka bir anlamı yok. Ama, buyrun bizi yenin diyecek halleri de yok. Sonuçta sahada gol atan kazanacak. 
Takım içinde gerçekten güzel bir hava yakaladık. Göreve geldiğimiz günden bu yana yaklaşık 15 -20 antrenman yapabilmemize rağmen, bu kadar kısa süre içerisinde, birlikte bir çok şeyi başardığımızı düşünüyorum. Burada bir kulüp takımı havası var. Oyuncularım arasındaki iletişim ve arkadaşlık ilişkileri beni mutlu ediyor. İyi bir ekip oluşturduk ve iyi bir takım olduk. Oyun felsefemizi futbolcularımız da kısa sürede anladı ve uyguladı. Eğer Almanya'ya katılmayı başarırsak, aradaki zamanı eni iyi şekilde değerlendirip çok daha iyi bir milli takım oluşturacağımıza inanıyorum. 
Burası milli takım. Burada 'Pardon' yok. Herkes o formayı can - ı gönülden giyecek. Şimdi fedak rlık zamanı. Bu yüzden herkes ufak tefek sakatlığa bakmadan görev alıp oynayacak. Kulüplerden hoşgörü bekliyoruz. Kimse kusura bakmasın. Biz zaten burada faydalanamayacağımız sakat oyuncuyu oynatmayız." 

Erkasap'tan brifing 

Arnavutluk'u, Ukrayna karşısında izleyen Fatih Terim'in yardımcısı, rakibin savunma zaafları hakkında geniş bir rapor hazırladı. Forvetlerin nasıl durdurulması gerektiğini anlattı 

Milli Takım Teknik Direktörü Fatih Terim'in yardımcısı Müfit Erkasap'ı Cumartesi günü oynanan Ukrayna - Arnavutluk maçına göndererek rakibi mercek altına aldığı, Erkasap'ın hazırladığı rapor doğrultusunda kritik maçın taktiğini belirlediği öğrenildi. 
Yardımcı antrenör Erkasap'ın özellikle rakip savunma ve zaafları hakkında geniş bir bilgi verdiği ayrıca kontrataklarla tehlike yaratan Arnavutluk forvetlerinin nasıl etkisiz hale getirileceğinin analizlerini yapıp Terim'e brifing verdiği öğrenildi. Terim'in diğer yardımcıları Oğuz Çetin ve Mehmet Özdilek ile birlikte önce Arnavutluk'un maç kasetlerini izlediği, ardından bu kasetlerden montajlanan özel görüntülerini futbolculara izlettirdiği kaydedildi. Terim'in, rakip defansı Almanya maçında olduğu gibi Tümer ve Halil Altıntop ikilisinin verkaçlarıyla ve özellikle savunmanın arkasına atılan toplarla dağıtmayı planladığı, maçın gidişatına göre Necati Ateş ve Nuri Şahin gibi hızlı isimlere şans vermeyi planladığı bildirildi. 

Okan Buruk da düzeldi 

Ay - Yıldızlı ekibimiz, Arnavutluk maçının hazırlıklarını dün sabah yaptığı antrenmanla sürdürdü. Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen ve ilk 15 dakikası basına açık olan idmanda futbolcuların, koşunun ardından taktik ağırlıklı bir çalışma yaptığı bildirildi. Sakatlığı bulunan Okan'ın da iyileşmesiyle takımda eksik futbolcu kalmadı. 

A Milliler Tiran'a gitti 

Dünya Kupası Eleme Grubu'ndaki son maçını yarın Arnavutluk ile oynayacak olan A Milli Futbol Takımımız dün özel uçakla Tiran'a gitti. Devlet Bakanı ve Başbakan Yardımcısı Mehmet Ali Şahin'in de yer aldığı kafileyi, havalimanında Arnavutluk Büyükelçimiz Süphan Erkula ve az sayıda taraftar tarafından karşılandı. Polisin büyük kolaylık gösterdiği milliler buradan kalacakları otele gitti. Havalimanında bir Arnavutluk televizyonunun, Fatih Terim ile İtalyanca röportaj yapması dikkati çekerken, gazetecilerin sorularını yanıtlayan İbrahim Toraman ve Nihat, Danimarka'nın Yunanistan'ı yenmesiyle play-off için büyük bir avantaj yakaladıklarını, Arnavutluk'u yenerek bu avantajı iyi değerlendireceklerini söyledi. 

İlk sınav Ümitler'in 

Avrupa Şampiyonası grup elemelerinde hiçbir iddiası kalmayan Ümit Milli Takımımız, bugün Arnavutluk deplasmanında son sınavına çıkacak. Türkiye saatiyle 15.30'da oynanacak karşılaşma, Ushnje kentinde yapılacak. 


</TEXT>
</DOC>
