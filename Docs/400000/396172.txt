<DOC>
<DOCNO> 396172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonyas06.html </URL>
<DATE> 2005/11/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İşyerinde mutsuzlar, hasta olmaya aday 
</HEADLINE>
<TEXT>

     İngiltere'de yapılan araştırmalar, işyerinde mutsuz olan kişilerin hastalıklara daha açık hale geldiklerini ortaya koydu. 
     Lanchester Üniversitesi ve Manchester İş İdaresi Okulu'nun ortaklaşa düzenlediği araştırmanın sonuçlarına göre, işyerinde tatmin olmayan kişiler, duygusal açıdan rahatsız oluyor, kendilerine güvenlerini yitiriyor, huzursuz ve bunalım geçiriyor. 
     İşyerinde yaşanan tatmindeki en ılımlı düşüşün bile çalışanlarda bu tür rahatsızlıkları körüklediğini belirten bilimadamları, araştırmada 250 bin çalışanın durumlarını incelediklerini açıkladı. 
     Depresyon ve anksiyete kaygı gibi sebeplerle uzun süreli raporlar alan çalışanların sayısının da arttığına işaret eden bilimadamları, bu yüzden de İngiltere'de pek çok işyerinin ''sürekli bir kadro'' barındırmak yerine, işlerini geçici işçilerle yürütmeye çalıştıklarını, bu durumun da işçinin ''güven'' duygusunu iyice zedelediğini bildirdi. 
     Lanchester Üniversitesi'nden Prof. Dr. Cary Cooper, bütün işverenleri sorunu ciddiye almaya çağırırken, daha büyük psikolojik ve ekonomik bedeller ödemek istemeyen her işverenin mutsuz ve tatminsiz çalışanların çalışma şartlarını düzeltmek için yatırım yapmaları gerektiğini söyledi. 
     Cooper, işyerinde mutlu ve tatmin olan çalışanların daha sağlıklı olacaklarına dikkat çekti. 
     
</TEXT>
</DOC>
