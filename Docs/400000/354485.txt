<DOC>
<DOCNO> 354485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur21.html </URL>
<DATE> 2005/06/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Askerin iade ettiği küp şekerler, üniversite kantininde 
</HEADLINE>
<TEXT>

     Kayseri 12. Hava Ulaştırma Ana Üs Komutanlığı'nın ''İhale şartnamesine uygun vasıfta olmadığı'' gerekçesiyle iade ettiği amblem baskılı ve ambalajlı küp şekerler, Erciyes Üniversitesi EÜ Tıp Fakültesi Gevhernesibe Hastanesi'nin kafeteryasında vatandaşların kullanımına sunuldu. Orduevi Müdürlüğü'nün de aynı gerekçeyle iade ettiği şekerlerin ise tüketildiği bildirildi. 
     Kayseri 12. Hava Ulaştırma Ana Üs Komutanlığı'nın, şeker ihalesini kazanan Kayseri'deki bir firma, Antalya'da bulunan bir üretici firmaya içerisinde 4 gramlık çift şeker bulunan, dış ambalajında ise 12. Hava Ulaştırma Ana Üs Komutanlığı'nın amblem baskısı yer alan 1000 koli şeker siparişi verdi. 
     Üs Komutanlığı yetkilileri, kısa süre kullandıkları şekerlerin ihale sözleşmesine uygun vasıflarda üretilmediğini belirledi ve ''ihale şartnamesine uygun vasıfta değil'' gerekçesiyle şekerleri iade etti. 
     Şeker üreticisi firmanın ortaklarında Dilek Kaya, şekerleri Kayseri'de bir firmanın siparişi üzerine, istenen vasıflarda ürettikleri söyledi. 
     Kaya, ''firmanın isteği üzerine şekerleri, bir kutuya 4 gramlık 180 çift sığacak şekilde ürettik. Biz şekeri üretip parasını aldık faturasını kestik. Gelişmeler bizim dışımızda'' dedi. 
     İhaleyi kazanan firmanın Pazarlama Müdürü Serkan Topsakal da 12. Hava Ulaştırma Ana Üs Komutanlığı'nın şekerlerin alımını ''ihale şartnamesine uyulmadığı'' gerekçesiyle durdurduğunu ve şekerleri iade ettiklerini belirtti. Topsakal, iade edilen şekerleri işletmesini yaptıkları EÜ Tıp Fakültesi Gevhernesibe Hastanesi Acil Servis girişindeki kafeteryalarında çay-kahve alan müşterilerin kullanımına sunduklarını söyledi. Topsakal ''daha önce Orduevi'nin iade ettiği şekerleri de kantinimizde müşrerilere verdik. Şimdi de onlar bitince bu şekerleri veriyoruz'' dedi. 
     Topsakal, üzerinde 12. Hava Ulaştırma Ana Üs Komutanlığı'nın amblemi olan şekerleri kutuyla satmadıklarını, tek kullanımlık ambalajlı paket halinde müşteriye vererek, değerlendirdiklerini belirtti. 
     12. Hava Ulaştırma Ana Üs Komutanlığı yetkilileri, üzerinde amblemlerinin bulunduğu şekerlerin, kendileriyle ilgisi olmayan bir kafeteryada müşterilere verilmesini ticari açıdan doğru bulmadıklarını söylediler. 
     EÜ Basın Yayın va Halkla İlişkiler Müdürü Üstün Tuncer de üniversite yerleşkesindeki ihale ile kiraya verilen 50 kantinde sağlığa zararlı ürünlerin satışa ve kullanıma sunulmasının yasak olduğunu, söz konusu firmanın işletmecisi olduğu kantinde, Üs Komutanlığı'nın iade ettiği şekerlerin kullanıma sunulmasının üniversite açısından sakıncasının olmadığını söyledi. 
     Kayseri Orduevi Müdürlüğü'de bir süre önce aynı firmaya yaptırdığı 700 koli şekeri, ihale şartlarına uygun olmadığı için iade etmiş, üzerinde Orduevi Müdürlüğü'ne ait amblem taşıyan şekerler de yine aynı kantinde müşteriye sunulmuştu. 
     
</TEXT>
</DOC>
