<DOC>
<DOCNO> 361623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun13.html </URL>
<DATE> 2005/07/16/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
''24'' dizisine Avustralya’da tepki büyüyor... 
</HEADLINE>
<TEXT>

     
     Merih KALENDER SYDNEY, DHA 



     AVUSTRALYA’nın etkili televizyon kanallarından olan Kanal 7’de geçen hafta başlayan ’24’ adlı dizi filmin gösterime girmesinin ardından bu ülkede yaşayan Türklerin kanala karşı başlattığı protestolar da devam ediyor. 
     Dünya gündemini İngiltere’deki bombalı terör saldırısının meşgul ettiği günlerde Kanal 7’de yayınlanmaya başlanan dizide ABD’de yaşayan bir Türk ailesi, ABD Savunma Bakanı’nın kaçırılmasını organize eden ve Los Angeles’ta bir tren istasyonunu bombalayan teröristler olarak gösteriliyor. Diziyle ilgili olarak Avusturalya’daki bazı Türk sivil toplum örgütlerinin yayınladığı protesto açıklamaları karşısında Kanal 7 editörlerinden Simon Francis, ’gerçek hayatla örtüştüğünü’ iddia ettiği dizinin yayından kaldırılmayacağını açıkladı. 
     
     ABDULLAH GÜL, ABD DIŞİŞLERİ BAKANI RICE’A TEPKİLERİ İLETMİŞTİ 

     Geçen hafta Londra’da düzenlenen terör saldırılarının ardından, bazı kurum ve kuruluşlardan, dizinin yayından kaldırılması yönünde talepler gelebileceğini belirten Simon Francis, "Dizinin bazı bölümleri günümüzde yaşanan olayları yansıtmaktadır" dedi. 
     Türkiye’nin Canberra Büyükelçiliği yetkililerinin konu ile ilgili henüz bir açıklamada bulunmamış olması, burada yaşayan Türkler arasında eleştirilere neden oluyor. Daha önce Dışişleri Bakanı Abdullah Gül, Türkiye’yi ziyareti sırasında Amerikan Dışişleri Bakanı Condoleezza Rice’a bu diziyle ilgili rahatsızlıklarını bildirmiş ve Rice da Gül’e, "Hollywood’a bizim gücümüz yetmez" yanıtını vermişti. 
     Kanal 7, gazetelere verdiği ilanlarla da dizinin yayınlanacağını duyurdu. 24 dizisinin her çarşamba günü gösterimde olacağını bildiren kanal yetkilileri, tepkilerin normal olduğunu söyledi. 

     
</TEXT>
</DOC>
