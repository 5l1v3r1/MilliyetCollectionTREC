<DOC>
<DOCNO> 360671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sondun29.html </URL>
<DATE> 2005/07/13/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AB Komisyonu, terörizme karşı yeni önlemler arayışında... 
</HEADLINE>
<TEXT>

     AB Komisyonu, Londra'da düzenlenen saldırılardan sonra terörizme karşı mücadele alanında yeni önlem önerileri getireceğini açıkladı. 
     AB'nin yürütme organı olan komisyonun Başkanı Jose Manuel Durao Barroso ve Başkan Yardımcısı Franco Frattini, Brüksel'de düzenledikleri basın toplantısında çeşitli değerlendirmelerde bulundular. 
     Barroso, Londra olaylarının ardından, bugünkü komisyon toplantısının gündemini değiştirdiğini, terörizme karşı mücadele amacıyla yapılması gerekenleri incelediklerini bildirerek, 11 Eylül ve 11 Mart olaylarının ardından alınan önlemlerin yetersiz kaldığını ima etti. 
     ''Londra saldırılarından sonra terörizme karşı mücadele konusuna yaklaşımımızı tekrar gözden geçirmemiz ve yeni önlemler almamız gerekiyor'' diyen Barroso, sınır polisleri arasında işbirliği, silah ve patlayıcı maddelere ilişkin ulusal yasaların uyumlu hale getirilmesi, telekomünikasyon verilerinin stoklanması ve paylaşımı, uluslararası somut işbirliği sağlanması, terör örgütlerinin mali olanaklarının kontrol edilmesi, istihbarat alışverişinin kordinasyonu gibi alanlarda yeni uygulama önerileri getireceklerini kaydetti. 
     Terörizme karşı ''daha etkili bir mücadele'' gereği üzerinde duran Barroso, ''Hiçbir AB üyesi ülke, terörizme karşı savaşı tek başına kazanamaz'' dedi. 
     Frattini, terörizmin tüm AB ülkelerine ve değerlerine yönelik bir tehdit olduğunu ifade ederek, halkların kendilerini güven ve himaye altında hissetmek istediklerini, AB çapında güvenlik düzeyinin artırılması gerektiğini, dayanışma ilkesinin önem taşıdığını söyledi. 
     Biyolojik silahların kullanılacağı olası bir terör saldırısının tahayyül edilmesi gerektiğini, saldırılar karşısında süratli tepki önlemleri alınmasına ihtiyaç olduğunu belirten Frattini, AB ülkelerinde terör örgütleri tarafından kandırılan gençlerin sayısında artış olduğunu, intihar komandolarının sayısının arttığını kaydetti. 
     Ilımlı İslam ülkeleri ile ve dini liderlerle diyaloğun geliştirilmesinin önemli olduğunu da ifade eden Frattini, AB üyesi ülkeleri, terörizme karşı mücadele alanında sorumluluklarını üstlenmeye çağıracağını bildirerek, bazı ülkelerin bu konuda gerekenleri yapmadıklarını söyledi. 
     AB İçişleri ve Adalet Bakanları Konseyi, bugün Brüksel'de olağanüstü bir toplantı düzenleyerek, terörizm konusunu ele alıyor. 
     
</TEXT>
</DOC>
