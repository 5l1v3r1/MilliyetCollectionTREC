<DOC>
<DOCNO> 358792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/dunya/axdun01.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İçi de dışı da gergin 
</HEADLINE>
<TEXT>


G8 liderlerinin toplandığı İskoçya'daki Gleneagles Şatosu'nun içi Chirac-Blair kavgasının yeni raunduna, dışı da gösterilere sahne oluyor 

DIŞ HABERLER SERVİSİ 


Dünyanın 8 zengin ülkesinin liderini bir araya getiren Edinburgh zirvesinin, bugüne kadar rastlanmadık ölçüde yüksek tansiyona sahne olması bekleniyor. Küreselleşme karşıtlarının zirvenin yapıldığı Gleneagles Şatosu önünde düzenledikleri protesto eylemleri sırasında polisle çatışmalar meydana gelirken şatonun içinde de bir süreden beri birbiriyle sürtüşen Fransa Cumhurbaşkanı Jacques Chirac ile İngiltere Başbakanı Tony Blair arasında şiddetli kapışma yaşanmasına kesin gözüyle bakılıyor. 

Gözler Chirac'ta 
G8 üyesi ABD, Kanada, Almanya, Rusya, Japonya ve İtalya'nın liderlerinin katıldığı zirvenin ev sahibi İngilizleri, dün Uluslararası Olimpiyat Komitesi'nin 2012 yaz oyunlarını Londra'ya vermesine daha da öfkelendiğini tahmin ettikleri Chirac'ın toplantıyı birbirine katması korkusu sardı. Fransa ve İngiltere arasında AB bütçesi tartışmasıyla başlayan gerginlik Chirac ve Blair'in karşılıklı dokundurmalarıyla giderek tırmandı. Chirac, geçtiğimiz hafta sonu Rusya'daki bir toplantıda İngilizler ve yemeklerine şakayla karışık hakaretler yağdırdı. Son olarak Paris'in Olimpiyat savaşını kaybetmesi yangını körükledi. Fransızlar, İngilizlerin Olimpiyat savaşında hile yaptığını savunuyor. 
BBC, böyle bir ortamda başlayan zirvede Chirac'ı yatıştırmanın zor olacağını bildirdi. Yoksul Afrika'ya yardım ve küresel ısınma gündemiyle toplanan zirve öncesinde AB kaynaklarından sızan bilgilere göre Chirac, savaş moduna girmiş durumda. Hollanda Dışişleri Bakanı Bernard Bot, Volkbkrant gazetesine yaptığı açıklamada, AB bütçesi tartışmalarından sonra Chirac'ın kapalı kapılar ardında çok daha sert ifadelerle çevresine eleştiri okları fırlattığını belirtti. Bot, "Yoksullukla mücadele konusunu tartışırken Chirac şişko ülkelerin fakir ülkeler için hiçbir şey yapmadığını söyledi, ardından bakışlarını üzerime dikti" diye şik yet etti. Brüksel'deki bir AB diplomatı da BBC'ye, "11 yıllık meslek hayatımda duymadığım şeyler söyleniyor" dedi. 
"London School of Economics"ten Prof. Gwyn Prins, Fransa liderinin öfkeyle kaynadığını belirterek, "Chirac'ın zirvede Blair'i zor durumda bırakmak için aklına gelen her yola başvuracağını garanti ederim" diye konuştu. Prof. Prins'e göre, AB'nin politik geleceğiyle ilgili Fransız vizyonunu bozan İngiltere'ye karşı mücadelesinde Chirac esir almadan savaşacak. 


</TEXT>
</DOC>
