<DOC>
<DOCNO> 370357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sontur15.html </URL>
<DATE> 2005/08/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sorgun'da yapılacak golf sahaları su varlığına zarar verecek... 
</HEADLINE>
<TEXT>

     Doğal Hayatı Koruma Vakfı WWF 
     Türkiye Genel Müdürü Filiz Demirayak, Sorgun Ormanı’na yapılması planlanan yeni golf sahalarının, bölgedeki su varlığına zarar vereceğini savundu. 
     Filiz Demirayak, AA muhabirine yaptığı açıklamada, golf alanı ve turistik tesis yapımı için tahsis edilen Manavgat’taki Sorgun Ormanı’nda, aralarında 350 yıllık fıstık çamlarının da bulunduğu 200 bin ağacın kesileceğini, bu durumun ise ekolojik dengeyi altüst edeceğini söyledi. 
     Bölgede artan nüfusla birlikte su ihtiyacının da arttığına dikkati çeken Demirayak, Sorgun Ormanı’nda yapılması planlanan golf sahalarının, su tüketimini büyük oranda artıracağını, sahalarda kullanılan kimyasal maddelerin ise yeraltı sularına zarar vereceğini belirtti. 
     Türkiye’nin, kişi başına yılda ortalama 1500 metreküp kullanılabilir su ile "su fakiri bir ülke" olduğunu ifade eden Demirayak, "ABD gibi kişi başına yıllık kullanılabilir su miktarının 16 bin metreküp olduğu ülkelerde bile, golf sahalarının su kaynakları 
     ve doğa üzerine olumsuz etkileri tartışılırken, Türkiye’nin bu konuda çok daha dikkatli olması gerekiyor" dedi. Filiz Demirayak, golf sporunun İngiltere gibi bol yağışlı ülkelerde doğduğunu ve aynı yağış şartlarına sahip kuzey ülkelerinde yer bulduğunu kaydederek, şöyle devam etti "Bir golf sahası yılda hektar başına ortalama 10 bin ile 15 bin metreküp suya ihtiyaç duyar. 100 hektarlık bir golf sahası, yılda yaklaşık 1 milyon metreküp su tüketir. Bu rakam 12 bin nüfuslu bir yerleşimin ortalama yıllık su tüketimine eşittir." 
     
     "100 YENİ GOLF SAHASININ YAPILMASI PLANLANIYOR" 
     Golf sporunun Akdeniz kıyılarında son yıllarda giderek yaygınlaştığını, önümüzdeki dört yıl içinde bölgeye 100 yeni golf sahasının yapılmasının planlandığını ifade eden Demirayak, şunları söyledi 
     "Golf için çok büyük çimenlik ve açık alan, çimenlerin uygun koşullarda tutulabilmesi için de çok fazla su gerekiyor. Golf sahaları, Türkiye gibi suyu zaten kısıtlı ülkelerde yapıldığında doğaya olumsuz etkileri olabiliyor. Su kaynaklarının bu denli kısıtlı olduğu ülkemizde golf yatırımları planlanırken, doğaya verdikleri zarar ve bunun maliyeti göz önüne alınmalıdır. Antalya’da Serik ve çevresinin taşıma kapasitesinin üzerinde otel ve golf sahaları yapılmıştır. Sürdürülebilir olmayan turizm yatırımları ve politikaları, zaman içinde doğal kaynaklar üzerindeki baskıyı artırmaktadır. Manavgat, Sorgun Ormanı’nın golf uğruna harcanması, Serik ve çevresinde Köprüçay’dan su götürülmesi benzeri yaklaşımların ürünüdür." 
     
</TEXT>
</DOC>
