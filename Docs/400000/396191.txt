<DOC>
<DOCNO> 396191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/ekonomi/eko02.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergide enflasyonun iki katı artış 
</HEADLINE>
<TEXT>


Maliye, yeniden değerleme oranını yüzde 9.8 olarak açıkladı. Bakanlar Kurulu yetkisini kullanmazsa, 2006'da bazı vergi ve harçlardaki artış yüzde 5 hedeflenen enflasyon oranının iki katı kadar olacak 

EKONOMİ SERVİSİ 

Maliye Bakanlığı, 2006'da uygulanacak bir çok vergi ve cezanın belirlenmesinde esas alınacak 2005 yeniden değerleme oranını, yüzde 9.8 olarak açıkladı. Bu oran, 2005'in son geçici vergi dönemi için de uygulanacak. 

Yüksek endeksi seçti 
Yeniden değerleme oranı ekim ayı itibariyle son bir yıldaki ortalama toptan eşya fiyat artışına göre hesaplanıyor. Ancak Maliye'nin, DİE'nin bu yıl başından itibaren açıklamaya başladığı yeni endeks ÜFE yerine eski endeksi TEFE esas alması, yeniden değerleme oranının daha yüksek belirlenmesine yol açtı. TEFE'ye göre yüzde 9.8 olan 12 aylık ortalamalara göre artış, ÜFE'de yüzde 8.16 olarak gerçekleşmişti. 
Bakanlar Kurulu'nun vergi ve cezalardaki artışı yeniden değerleme oranının yarısı kadar artırma veya azaltma yetkisi var. Bakanlar Kurulu bu yetkisini kullanmazsa, Motorlu Taşıtlar başta olmak üzere bazı vergi, harç ve cezalar yüzde 9.8 artacak. 
Bu oran 2006 için hedeflenen yüzde 5'lik enflasyon oranının iki katını buluyor. 



</TEXT>
</DOC>
