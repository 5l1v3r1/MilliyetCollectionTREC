<DOC>
<DOCNO> 360500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur26.html </URL>
<DATE> 2005/07/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mersin Valisi Patlamayla ilgili her türlü ihtimali değerlendiriyoruz 
</HEADLINE>
<TEXT>

     Mersin Valisi Atilla Osmançelebioğlu, Tekfen Holding’e ait Akdeniz Gübre Fabrikası’ndaki amonyak gazı borusunda meydana gelen patlamayla ilgili her türlü ihtimalin değerlendirildiğini bildirdi. 
     Osmançelebioğlu, gazetecilere yaptığı açıklamada, ilk belirlemelere göre sabotaj olasılığına yönelik bir bulgu olmadığını söyledi. 
     Sızan gazdan zehirlenen vatandaşların tedavi edildikten sonra taburcu edildiklerini bildiren Osmançelebioğlu, "Tedavisi süren 3 kişinin de hayati tehlikeleri bulunmuyor. Uzman ekipler olay yerinde incelemelerini sürdürüyor. Elimizdeki ilk bulgulara göre olayın sabotaj olduğuna dair bulgu yok. Bununla birlikte her türlü ihtimali değerlendiriyoruz" dedi. 
     Emniyet Müdür Vekili Süleyman Ekizer de AA muhabirine yaptığı açıklamada, patlamayla ilgili sabotaj ihtimali de dahil tüm olasılıkların değerlendirildiğini belirterek, "Şu aşamada patlamaya neyin neden olduğunu söylemek için erken" dedi. 
     Öncelikle patlamanın fiziksel veya kimyasal nedenden kaynaklanıp, kaynaklanmadığını araştırdıklarını ifade eden Ekizer, "Uzman ekiplerimizin yapacağı çalışmalardan sonra durum netlik kazanacak" diye konuştu. 
     Akgübre Fabrikası’na ait amonyak dolum boru hattının, Mersin Emniyet Müdürlüğü’ne bağlı Özel Harekat Şube Müdürlüğü’nün karşısından geçen noktasında, dün gece meydana gelen patlamada, sızıntıdan etkilenen yaklaşık 60 kişi, Mersin Devlet ve Toros Devlet hastaneleri ile Mersin Üniversitesi Tıp Fakültesi’nde tedavi altına alınmıştı. 
     
</TEXT>
</DOC>
