<DOC>
<DOCNO> 396714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/soneko24.html </URL>
<DATE> 2005/11/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yıldırım 250 bin kamyon, 2009'a kadar kullanımdan kaldırılacak 
</HEADLINE>
<TEXT>

     Ulaştırma Bakanı Binali Yıldırım, ''Maalesef taşımacılık sektöründe hizmet veren 250 bin kamyonun yaşı 22 ile 70 arasından değişiyor'' dedi. 
     Türkiye Odalar ve Borsalar Birliği TOBB bünyesinde bulunan 28 ticaret ile ticaret ve sanayi odasının karayolu taşımacılığı yapan kişi ve kuruluşlara K yetki belgesi vermesine imkan tanıyan protokol Ulaştırma Bakanı Binali Yıldırım ile Odalar Birliği Başkanı Rifat Hisarcıklıoğlu tarafından imzalandı. 
     Odalar Birliği'nde gerçekleştirilen imza töreni öncesinde bir konuşma yapan Ulaştırma Bakanı Yıldırım, karayolu taşımacılığında yapılan düzenlemeler konusunda bilgi bilgi verdi. 
     Yıldırım, Karayolu taşıma yönetmeliği kapsamında, yurtiçi eşya taşımacılığı yapacak gerçek ve tüzel kişilerin alması gereken K türü belgelerin mahallinde düzenlenerek verilmesi konusunda 25 Şubat 2004 tarihli Resmi Gazete'de yayımlanarak yürürlüğe giren Karayolu Taşıma Yönetmeliği doğrultusunda Ulaştırma Bakanlığı'nın TOBB'a yetki devrinde bulunduğunu anlattı. 
     Buna göre, TOBB'a bağlı 28 Ticaret ile Ticaret ve Sanayi Odası da karayolu taşımacılığı yapan kişi ve kuruluşlara K tipi yetki belgesi vereceğini belirten Yıldırım, bunun para ve zaman sarfiyatını önleyeceğini söyledi. 
     Yıldırım, K türü yetki belgesinin verilmesi ile ilgili işlemlerin Ulaştırma Bakanlığı bünyesinde bulunan 12 Ulaştırma Bölge Müdürlüğü tarafından yürütülmesine de devam edileceğini anlattı. 
     Taşımacılık konusunda yapılan düzenlemeler ile daha önce kayıt altına alınamayan terminal işletmeciliği, taşıma işleri organizatörlüğü, kargo işletmeciliği, nakliyat ambarı işletmeciliği, lojistik işletmeciliği ve dağıtım hizmetleri işletmecilikleri dahil tüm sektörün kayıt altına alındığını belirten Yıldırım, 4925 sayıl Karayolu Taşıma Kanunu ve bu kanun çerçevesinde yürürlüğü giren yönetmeliklerin yürürlüğe girdiği tarihten önce yetki belgesi almış olanlar hariç, şehirlerarası eşya taşımacılığı konusunda taşımacılık, acentelik, taşıma işleri komisyonculuğu ile nakliyat ambarı ve kargo işletmeciliği yapan gerçek ve tüzel kişilerin başvurudaki şartlar aranmaksızın 25 Şubat 2006 tarihine kadar yetki belgesi alma mecburiyetleri bulunduğunu söyledi. 
     Yıldırım söz konusu kanunun, mesleki yeterlilik, mesleki itibar ve mali yeterlilik gibi AB'nin de üzerinde çok durduğu üç ana ilke üzerine inşa edildiğini ve amacının kara yolu taşımacılık sistemindeki düzensizlikler ile bu alanda yılların getirdiği sorunları çözerek, sektörü arz talep dengesine oturtacak bir hedefi gerçekleştirmek olduğunu kaydetti. 
     Bir soru üzerine Bakan Yıldırım, kanunu uygulama süresinin 25 Şubat 2006 da bir daha uzatılmamak üzere sona erdiğini hatırlatarak, bu tarihe kadar kanunun öngördüğü işlemleri yapmayan ve yetki belgesini almayanların taşımacılık faaliyeti yapamayacağını söyledi. Yıldırım, ''Onun için benim önerim, taşımacılarımız muhakkak süresi içinde bu belgeleri alsınlar. İleride kendilerini sıkıntıya düşürecek bir durumla karşılaşmasınlar'' dedi. 
     Yıldırım, şunları kaydetti 
     ''Bu süre içinde belgelerini alanlar için bir fırsat var. Belge ücretinde yüzde 87 indirim yapılıyor. Halihazırda faaliyet gösterenler ve Avrupa dışındaki ülkelere taşımacılık yapanlar, yurt içinde taşımacılık yapanlar kanun çıkmadan öncede bu işi yapıyor iseler onlara bir geçiş süresi veriyoruz. Bu da 2009'un başı. 2009'un başına kadar ellerindeki eski araçları değiştirecekler, yenileyecekler hak kaybına uğramayacak. Böylece sektörde daha önce faaliyet gösterenlere bir şans tanımış oluyoruz. Onların kazanılmış haklarına dokunmamış oluyoruz. 
     Taşımacılıkta kullanılan kamyonlar için 22 yaş yasanının getirdiği üst sınır. Oraya gelme süresi mevcutlar için 2009 yılında sona eriyor. O tarihe kadar yasanının öngördüğü 22 yaşın üzerine çıkamayacak, onun altına inecek. Şu anda maalesef 250 bin kamyonun yaşı 22 ile 70 arasında. AB müzakere sürecinde bizi en çok yoracak konulardan bir tanesi bu olacak. Burada da desteğe ihtiyacımız var. TOBB'la ortak bir proje geliştirerek bu süreyi kısaltma yoluna gidebiliriz. Mesela onları teşvik edecek, taşımacılıkta kullanılan araçları yenilemeye özendirecek bazı çalışmaları müşterek yaparak kısa sürede sektörün daha dinamik hale gelmesi, arz-talep dengesini sağlayacak bir yapıya kavuşmasını amaçlıyoruz.'' Yaşın üstündeki kamyonların sektörden çekilmesini sağlamak için vergi muafiyeti getirmeyi düşünüp düşünmediklerine ilişkin bir soru üzerine Yıldırım, bu konuda hazırlanan yasanın TBMM Genel Kurul'unda bütçe görüşmelerinden sonraya bırakıldığını belirterek, o düzenlemede vergi borcu ederinin çok çok üzerinde bulunan yaşlı araçların tasfiyesine imkan tanındığını anlattı. Bununun için mal sahiplerine bu araçların bedelini ödeneceğini belirten Yıldırım, yine yaşlı araçlarını değiştirmek isteyenlere de teşvik verileceğini anlattı. 
     
     TOBB BAŞKAN VEKİLİ YAVUZ 
     İmza törenine katılan TOBB Başkanı Rifat Hisarcıklıoğlu'nun rahatsız olması nedeniyle TOBB adına konuşmayı Başkan Yardımcısı Faik Yavuz yaptı. 
     Yavuz, TOBB'un, uluslararası karayoluyla eşya taşımacılığının yapılmasını sağlayan Tır karnelerinin Türkiye'deki nakliye firmalarına dağıtılması görevini de üstlendiğini hatırlatarak, verdikleri tır karnelerinden dolayı da, sadece 2005 yılı için 30 milyar dolar kefalet yükünü üstlendiklerini söyledi. 
     Tır karnelerinin yanı sıra, uluslararası karayolu taşımacılığında kullanılan geçiş belgelerinin dağıtımının da TOBB tarafından yapıldığını söyleyen Yavuz, Türkiye'de karayolu taşımacılığı alanında, 4925 Sayılı Kanun ve bu kanuna istinaden 25 Şubat 2004 tarihinde yürürlüğe giren Karayolu Taşıma Yönetmeliği ile yeni bir düzenlemeye gidildiğini kaydetti. 
     Karayolu Taşıma Yönetmeliği'nin yürürlüğe girmesiyle birlikte, uluslararası ve yurtiçi taşımacılık için 15 konuda 39 ayrı yetki belgesinin tanımlandığını ve sektör mensuplarının faaliyet alanlarına göre ilgili belgeleri alma zorunluluğu getirildiğini ifade eden Yavuz, bugüne kadar, söz konusu belgeleri almak için yapılan başvuruların sadece, Kara Ulaştırması Genel Müdürlüğü ve 12 ilde kurulu bulunan Ulaştırma Bölge Müdürlüklerince kabul edilerek sonuçlandırıldığını söyledi. 
     K türü yetki belgelerinin, ticari amaçla yurtiçi eşya taşımacılığı yapacak, gerçek ve tüzel kişilerce alınan belgeler olduğunu anlatan Yavuz, bu belgelerin, diğer yetki belgelerine kıyasla, hem daha çok sayıda, hem de ülke genelinde yaygın biçimde talep edildiğini vurguladı. Yavuz, şöyle dedi 
     ''Birliğimiz, sektör mensuplarının yetki belgelerini edinebilmek için uzak mesafelerdeki merkezlere gitmek zorunda kalmamalarını, böylece hizmetin yerinden ve etkin biçimde verilebilmesini teminen, yetki belgelerinin Odalarımızca verilmesi hususunda, Bakanlığımız nezdinde girişimlerde bulunmuştur. Bu girişimimiz Ulaştırma Bakanlığımızca olumlu karşılanarak, ilgili Yönetmelik'te gerekli değişiklik yapılmıştır. Yetki belgelerinin Birliğimizce yetkilendirilen 28 Odamız vasıtasıyla verilmesi sayesinde, sektör mensuplarının işi kolaylaşacak, Ankara'ya Genel Müdürlüğe veya Bölge Müdürlüklerinin bulundukları il merkezlerine gitmek zorunda kalmadan, yetki belgelerini bulundukları mahalden almaları sağlanacaktır.'' Konuşmaların tamamlanmasının ardından, TOBB bünyesinde yer alan 28 ticaret ile ticaret ve sanayi odası tarafından, K türü yetki belgesi verilmesine imkan tanıyan protokol Ulaştırma Bakanı Binali Yıldırım ile TOBB Başkanı Rifat Hisarcıklıoğlu tarafından imzalandı. 
     
</TEXT>
</DOC>
