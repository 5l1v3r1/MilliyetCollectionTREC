<DOC>
<DOCNO> 371117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun07.html </URL>
<DATE> 2005/08/19/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
'Yolcular uçak düştüğünde hayattaydı' 
</HEADLINE>
<TEXT>

     Yunanistan'ın başkenti Atina yakınlarında düşen Rum uçağında bulunan yolcuların büyük bölümünün uçak düştüğü sırada hayatta olduğu belirlendi. 
     Adli tıp uzmanları, uçağın şu ana kadar cesedi bulunan 118 yolcusundan 65'inin otopsisinden elde edilen verilerin, yolcuların tümünün uçak düştüğü sırada hayatta olduğunu gösterdiğini belirtti. 
     Atina Haber Ajansı da ANA , yolcuların baygın durumda olup olmadığının henüz bilinmediğini, kabinde zehirli gaz solunup solunmadığının yapılacak araştırmalardan sonra ortaya çıkarılacağını duyurdu. 
     ANA, uçağın Alman kaptan pilotunun da bulunduğu, henüz bulunamayan üç kişinin cesedinin aranmasına ise devam edildiğini kaydetti. 
     Öte yandan ALPHA radyosu, incelenmek üzere Fransa'ya gönderilen ilk karakutudan alınan bilgilerin uçağın ilk olarak sol, daha sonra ise sağ motorunun durduğu yönünde olduğunu duyurdu. 
     ALPHA, yeni bilgiler doğrultusunda uçağın yakıtının bitmiş olması olasılığının gündeme geldiğini de belirtti. Yakıtı bitmesi ve irtifa kaybetmesine rağmen uçağın burun kısmıyladeğil, gövdesiyle yere çarptığına dikkati çeken radyo, bu çerçevede uçağın kontrolünün son ana kadar sağlanmaya çalışıldığı ihtimalinin ağırlık kazandığını da kaydetti. 
     Uçağın düşüş nedenleri arasında kabinde ani basınç kaybı ihtimali göz önünde bulunduruluyor. Yolcuların uçak havadayken donmuş olabileceği olasılığı üzerinde de duruluyor. 
     
     Uçak nasıl düştü 
     Kıbrıs Rum kesimindeki Larnaka'dan 14 ağustosta saat 09.00'da kalkan ve Yunanistan üzerinden Çek Cumhuriyeti'nin başkenti Prag'a giden Helios havayollarına ait 737 boing tipi Rum uçağı Atina'nın kuzeyindeki Gramatikos dağlık bölgesinde düştü. 
     6'sı mürettebat 115'i yolcu toplam 121 kişiyi taşıyan ve rotası Prag olan uçağın Rodos civarında iniş hazırlıklarına geçmesi üzerine Atina kontrol kulesi pilotlarla temasa geçmeye çalıştı. Ancak pilotlarla temas sağlanamadı. 
     Atina bunun üzerine Larnaka hava kulesiyle temas kurdu. Buradaki görevliler Atina kontrol kulesine, pilotların Rum hava sahasından çıkmadan önce klimada sorun olduğunu bildirdiklerini anlattı. 
     Uçakla bağlantının kopması üzerine terör saldırısından şüphelenen Yunanistan, uçağı bulmak için iki F-16 savaş uçağını havalandırdı. Askeri pilotlar, yolcu uçağına yaklaştıklarında kaptanın yerinde olmadığını, yardımcısının da baygın olduğunu gördüklerini söyledi. İki saat sonra ise uçağın düştüğü resmen açıklandı. 
     
</TEXT>
</DOC>
