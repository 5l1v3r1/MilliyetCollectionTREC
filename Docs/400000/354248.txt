<DOC>
<DOCNO> 354248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/spor/spo01.html </URL>
<DATE> 2005/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şansları yüzde bir' 
</HEADLINE>
<TEXT>


Alaves Kulübü'nün Başkanı Piterman, Rıza Çalımbay'ın "Biscan'ın transferine yüzde 99 bitti gözüyle bakıyorum" sözünü yorumladı, "Ben de onlara bu iş yüzde 99 olmayacak diyorum" ifadesini kullandı 

MEHMET ÇİFTÇİ 


Beşiktaş Teknik Direktörü Rıza Çalımbay'ın "Biscan yüzde 99 bitti" açıklamasına İspanya'dan yanıt geldi. Hırvat oyuncuyla transfer görüşmesinde bulunan, İspanya Ligi'nin yeni takımı Alaves'in Başkanı, Ukrayna asıllı Amerikalı milyarder işadamı Dmitry Piterman, "Onlar yüzde 99 diyorsa, ben de onlara diyorum ki, bu iş yüzde 99 olmayacak" diyerek kendilerinin Biscan'a daha yakın olduğunu ifade etti. 
İspanyol Marca gazetesi de, Alaves Yönetimi'nin Biscan'ın menajeriyle masaya oturduğunu yazdı. Haberde, Liverpool'un başında bulunan Rafael Benitez'in, bu transfere aracılık yaptığı da vurgulandı. 
Vicente del Bosque ile görüşme yapmak için İspanya'da bulunan Beşiktaş Başkanı Yıldırım Demirören de Biscan'ın menajeriyle bir araya geldi. İtalyan Sampdoria ve İspanyol Alaves ile Deportivo kulüpleriyle görüşen Hırvat oyuncunun karar aşamasına geldiği vurgulandı. 
Öte yandan Beşiktaşlı eski kalecisi Mrmiç'in, vatandaşı Biscan ile görüşerek tercihini Beşiktaş'tan yana kullanması konusunda çalıştığı da öğrenildi. 

Güven imzayı attı 

Adem Dursun ile başlayan sağlık kontrolleri, Kürşat, kaleci Volkan ve İstanbulspor'dan alınan yeni transfer Güven ile devam etti. Güven, kontrol sonrasında imzayı attı. Memorial Hastanesi'nde yapılan muayenelerde üç oyuncuda da herhangi bir soruna rastlanmadı. Ali, İbrahim Üzülmez, Mustafa ve PAF'tan alınan Ergün'ün ise bugün kontrolden geçeceği ifade edildi. 
Schalke'den transfer edilen kaleci Volkan, İstanbul'a kenarda oturmaya değil, oynamaya geldiğini ifade ederken, Cordoba'ya meydan okudu 

'Cordoba dünya çapında' 
"Türkiye'nin en büyük takımlarından birine geldim. Schalke de Almanya'nın en iyi ekiplerinden biriydi. Cordoba dünya çapında bir kaleci. Kendisinden öğreneceğim çok şey var. Ancak ben de Alman ekolünden geliyorum, onun da benden öğrenecekleri mutlaka vardır." 
Kürşat ise, Rıza Çalımbay'ın kendisine her konuda kefil olup transferinin gerçekleşmesini sağladığına dikkat çekerek, "Rıza hocayla çalışmak, her futbolcu için bir şans. Çünkü formayı, çalışıp, hak edene verir. Sorumluluklarımı biliyorum. Buraya şampiyon olmak için geldim" dedi. 

Bosque işi tamam 

Futbol Koordinatörü Erdil Arpacı ile birlikte önceki gün İspanya'ya giden Beşiktaş Başkanı Yıldırım Demirören, Teknik Direktör Vicente del Bosque ile önceki akşam birlikte yemek yedi, krizi çözüme kavuşturmak için pazarlık masasına oturdu. 
Bosque ile geçen hafta bir telefon görüşmesi yapıp, randevulaşan Demirören, ünlü çalıştırıcıyla FIFA'lık olmadan anlaşmak istediğini belirtti. Beşiktaş Başkanı, eski teknik direktörünün altı aylık alacağının yarısını, yardımcılarının tazminatının da yarısını vermeyi taahhüt etti. Bosque de taleplerini başkana iletti. 
Demirören ile dostça bir görüşme yaptıklarını, aralarında çok az bir fark kaldığını vurgulayan Bosque, "Başkan, yaptığımız konuşmayı yönetim kuruluna sunacağını, buradan çıkacak karar sonrasında açıklama yapacağını ifade etti ve süre istedi" açıklamasını yaptı. Taraflar arasındaki bu sıcak ortamın ardından konunun FIFA'ya gitmeden, uzlaşma yoluyla halledileceği vurgulandı. 
Öte yandan Yıldırım Demirören'in, transfer konularında kendisinden bazı yardımlar istediğini, ancak bunu açıklayamayacağını ifade eden Bosque, Figo'nun adının bile geçmediğini sözlerine ekledi. 

'İçini rahat tut' 

Ronaldo ve Juanfran'ın diretmesi nedeniyle yabancı kontenjanını boşaltamayan Beşiktaş, Youla'ya da bir türlü imza attıramadı. Sorunlar çözülmesine rağmen bir türlü resmi olarak Siyah - Beyazlı kulübe katılamayan futbolcuyu arayan Futbol Şube Sorumlusu Kıvanç Oktay, Gineli oyuncuya garanti verdi. 
Siyah - Beyazlı ekiple yollarını ayıracak Brezilyalı ve İspanyol oyunculara resmi tebligatı yaptıklarını vurgulayan Oktay'ın, "Birkaç gün içinde bu sorun ortadan kalkacak. Sen içini rahat tut" dediği öğrenildi. 


</TEXT>
</DOC>
