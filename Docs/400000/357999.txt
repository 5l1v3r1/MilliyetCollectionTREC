<DOC>
<DOCNO> 357999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun19.html </URL>
<DATE> 2005/07/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yahudi eylemcileri internetten yöneten kişi yakalandı 
</HEADLINE>
<TEXT>

     İsrail'de Gazze Şeridi'ndeki yerleşimlerin boşaltılmasına karşı çıkan aşırı sağcıların, ülke çapında trafiği felç eden yol kapatma eylemlerinin bir internet sitesinden yönetildiği belirlendi. 
     İsrail Radyosu'nun haberine göre, polis, bir internet sitesinden eylemleri yönettiği, eylemcilere nasıl hareket edeceklerini, hangi yolları ve kavşakları bloke edeceklerini bildirdiği şüphesiyle bir kişiyi tutukladı. 
     Verilen bilgiye göre, söz konusu internet sitesi, ''Ulusal Yurt Hareketi'' Bayit Leumi adlı aşırı sağ örgüt adına kurulmuş. 
     Şüphelinin bilgisayarına ve CD'lerine de el koyan polisin, şüpheli kişiyi tutuklamaya gittiği sırada, karısının da polis araçlarının önüne yatarak, polise engel olmak istediği ve görevlilerin üzerine çeşitli eşyalar attığı bildirildi. 
     50 yaşlarında ve Karnei Şomron yerleşiminden olduğu belirtilen şüphelinin adı açıklanmadı. Söz konusu kişinin polise ifade vermeyi de reddettiği belirtiliyor. 
     
</TEXT>
</DOC>
