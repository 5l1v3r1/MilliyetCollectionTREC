<DOC>
<DOCNO> 379535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/siyaset/axsiy02.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar peşmergeydi 
</HEADLINE>
<TEXT>


Celal Talabani'nin, Saddam rejimi zamanında dağlarda mücadele veren eşi Hero İbrahim Ahmet, geçen hafta Beyaz Saray'daydı... 

Namık Durukan - Ankara 


Irak Cumhurbaşkanı Celal Talabani geçen hafta Beyaz Saray'da ABD Başkanı George W. Bush ile görüşürken, eşi Hero İbrahim Ahmet de first leydi Laura Bush'un konuğu oldu. Kürtlerin Herohan dediği Hero İbrahim Ahmet, Irak'ın eski lideri Saddam Hüseyin yönetimine karşı bir dönem dağlarda savaşmış bir peşmerge. 
Rizgari sitesinin haberine göre Hero Talabani, Laura Bush ile görüşmesinde Kürt bölgesi ve Irak'ta yaşanan gelişmelere dikkati çekti, Irak'ta kadın haklarının elde edilmesi önündeki engellere değinerek yardım istedi. 

Kadın hakları 
Nihai anayasa taslağında kadın haklarına yer verilmesi için büyük çaba sarfettiklerini anlatan Hero, Baas rejiminin geçmişte uyguladığı politikalar nedeniyle çocukların çocukluklarını yaşayamadıklarını ifade etti. 
Halepçe'de 1988'de kullanılan kimyasal silahların etkisinin halen sürdüğünü söyleyen Hero Ahmet, Bush'tan Halepçe'de toprak analizi yapmasını, gerçeğin bütün dünya tarafından bilinmesini istedi. 
Laura Bush ise, Ahmet'in düşüncelerini paylaştığını belirterek, Irak halkının taleplerinin yerine getirilmesi için elinden geleni yapacağı yanıtını verdi. 


</TEXT>
</DOC>
