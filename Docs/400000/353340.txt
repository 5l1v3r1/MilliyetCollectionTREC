<DOC>
<DOCNO> 353340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/sontur38.html </URL>
<DATE> 2005/06/18/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
"Civa oranları düşen 17 kişi taburcu edildi" 
</HEADLINE>
<TEXT>

     Uşak’ın Ulubey İlçesi’ne bağlı Avgan Beldesi’nde 5 yaşındaki kız çocuğu ile annesinin 12 gün arayla ölmesinin ardından ortaya atılan ve halen araştırılan cıva zehirlenmesi iddiası nedeniyle Uşak Devlet Hastanesi’nde gözetim altında tutulan 17 kişi, kan ve idrar tahlillerinde cıva oranının düşmesi üzerine taburcu edildi. 
     Uşak İl Sağlık Müdürü Ali Taşçı, yaptığı yazılı açıklamada ölen anne ile kızın yakın çevresinde oturan 17 kişinin söz konusu ölüm olayının ardından Uşak Devlet Hastanesi’nde gözetim altına alındığını belirterek bu kişilerin ilk kan ve idrar tahlillerinde yüksek çıkan cıva oranının son tahlilde düştüğünü ifade etti. 
     10 Haziran’dan bu yana gözetim altında tutulan 17 kişinin taburcu 
     edildiğini dile getiren Taşçı, şöyle dedi 
     "Bu kişilerin Ankara Refik Saydam Hıfzıssıhha Enstitüsü’nde yapılan tahlillerinde cıva değerlerinin düştüğü ve normal sınırların altına indiği tespit edildi. Klinik ve laboratuvar olarak gözetim altında tuttuğumuz 17 kişi, cıva ile ilgili bir problemi olmadığı belirlenip taburcu edilmiştir." Avgan Beldesi’nde rahatsızlanan ve kaldırıldığı hastanede ölen 5 yaşındaki Sevim Arslan’ın ölümünden 12 gün sonra da annesi Aynur Arslan’ın hayatını kaybetmesi üzerine, ailenin beldedeki ilköğretim okulunda öğrenim gören kızları Gamze Arslan’ın okulun laboratuvarından aldığı cıvayı eve getirerek buharlaştırdığı, anne ve küçük kızın da bunu solumaları sonucu öldükleri iddia edilmişti. 
     
</TEXT>
</DOC>
