<DOC>
<DOCNO> 364393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/soneko39.html </URL>
<DATE> 2005/07/26/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Unakıtan "İzmir Limanı için Türk girişimcilere buyrun diyeceğiz" 
</HEADLINE>
<TEXT>

     Maliye Bakanı Kemal Unakıtan, İzmir Limanı’nın özelleştirilmesine Türk girişimcilerin de katılabileceğini belirterek, "Ancak pamuk eller cebe... Parayı veren düdüğü çalar. 
     Az para verip sonradan alamadık demeyin" dedi. 
     Arkas Holding’in Almanya’da yaptırdığı Türkiye’nin en büyük konteynır gemisi Hilde A, Maliye Bakanı Unakıtan’ın da katıldığı törenle şirkete teslim edildi. 
     Törende konuşan Unakıtan, Hilde A’nın Türkiye’nin nakliyesine, ithalat ve ihracatına önemli bir katkıda bulunacağını bildirdi. 
     Türkiye’nin kendi dönemlerine kadar ithalat ve ihracatı toplam 80 milyar dolarken, 3 yılda bu rakamın 180 milyar dolara ulaştığına işaret eden Unakıtan, bunun yüzde 90’ının da deniz yoluyla sağlandığını kaydetti. 
     "Eğer Türkiye’nin hacmini artırmak, gelişmesini sağlamak istiyorsanız bu gemiler, limanlarla dünyaya bağlanmanız gerekir" diyen Unakıtan, İzmir Limanı özelleştirilmesi teknik çalışmalarına başladıklarını ve yakında özelleştirmenin yapılacağını kaydetti. 
     DHL’yi de özelleştirme kapsamına aldıklarını belirten Unakıtan, "İzmir Limanı’nı kuvvetli bir ekibe vermemiz lazım. Şartnameyi o şekilde hazırlıyoruz. Buraya yatırım yapılması lazım" dedi. 
     Kapasitenin artması halinde İzmir’in öneminin artacağına dikkati çeken Unakıtan, ister dışarıdan gelsin, ister içeriden gelsin yatırıma açık olduklarını belirtti. 
     
     İYİ PARA VERİRSENİZ ALIRSINIZ" 
     Arkas Holding Yönetim Kurulu Başkanı Lucien Arkas’ın konuşmasında İzmir Limanı ve oluşturulan şirket ile ilgili sözlerine değinen Unakıtan, şöyle konuştu 
     "Lucien Bey bana mesaj verdi, anladım. Arkas, Bir girişim grubu kuralım. İzmir’in işadamları yanımızda olsun, biz de parayı basalım bunu alalım diyor. Bunun manisi ne olur. Bunun bir manisi olur efendim... Deniz acentaları ya da line hat sahipleri sahipleri bu ihaleye giremez derlerse ne olur İşte ben buna ’bu arkadaşlar da ihaleye girer’ diyeceğim, o şekilde karar çıkartacağım. Rekabet Kurumu ve diğer kurumlar ne karar verirse versinler. Biz buna müsaade edeceğiz yani Türk girişimcisine buyurun diyeceğiz. Geriye ne kalıyor. 
     Lucien Arkas’ın arkasında toplanmanız. Pamuk eller cebe... Parayı veren düdüğü çalar. Eğer iyi para verirseniz alırsınız. Az para verip sonradan alamadık demeyin." Global dünyada herkese eşit davranılması gerektiğini söyleyen Unakıtan, İzmir Limanı için oluşturulacak girişim grubunun özelleştirme ihalesini kazanması halinde burasının teknik altyapısını da ileriye götürebileceğini bildirdi. 
     
     KAYITDIŞI EKONOMİ 
     "50 milyonun üzerinde parası olanı Maliye Bakanlığı’nın takibe alacağı" yolunda asılsız söylentiler bulunduğunu bildiren Unakıtan, bunlara inanılmaması gerektiğini, Maliye Bakanlığı’nın vergisini vermeyeni takip ettiğini kaydetti. "Kayıtdışı bu ülkenin derdidir" diyen Unakıtan, kayıtdışının kontrol altına alınmasıyla ülkenin daha da gelişebileceğini, hiç kimseye el açmayacağını anlattı. 
     Kemal Unakıtan, AB’nin değerler bütünü ve kriterleri ülkeye getirmek için tam üyeliği istediklerini, müzakere sürecinin kısa süreceğine inandıklarını bildirdi. 
     
     GEMİ SİPARİŞİ 
     Lucien Arkas da konuşmasında Hilde A’nın, Haziran ayında teslim alınan Marguerite A ile birlikte Türkiye’nin en büyük konteynır gemisi olduğunu söyledi. 
     Arkas, 250 yıllık İzmirli bir aile olarak İzmir’e vefa borçların ödemek istediklerini bu nedenle İzmir Limanı’nın özelleştirilmesi ile ilgili bir şirket kurulmasına öncülük etme gayreti içinde olduklarını dile getirdi. Arkas, "İzmirliler birleşirse bu o kadar imkansız bir şey değil" dedi. 
     Lucien Arkas’ın vefat eden kayınvalidesi Hilde Zandonati’nin adını taşıyan Hilde A’nın denize indirilişinde şampanya kırma geleneği de Zandonati’nin torunu Christina Consentino, geminin yapımını üstlenen firmanın Genel Müdürü Siegtried Crede ve Lucien Arkas tarafından gerçekleştirildi. 
     Törende, tersanenin flaması indirilerek, Türk Bayrağı İstiklal Marşı eşliğinde göndere çekildi. 
     Törene, Fransa’nın Ankara Büyükelçisi Paul Poudade, İzmir Büyükşehir Belediye Başkanı Aziz Kocaoğlu, çeşitli kurum ve kuruluşların, sektörün temsilcileri ile kalabalık bir davetli topluluğu katıldı. 
     
</TEXT>
</DOC>
