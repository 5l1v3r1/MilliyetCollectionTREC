<DOC>
<DOCNO> 398185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko01.html </URL>
<DATE> 2005/11/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dört yeni emeklilik yatırım fonu daha geliyor... 
</HEADLINE>
<TEXT>

     Vakıf Emeklilik üç, Aviva Hayat ve Emeklilik ise bir yeni emeklilik yatırım fonunun, Eczacıbaşı Menkul Değerler B tipi, TSKB ise A tipi yatırım fonunun katılma belgelerinin kayda alınması için SPK’ya başvurdu. 
     Vakıf Emeklilik A.Ş, biri grup likit, ikincisi gelir amaclı grup esnek, üçüncüsü de gelir amaclı grup DİSB emeklilik yatırım fonlarının katılma belgelerinin kayda alınması amacıyla bu hafta SPK’ya başvurdu. Vakıf Emeklilik’in söz konusu emeklilik yatırım fonlarının üçünün de başlangıç tutarının 200’er milyon YTL olduğu bildirildi. 
     Aviva Hayat Emeklilik ise 500 milyon YTL tutarlı gelir amaçlı emeklilik kamu dış borçlanma araçları emeklilik yatırım fonunun katılma belgelerini ihraç edecek. 
     Bu arada, Eczacıbaşı Menkul Değerler 10 bin YTL tutarlı B tipi tahvil ve bono fonu, Türkiye Sınai Kalkınma Bankası TSKB ise 13.5 milyon YTL tutarlı A tipi hisse senedi fonunun katılma belgelerinin kayda alınması için SPK’ya başvuruda bulundu. SPK, Eczacıbaşı Menkul Değerler’in 5 milyon YTL başlangıç tutarlı A tipi hisse senedi yatırım fonu kurma talebini de olumlu karşıladı. Kurul Akbank’a da 35 milyon YTL başlangıç tutarlı S and P IFCI Türkiye A tipi Akbank Borsa yatırım fonunu kurmasına izin verdi. 

ANKA 
     
</TEXT>
</DOC>
