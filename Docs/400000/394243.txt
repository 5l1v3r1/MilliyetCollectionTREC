<DOC>
<DOCNO> 394243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/ekonomi/eko04.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuklara kitap parası' için açık artırma 
</HEADLINE>
<TEXT>


Perakende Konferansı'nda yapılacak açık artırma ile ünlülerin giysi ve eşyaları satılacak. Elde edilecek gelir ile 'Baba Beni Okula Gönder' kampanyasına destek olarak kitap alınacak 

Ayfer Yıldız 

Bu yıl 23-24 Kasım'da beşincisi düzenlenecek olan 'Perakende Günleri 2005'te 'Özel Açık Artırma' ile ünlülerin eşyaları satılacak. Sağlanacak gelir, Milliyet'in 'Baba Beni Okula Gönder' kampanyası kapsamında Anadolu'daki 17 öğrenci yurduna ve burs alan öğrencilere kitap alımı için bağışlanacak. 

Versace imzalı porselen 
Açık artırmada satılacak ürünler şöyle İşadamı Vitali Hakko'nun iş hayatına başladığı ilk günden itibaren vazgeçmediği ve Vakko'nun sembolü olan beyaz iş gömleği, işadamı Mustafa Taviloğlu'nun 15 yıllık uğurlu balıkçı şapkası, Versace imzalı porselen tabak, işadamı Cem Boyner'in objektifinden bir sualtı fotoğrafı, Nike'tan Türk Milli Takımı futbolcularının imzaladığı futbol topu, Fenerbahçeli Nicholas Anelka'nın imzalı forması, Galatasaraylı futbolcuların imzaladığı Hakan Şükür forması, Beşiktaş'lı futbolcular tarafından imzalanmış forma. 
Cem Yılmaz'ın Gora filminde kullanılan bir giysi aksesuvar da satışa sunulacak. 
Perakende Günleri'ni düzenleyen Soysal Danışmanlık Genel Müdürü Suat Soysal'ın verdiği bilgiye göre iki gün sürecek etkinliklerde 35 oturum ve 71 konuşmacı bulunuyor. 
Kapanışı ise Cem Yılmaz yapacak. Suat Soysal, en önemli konuşmacının moda markası Versace'nin Başkanı Dr. Santo Versace olduğunu belirterek, "Versace, Harvard Üniversitesi'nden sonra ikinci konuşmasını İstanbul'da yapacak. Bu, Türkiye'nin kazandığı önem açısından da çok önemli" dedi. 

Elektronik oylama yapılacak Bu yıl ilk defa yapılacak elektronik oylama ile sektörde tartışılan konulara yön verilmesi amaçlanıyor. Yaklaşık 2.400 kişinin aynı anda katılacağı 'elektronik oylama' şu konularda yapılacak 
Önümüzdeki üç yıl içinde perakende sektörünün en önemli gündem maddesi nedir 2006'yı sektörümüz açısından nasıl görüyorsunuz İndirimler, taksit uygulamaları. 
Bu arada, İtalya'nın en önemli ajanslarının oluşturduğu Production Link'in manken ve kuaförlerin de içinde bulunduğu 12 kişilik ekibi, iki gün boyunca 'canlı moda çekimleri' yapacak. 

Geleceğin mağazasında akıllı ayna Perakende günlerindeki etkinliklerle ilgili bilgi veren Suat Soysal, Metro Group'un Düsseldorf'daki Future Store - Geleceğin Mağazası'nı New York ve Paris'ten sonra İstanbul'da da sergileyeceğini söyledi. 
200 metrekare alana kurulacak Future Store - Geleceğin Mağazası'nda, sipariş listesi hazırlayan, içindeki ürünlerin son kullanma tarihi gelince uyaran 'Akıllı Buzdolabı' da bulunuyor. Mağazada ayrıca, seçtiğiniz giysiye aksesuvar öneren, soyunma kabinine girmenize gerek kalmadan üstünüzde görmenizi sağlayan 'Elektronik Moda Danışmanı' ve seçilen makyaj malzemelerini yüzünüzde uygulayan 'Akıllı Ayna' da var. 


</TEXT>
</DOC>
