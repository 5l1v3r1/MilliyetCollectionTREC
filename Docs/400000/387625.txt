<DOC>
<DOCNO> 387625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/soneko11.html </URL>
<DATE> 2005/10/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Emekli Sandığı işhanları tekrar satışta... 
</HEADLINE>
<TEXT>

     Emekli Sandığı Genel Müdürlüğü, Ankara-Rüzgarlı ve Hisarpark işhanlarını ikinci kez ihaleye çıkardı. 
     Genel Müdürlük ayrıca, Kocaeli'nde bulunan Bayramoğlu arsası ile Eskişehir Eski Otogarı'nı da satacak. 
     Emekli Sandığı Genel Müdürlüğü'nün konuya ilişkin duyurusu, Resmi Gazete'nin bugünkü sayısında yayımlandı. 
     Duyuruya göre, mülkiyeti Emekli Sandığı Genel Müdürlüğü'ne ait Ankara'nın Altındağ İlçesi Altıntaş Mahallesi 2 parselde kayıtlı 694 metrekare Hisarpark İşhanı, Merkez İlçe Fevzipaşa Mahallesi 8 parselde kayıtlı 295 metrekare ve 13 parselde kayıtlı bin 164 metrekare Rüzgarlı İşhanı satılacak. 
     Söz konusu işhanlarının satışında katılımcılardan, 21 bin YTL ile 90 bin YTL arasında değişen oranlarda geçici teminat bedeli alınacak. 
     Emekli Sandığı Yönetim Kurulu, daha önce 6 Haziran 2005 tarihinde ihalesi yapılan Ankara-Rüzgarlı ve Hisarpark işhanlarının satış ihalelerinde tek teklif verilmesi ve istenen fiyat seviyesine ulaşılamaması nedeniyle söz konusu ihaleleri iptal etmişti. 
     
     BAYRAMOĞLU ARSASI VE ESKİŞEHİR ESKİ OTOGARI 
     Emekli Sandığı, Kocaeli'nin Gebze İlçesi Darıca Mahallesi 3 parselde kayıtlı 834 metrekare Bayramoğlu arsası ile Eskişehir İli merkez İlçesi Akçağlan Mahallesi 69 parselde kayıtlı 10 bin 885 metrekare yüzölçümlü Eskişehir Eski Otogarı'nı da otogar, işyeri, otel, garaj satışa çıkardı. 
     İhaleye katılmak isteyenlerden, 5 bin 100 YTL ile 410 bin YTL arasında değişen oranlarda geçici teminat bedeli alınacak. 
     
     İHALE ŞARTLARI 
     Ankara-Rüzgarlı, Hisarpark İşhanları ile Bayramoğlu arsası ve Eskişehir Eski Otogarı ihaleleri, 11 Kasım 2005 tarihinde saat 10.00 ile 12.00 arasında Emekli Sandığı Genel Müdürlüğü'nde yapılacak. 
     İhaleye katılmak isteyenler, taşınmazlara ait ihale şartları belgesini kurumun İnşaat ve Emlak Dairesi Başkanlığı'ndan her taşınmaz için ayrı bedel ödeyerek satın alabilecekler. 
     Satışta teminat olarak, tedavüldeki Türk Parası ve süresiz geçici banka veya finans kurumlarının verecekleri teminat mektupları ve Devlet Tahvilleri, teminat olarak kullanılabilmesi mümkün olan Hazine Bonoları ve Hazine kefaletine haiz tahviller de kabul edilebilecek. Ancak, başka tahviller kabul edilmeyecek. 
     Teknik şartnameye göre hazırlanacak olan teklif ve belgeler, ihale günü ihale saatine kadar ihale komisyon başkanlığına verilecek. 
     Söz konusu satışlarda ihale komisyonuna bizzat müracaat edilerek ihaleye iştirak edilecek. Posta veya başka yöntemlerle ihaleye iştirak edilemeyecek. İhaleye, saatinden sonra idareye verilecek olan teklif ve belgeler de kabul edilmeyecek. 
     
</TEXT>
</DOC>
