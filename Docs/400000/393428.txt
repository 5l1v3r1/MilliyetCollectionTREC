<DOC>
<DOCNO> 393428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko66.html </URL>
<DATE> 2005/11/09/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Ford Avrupa Başkanı John Fleming Türkiye pazarı hızla büyüyor 
</HEADLINE>
<TEXT>

     Ford Avrupa Başkanı John Fleming, Türkiye ve Rusya gibi hızla büyüyen pazarlara girmenin bir zevk olduğunu belirterek, Türkiye'de bulunmaktan çok mutlu olduklarını söyledi. 
     Yabancı Sermaye Derneği YASED tarafından düzenlenen ''Yabancı Yatırımcıların Yeni Gözdesi Fırsatlar Ülkesi Türkiye'' konulu konferansın ''Yabancı Yatırımcı Gözüyle Türkiye'' adlı yuvarlak masa toplantısında konuşan Fleming, uzun yıllardır Türkiye'de yatırımları olduğunu ve burada çok şanslı bir durumda bulunduklarını söyledi. 
     Fleming, ''Türkiye ve Rusya gibi hızla, heyecanla büyüyen pazarlara girmek bir zevk. Türkiye'de olmaktan çok mutluyuz'' dedi. 
     
     CSFB TEMSİLCİSİ PHILIPP 
     İsviçre kökenli yatırım bankası Credit Suisse First Boston'un CSFB Avrupa, Ortadoğu ve Afrika Üst Yöneticisi CEO Michael Philipp, Türkiye'nin kendileri için önemli bir yeri olduğunu ifade ederek, 3 yıllık planlarında Türkiye'nin odaklandıkları 5 ülkeden biri olduğunu vurguladı. 
     Philipp, şöyle konuştu 
     ''Dünya, eski dünya ve gelişmekte olan ekonomilerin yer aldığı yeni dünya olarak ikiye ayrılıyor. Türkiye bu yeni dünyanın tam ortasında yer alıyor. Artık gelişmekte olan ülkelere, bir güzellik yarışmasına katılınacak ülke gözüyle bakılmıyor. Bu ülkelerin çalışmak için öz kaynakları var. Ve gitgide birbirleriyle daha fazla iş yapıyorlar.'' Türkiye'nin politik, coğrafi ve kültürel açıdan gelişmekte olan ülkeler için anahtar bir noktada bulunduğuna dikkat çeken Philipp, Türkiye'nin Avrupa'dan dünyanın geri kalan bölümüne açılan ve geri kalan bölümden Avrupa'ya açılan bir kapı görevi yaptığını söyledi. 
     Philipp, ''Sanıyorum müşterilerimiz Türkiye'ye bu yüzden ilgi duyuyorlar ve ilgi duymaya devam ediyorlar'' dedi. 
     
     GROUPE DANONE BAŞKAN YARDIMCISI VINCENT 
     Groupe Danone Başkan Yardımcısı Jacques Vincent de, Türkiye'nin yatırım yapmak istedikleri 5 ülkeden biri olduğunu kaydetti. 
     Yatırım yaparken güçlü bir pazar kurup kuramayacaklarına baktıklarını ifade eden Vincent, ülkelere ortaklık aracılığıyla girdiklerini, karşı tarafın isteğine göre ortaklıkları devam ettirdiklerini veya bitirdiklerini anlattı. 
     Vincent, AB kurallarına uyumun daha hızlı bir şekilde yapılmasının Türkiye'ye büyük fayda sağlayacağı görüşünü dile getirdi. 
     JSFC Sistema 1. Başkan Yardımcısı Levan Vasadze de, Türkiye'yi seçme nedenlerinin bir denge meselesi olduğunu belirterek, hem Türkiye'nin hem de Rusya'nın iş ortamı ve kalite açısından altın bir dengeye sahip olduğunu söyledi. 
     Vincent, ''Artık Rus şirketlerinin ve holdinglerinin Türk pazarına girme vakti geldi'' dedi. 
     
     KONFERANSTAN NOTLAR 
     2 gün süren konferansın sonunda düzenlenen yuvarlak masa toplantısında oturum başkanlığını Türk Ekonomi Bankası TEB Yönetim Kurulu Başkanı Yavuz Canevi yaptı. 
     Canevi, toplantının başında Başbakan Recep Tayyip Erdoğan'ı ''Türkiye'nin CEO''su şeklinde tanımlayarak kürsüye çağırdı. Canevi, toplantıyı, konuşmacı olarak katılanlar açısından da esprili bir şekilde ''Guinness rekorlar kitabına girecek bir toplantı'' olarak nitelendirdi. 
     Başbakan Erdoğan, yuvarlak masa toplantısı başlamadan önce konuşmacı olan, milyarlarca dolara yön veren büyük şirketlerin üst düzey yöneticileri ile tek tek el sıkıştı. 
     Bu arada, Galataport ihalesinde en yüksek teklifi veren konsorsiyumun ortağı İsrailli işadamı Sami Ofer'in oğlu Eyal Ofer'e, basın mensupları büyük ilgi gösterdi. 
     Elinde tespih olduğu görülen Ofer'i, toplantının yapıldığı salona girişi sırasında basın mensupları uzun süre görüntüledi. Ofer, yuvarlak masa toplantısında Başbakan Erdoğan ile yan yana oturdu. 
     Toplantı başlamadan önce Eyal Ofer de dahil yuvarlak masa toplantısında konuşmacı olan üst düzey yöneticiler, Başbakan Erdoğan'ın otele gelişini restoranda bekledi. 
     500 civarında kişinin dinleyici olarak katıldığı konferansı, yaklaşık 200 basın mensubu izledi. 
     Toplantıya katılan izleyicilerin, katılım bedeli olarak 400 dolar ödedikleri bildirildi. 
     
</TEXT>
</DOC>
