<DOC>
<DOCNO> 355469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur15.html </URL>
<DATE> 2005/06/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Virajı alamayıp Kurbağalıdere'ye düşen otomobilde 2 kişi öldü, 1 yaralı 
</HEADLINE>
<TEXT>

     Kadıköy'de virajı alamayarak dereye düşen otomobildeki 2 kişi öldü, 1 kişi yaralandı. 
     34 BE 0656 plakalı otomobil, saat 06.45 sıralarında, Yenisahra İpek Parkı yanında bulunan Karaman Çiftlik Yolu'ndaki virajda kontrolden çıkarak yol kenarındaki kaldırıma çarptı. 
     Kaldırıma çıkarak bir süre sürüklenen otomobil, daha sonra yol kenarından geçen Kurbağalıdere'nin yanındaki bir duvarın üzerinde yer alan demir korkuluklara bindirdi. Bu korkulukları da kırıp yaklaşık 10 metre yükseklikten dere kenarındaki betona düşen otomobil, daha sonra ters dönerek dereye yuvarlandı. 
     Tamamına yakını suya gömülen otomobilin arka koltuğunda oturan ve kaza sonrası arka camdan yaralı halde dışarı çıkan Sezer Gökçe, olay yerine çağrılan ambulansla Haydarpaşa Numune Hastanesi'ne kaldırıldı. 
     Hayati tehlikesi bulunmadığı belirtilen Gökçe'nin araçta 2 kişinin daha olduğunu söylemesi üzerine, dereye düşen otomobilde sıkışan sürücü ile yanındaki diğer kişinin kurtarılması için olay yerine itfaiye ekipleri ve vinç çağrıldı. 
     Gelen vincin yardımıyla halat bağlanarak bulunduğu yerden havaya kaldırılan otomobilden çıkarılan sürücü ile yanındaki kişinin öldüğü belirlendi. 
     Kimlikleri henüz belirlenemeyen bu kişilerin cesetleri, Göztepe Eğitim ve Araştırma Hastanesi morguna götürüldü. 

     
</TEXT>
</DOC>
