<DOC>
<DOCNO> 381158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko09.html </URL>
<DATE> 2005/09/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Satış sırası Star TV'ye geldi 
</HEADLINE>
<TEXT>

     Tasarruf Mevduatı Sigorta Fonu’nun satışa çıkardığı Uzanların Star Medya Grubu şirketlerindan, 155 milyon dolarla en yüksek muhammen bedel biçilen Star TV’nin ihalesi pazartesi günü yapılacak. 
     TMSF’den yapılan açıklamaya göre Star TV ihalesine katılmak üzere 5 şirket başvuruda bulundu. TMSF’nin Uzan Grubu borçlarının tahsili amacıyla satışa çıkarttığı Star Medya Grubu arasında yer alan en büyük yayın organı olan Star TV’nin ihalesi 26 Eylül 2005 Pazartesi günü, TMSF Merkez Binası’nda yapılacak. ’Star TV Ticari ve İktisadi Bütünlüğü’nün muhammen bedeli ise 155 milyon dolar olarak belirlenmişti. 
     İhaleye katılmak için Ciner Televizyon ve Radyo İşletmeciliği A.Ş., CGS Televizyon ve Radyo Yayıncılığı Tic. 
     A.Ş., Işıl Televizyon Yay. Tic. A.Ş., Atlantik Basın Yayın A.Ş. ile Etik Yayıncılık A.Ş 15 milyon 500 bin dolar tutarındaki teminatı yatırarak belge tesliminde bulunmuştu. 
     Star TV ihalesi kapalı zarfla teklif alma ve açık artırma yöntemleriyle ile yapılacak. Kapalı zarfla teklif verecek olan 5 şirketten en düşük teklifi öneren ilk turda elenecek. Diğer dört şirket zarflardan çıkacak en yüksek bedel üzerinden açık artırmaya katılacak. Açık artırmada verilen en yüksek teklif muhammen bedelin altında kalırsa aynı gün ikinci bir açık artırma daha yapılacak. Teklifler peşin olarak doları cinsinden verilecek. Ancak ihaleyi kazanan şirkete ihale şartnamesinde belirtilen koşullarda vadeli ödemede yapabilme olanağı da sağlanacak. 
     Star TV Ticari ve iktisadi bütünlüğü içerisinde Star TV’ye ait ulusal karasal frekans ve kanal kullanım hakkı, kablolu yayın lisansı, uydu yayını lisansı, verici ve ekipmanları, naklen yayın, ve uplink aracı ile ekipmanları, teknik ekipman ve yayın donanımı, marka marka başvuruları, internet alan adı, FM Radyo TV verici bağımsız bakım-onarım yetki belgesi, arşiv ile bu mal, hak ve varlıklar yer alıyor. 
     
     4 RADYONUN İHALESİ YAPILDI 
     TMSF geçen hafta Star Medya Grubu kapsamında Süper FM, Metro FM, Joy FM ve Joy Türk radyolarının ihaleleri tamamlandı. Süper FM’i 33.1 milyon dolar, Metro FM’i de 22 milyon 850 bin dolara Kanadalı medya devi CanWest ve Kutman ortaklığı alırken, Joy Türk’e 2 milyon 700 bin, Joy FM’e de 3 milyon dolarla en yüksek teklifi Doğan Grubu verdi. Jody 
     Türk ve Joy FM’e verilen en yüksek teklifler muhammen bedelin altında kaldığı için her iki radyo kanalının satışına ilişkin kararı TMSF kurulu verecek. 
     
</TEXT>
</DOC>
