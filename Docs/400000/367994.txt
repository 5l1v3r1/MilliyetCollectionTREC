<DOC>
<DOCNO> 367994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun27.html </URL>
<DATE> 2005/08/08/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kum fırtınası rötarı 
</HEADLINE>
<TEXT>

     Bağdat DHA 

      YENİ Irak Anayasası’nın hazırlanması sürecinde yaşanan anlaşmazlıkların giderilmesi için bugün TSİ 15.00’te yapılması beklenen siyasi liderler arasındaki görüşmelerin kum fırtınası nedeniyle ertelendiği bildirildi. 
     Irak Devlet Başkanı Celal Talabani’nin ofisinden yapılan açıklamada, ilki dün Bağdat’ta yapılan görüşmelerin bugünkü ayağının, görüş mesafesini neredeyse sıfıra indiren şiddetli kum fırtınası nedeniyle ertelendiği kaydedildi. 
     Kürdistan Bölgesel Başkanı’ Mesud Barzani’nin de görüşmelere katılmayı planladığı, ancak uçak seferlerinin yapılamaması nedeniyle Irak’ın kuzeyinde kaldığı ifade edildi. 
     
     'PETROL VE ÖZERKLİK' SORUN YAŞANAN KONULAR 
     Yeni Irak Anayasası taslağının 15 Ağustos tarihine kadar hazırlanmış olması gerekiyor. Anayasa tartışmalarında bölgesel özerklik ve petrol gelirleri gibi konularla ilgili sorun yaşanması üzerine, ülkedeki çeşitli etnik kesimleri temsil eden siyasi liderler, bu tarihe kadar aralarındaki anlaşmazlıkları gidermek üzere dün Talabani’nin Bağdat’taki konutunda bir araya gelmişti. Yeni anayasanın, ülkeyi kan gölüne çeviren direnişçi eylemlerinin azalmasında da etkili olabileceği düşünülüyor. 
     Toplantıların dünkü ilk gününde Kürtlerin, Irak’a federal bir yapı getirilmesi yönündeki talepleri Sünni Arapların yoğun muhalefetiyle karşılaşmış ve bu nedenle görüşmelerde bir sonuç elde edilememişti. Talabani yaptığı açıklamada, bütün anlaşmazlıklar giderilene kadar toplantılara devam edileceğini bildirmişti. 
     
</TEXT>
</DOC>
