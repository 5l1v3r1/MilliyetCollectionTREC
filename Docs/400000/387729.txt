<DOC>
<DOCNO> 387729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sontur12.html </URL>
<DATE> 2005/10/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
ÖSS'de yeni sorular nasıl olacak 
</HEADLINE>
<TEXT>

     
     "FİKİR VERMEK İSTEDİK" 

     ÖSYM Başkanı Prof. Dr. Ünal Yarımağan, AA muhabirine yaptığı açıklamada, yeni sistemi açıkladıkları sırada adaylara soru örneklerini yayınlamaya söz verdiklerini belirterek, bu çerçevede soruları internetten yayınladıklarını kaydetti. Her testten 10 soru örneğine yer verdiklerini ifade eden Yarımağan, şunları söyledi 
     "Biliyorsunuz sınavda her testten 30’ar soru yöneltilecek. Biz özellikle her testten 10 soru örneği yayınladık. Çünkü her testten 30’ar soru örneği yayınlasaydık adaylar ’3 tane soru şu konudan, 2 tane soru şu konudan gelecek’ diye bir sonuç çıkaracaklardı. Biz konuların hangi derslerle ilgili ve hangi kapsamda olacağına dair fikir vermek istedik. Bu soruların bir kısmı, aslında iki aşamalı sınav dönemindeki eski testlerden alındı, bazıları biraz değiştirildi. Çünkü artık yeni nesil 5-6 yıl önceki iki aşamalı sınavları bilmiyor. Mesela sınava yeni girecek adaylar trigonometriden nasıl bir soru gelebileceğini bilmiyor. Bu nedenle adayların merakını gidermek istedik. Testlerde, sosyolojiden, mantık dersinden, edebiyat dersinden soru örnekleri var." 
     
     ÖSYM ADAYLARIN SORULARINI YANITLIYOR 

     Öte yandan, ÖSYM, internet sitesinde adayların 2006-ÖSS ile ilgili sorularını da yanıtlıyor. 
     Sitede "2006-ÖSS ile ilgili sorular ve yanıtları" başlığı açan ÖSYM, adaylardan sıkça gelen "Şu konulardan sorular çıkacak mı, şu programlara girişte hangi tür puanlar kullanılacak" gibi soruları yanıtlıyor. 
     ÖSYM, sitede, bir adayın "Meslek lisesi son sınıf öğrencisiyim. 
     Üniversitelerin mühendislik programlarına gitmek istiyorum. Ne önerirsiniz " sorusu üzerine, meslek lisesi mezunlarına sınavsız geçiş yoluyla sağlanan olanaklar ve alanları doğrultusunda tercihte bulunmaları halinde yararlanacakları ek puanlarla ilgili bilgi verdi. 
     Verilen yanıtta şöyle denildi 
     "Soruyu soran ve meslek lisesi son sınıf öğrencisi olduğunu belirten adayın, üniversitelerin mühendislik programlarına girmesi imkansız değildir, ancak oldukça güçtür. Mühendislik programlarına girmek isteyen meslek lisesi çıkışlı bir adayın öncelikle ÖSS’ye girmesi ve sınavda ilk dört teste ek olarak Matematik-2 testi ile Fen Bilimleri-2 testini yanıtlaması ve elde edeceği ÖSS-SAY-2 puanının en az 185 olması gerekir. Adayın istediği mühendislik programlarına yerleşebilmesi ise yerleştirmede kullanılan YÖSS-SAY-2 puanının yeterli olup olmamasına bağlı olacaktır." 
     
</TEXT>
</DOC>
