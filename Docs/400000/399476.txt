<DOC>
<DOCNO> 399476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/guncel/gun01.html </URL>
<DATE> 2005/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam davasını iple çeken adam 
</HEADLINE>
<TEXT>


Saddam Hüseyin'in takım elbiselerini diken Cesur Giyim'in sahibi Recep Cesur, "Ekranda kalemine uzanırken markamız gözüküyor. Böyle reklamı başka nasıl yapabilirdim" diyor 

SERHAT OĞUZ İstanbul 

SADDAM Hüseyin'in takım elbiselerini diken Cesur Giyim'in sahibi Recep Cesur, hem dünya medyasının ilgi odağı oldu, hem de kendi hesabına göre milyonlarca dolarlık reklamı bedavaya yaptı. 
Bugüne kadar Saddam Hüseyin'e 14 takım elbise hazırlayan, bir mendil ve dört çift çorabı ise hediye olarak gönderen Cesur, "Davalarını hiç kaçırmıyorum, ekranda kalemine uzanırken markamız gözüküyor, o anda kalp atışlarım hızlanıyor. Böyle reklamı başka nasıl yapabilirdim. Satışlarımız yüzde 700 arttı" diyor. 
Saddam Hüseyin'in döneminde de Irak'ta 4 mağazası bulunan Cesur, son dönemdeki reklam patlaması sayesinde bu sayıyı 9'a çıkarmış. Artık "Saddam'ın modacısı" olarak tanındığını kaydeden Cesur, şunları söylüyor 
"Bütün dünya televizyonlarında markamız boy gösteriyor. Bunun karşılığını kimi 2 milyon dolar, kimi 6 milyon dolar, kimi de 100 milyon dolar olarak hesaplıyor. Kesin olan, bu reklamı milyonlarca dolara ancak yapabileceğimiz. İsmimiz bütün dünyada biliniyor. Birçok ülkeden talep var. En başta Ortadoğu ülkeleri geliyor ve beni 'Saddam'ı giydiren adam' diye tanıyorlar. İran, Irak, Cezayir, Fas, Libya, Azerbaycan, Türkmenistan'dan müşterilerimiz var." 
Bugüne kadar Saddam Hüseyin için 14 takım hazırladığını belirten Cesur, ücretinin Amerikalılar tarafından ödendiğini söyledi. Son olarak geçen cuma günü iki takım elbise, iki gömlek, iki kravat, iki kemer teslim ettiklerini belirten Cesur, sözlerini şöyle tamamlıyor 
"İki takım için 1540 dolar aldık. Mendil ve dört çift çorabı ise hediye ettik. Böyle müşteriyi bir daha nereden bulacağız. Her duruşma için önceden hazırlık yapıyoruz. Önümüzdeki duruşma 5 Aralık'ta saat 10.00'da. Biz takımları önceden hazırlıyoruz, isterlerse teslim ediyoruz. Elbiseler İstanbul'da dikiliyor, Altınyıldız marka kumaş kullanıyoruz. Bir Türk markasının bu kadar popüler olması çok gurur verici. Her duruşmayı iple çekiyorum ve ekrandan dikkatle izliyorum." 

Dünyanın gündeminde 

NEVSAL ELEVLİ Londra 
Saddam Hüseyin'in mahkemede yargıçla girdiği polemik kadar, takım elbisesi de büyük ilgi çekiyor. İskoçya'nın Scotsman, İngiltere'nin The Times gazetelerine göre, Cesur Giyim sipariş patlaması yaşıyor. Saddam Hüseyin'in diktatörlüğü döneminde de terziliğini yapan Cesur, şöhretin keyfini çıkarıyor. Saddam Hüseyin duruşmada ne zaman kalem almak için elini cebine götürse, ceketinin koluna işlenmiş "Cesur" etiketi, El Cezire, CNN, BBC gibi uluslararası televizyon kanalları sayesinde tüm dünyada görülüyor. Scotsman muhabiri Allan Hall'a konuşan Cesur, önce Saddam Hüseyin için "Suçları onun mesleğiydi, bu yüzden orada duruyor. Yaptığım reklam ise tamamen bana ait. Cesur isminin TV'de görüldüğü zamanları hesaplayınca 6 milyon dolarlık bir reklam parası çıkıyor ki, bunu ödeyemezdim" diyor. Aynı takım elbiseye sipariş patlaması yaşandığını kaydeden Cesur, bazı müşterilerinin büyük bir despot gibi görünmek isteyebileceğini belirtiyor, ancak takım elbisenin kesimi, kalitesi ve diğer detaylarının da müşteri çektiğini vurguluyor. 



</TEXT>
</DOC>
