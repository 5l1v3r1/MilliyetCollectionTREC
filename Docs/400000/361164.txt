<DOC>
<DOCNO> 361164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sontur43.html </URL>
<DATE> 2005/07/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Cem Karaca'nın eşleri arasındaki tazminat davasına devam edildi 
</HEADLINE>
<TEXT>

     Emrah Karaca ile Feride Balkan'ın, sanatçı Cem Karaca'nın ölümünün ardından yaptığı bazı açıklamalarda kişilik haklarına tecavüz ettiği iddiasıyla İlkim Karaca aleyhine açtıkları tazminat davasının görülmesine devam edildi. 
     Bakırköy 8. Asliye Hukuk Mahkemesi'ndeki duruşmaya, davacılardan Feride Balkan katıldı. 
     Duruşmada tanık olarak dinlenilen Servet Can, Balkan'ın 10 yıllık arkadaşı olduğunu belirterek, ''Ben Feridelerin evine sık sık gider gelirim. Önceden Cem Karaca da sık sık gelir giderdi. Cem Karaca'nın, Emrah'ın çocuğu olmadığı yönünde bir konuşmasını duymadım. Çocuğuna düşkündür ve kendisine araba bile almıştır'' şeklinde konuştu. 
     Diğer tanık Hatice Turan da, Feride Balkan'la 25 yıldan bu yana komşuluk yaptığını kaydederek, ''Cem Karaca evlenmeden önce oğlu ile görüşür ve severdi'' diye konuştu. 
     Tanık Mehmet Dalmaz da ''Ben bu ailenin içinden biriyim. Emrah Karaca doğduğu sıralarda Cem Karaca'nın menajerliğini yapıyordum. 1976 yılında Emrah doğdu. Cem ile birlikte kutladık'' dedi. 
     Dalmaz, ''Ben Cem Karaca'dan ölümüne kadar oğlu Emrah hakkında 'kendisinden olmadığı' yönünde bir beyan duymadım. Cem'in 'Emrah' isimli bir şarkısı vardı, bundan esinlenerek oğluna bu adı koydu'' ifadesinde bulundu. 
     Başka tanıkların da dinlenilmesine, davacıların DNA testi yapılmasına ilişkin taleplerinin gelecek celse karara bağlanmasına karar veren hakim, duruşmayı erteledi. 
     
     DAVA DİLEKÇESİ 
     Avukat Hülya Özer tarafından hazırlanan dava dilekçesinde, Emrah Karaca'nın, Feride Balkan ve eski eşi Cem Karaca'nın oğlu olduğu belirtiliyor. 
     Cem Karaca'nın ölümünün ardından son eşi İlkim Karaca'nın, çeşitli röportajlarındaki beyanlarıyla Emrah Karaca ve Feride Balkan'ın kişilik haklarına saldırıda bulunduğu iddia edilen dilekçede, bu nedenle davacıların ağır manevi zarar gördüğü savunuluyor. 
     Dilekçede, 2 davacı için ayrı ayrı 50'şer milyar lira olmak üzere toplam 100 milyar lira manevi tazminatın davalıdan alınarak Emrah Karaca ve Feride Balkan'a verilmesi isteniyor. 
     
</TEXT>
</DOC>
