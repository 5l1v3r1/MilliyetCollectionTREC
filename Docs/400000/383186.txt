<DOC>
<DOCNO> 383186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/sontur15.html </URL>
<DATE> 2005/10/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Kapadokya'da balon kazası 
</HEADLINE>
<TEXT>

     
     Oktay ENSARİ ÜRGÜP Nevşehir , DHA 

     
KAPADOKYA'da meydana gelen balon kazasında, iniş yaptıktan sonra ters rüzgarla yeniden havalanan balonun halatında asılı kalan 27 yaşındaki Kemal Şenkaya, yaklaşık 15 metre yükseklikten düşerek yaşamını yitirdi. 
     Nevşehir'in Ürgüp İlçesi'nde faaliyet gösteren Kaya Balon Şirketi'nin Türk Hava Kurumu'ndan kiraladığı sıcak hava balonu, dün saat 06.00 sıralarında 12 turistle birlikte havalandı. Turistler peribacalarıyla bezeli bölgeyi yaklasık 750-800 metre yükseklikten 2 saat boyunca havadan izledikten sonra, pilot Murat Çoban’un kullandığı balon, İbrahimpaşa Su Deposu mevkiinde inişe geçti. Aralarında meydana gelen kazada yaşamını yitiren Kemal Şenkaya’nın da bulunduğu 4 yer görevlisi, ellerindeki halatları tutarak, balonun sepetinde bulunan turistlerin inişlerini sağladı. 
     Turistlerin sepeti terk etmesinin ardından, pilotun da yere ineceği sırada, ters esen ani rüzgar bir anda balonu yeniden havalandırdı. Diğer 3 yer görevlisi ellerine doladıkları sepete bağlı halatları bırakırken, balonun havalanmasına engel olmak isteyen ve elini sarılı olduğu halattan kurtaramayan, evli 1 çocuk babası Kemal Şenkaya, sıcak hava balonuyla birlikte yerden yaklaşık 15 metre havalandı. Sepette bulunan pilotlar, yer görevlisi Kemal Şenkaya’ya Aman halatı bırakma, yavaş yavaş ineceğiz'' diye seslendi. Ancak, inişin uzun sürmesi üzerine, gücü tükenen talihsiz yer görevlisi Şenkaya, 15 metre yükseklikten kayalık alana düştü. Yere çakılan Şenkaya, boynunu kırılması nedeniyle olay yerinde yaşamını yitirdi. 
     Jandarma olayla ilgili olarak, başta pilot Murat Çoban ve Kaya Balon Şirketi görevlilerinin ifadesine başvurdu. İfadelerinin alınmasının ardından Ürgüp Devlet Hastanesi morguna gelerek, arkadaşlarının cesedini teslim alan 3 yer görevlisi ile balonun pilotu Murat Çoban, Ölüme, aniden ters esen rüzğar ile Kemal’ın balon yükselirken halatı bırakmaması yol açtı. Uçuş ve yer ekibi olarak çok üzgünüz. Bugüne dek böyle bir balon kazasıyla karşılaşmadık'' dediler. 
     Sabahları balon şirketinde, daha sonra günboyu bir turistik otelde görev yapan yer görevlisi Kemal Şenkaya’nın evinde ağıt yakan yakınları, fenalık geçirdi. Ürgüp Belediye Başkanı Bekir Ödemiş, Kaya Balon Şirketi, Dinler Otel yöneticileri Şenkaya ailesine taziye ziyaretinde bulundu. Nevşehir Valisi Alaattin Turhan da kaza nedeniyle balon şirketi ve ölen görevlinin ailesine başsağlığı dileklerini iletti. 
     Kaya Balon Şirketi, kazanın ardından uçuşlarını pazar gününe kadar durdururken, Kapadokya'da 2 ay önce meydana gelen balon kazasında da yine ters bir rüzgar nedeniyle, sert iniş sırasında Göreme Balons’a ait balon sürüklenmiş, sepetteki turistlerden 7’si yaralanmıştı. 
     
</TEXT>
</DOC>
