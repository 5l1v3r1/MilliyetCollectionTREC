<DOC>
<DOCNO> 397588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun29.html </URL>
<DATE> 2005/11/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sınırda Suriye-ABD çatışması iddiası 
</HEADLINE>
<TEXT>

     Dünya Gürsoy Şam DHA 

Suriye istihbarat kaynakları, Suriye - Irak sınırında ABD ve Suriye askerleri arasında çatışma çıktığını, 12 ABD'linin öldürüldüğünü iddia etti. 
     Arap İnsan Hakları Örgütü Başkanı Amar Kurabi istihbarat kaynaklarına dayanarak, Suriye sınırındaki ABD askerlerinin öğle saatlerinde Suriye'ye ait Hurra köyüne saldırdığını söyledi. 
     Suriye askerleriyle ABD askerleri arasında TSİ 13.00 sıralarında çatışma çıktığını belirten Kurabi, olayda 12 ABD askeri ile 3 Suriye askerinin öldüğünü kaydetti. 
     Suriye - Irak sınırında son dönemlerde 'Suriye'den sızdığı ileri sürülen yabancı direnişçilerin Irak'a girmesini önlemek' için geniş çaplı ABD operasyonları yapılıyor. 
     ABD, Suriye'yi uluslararası terörizmi desteklemek, Irak'taki direnişe yardım etmekle suçluyor. ABD, Lübnan eski başbakanlarından Refik Hariri'nin öldürülmesinden de Suriye'yi sorumlu tutuyor. 
     Birleşmiş Milletler Genel Sekreteri Kofi Annan geçtiğimiz günlerde yaptığı açıklamada, Ortadoğu ülkelerinin liderlerinde 'Suriye, yeni bir Irak olabilir' endişesi olduğunu söylemişti. 
     
</TEXT>
</DOC>
