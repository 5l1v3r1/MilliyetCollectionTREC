<DOC>
<DOCNO> 368958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko54.html </URL>
<DATE> 2005/08/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Atlasjet, Konya ve Kars'a da uçacak... 
</HEADLINE>
<TEXT>

     Atlasjet, 15 Ağustos'ta Kars, 22 Ağustos'ta da Konya seferlerini başlatacak. 
     Atlasjet'ten yapılan açıklamaya göre, Konya ve Kars ile Atlasjet'in iç hatlardaki uçuş noktası 13'e yükselmiş olacak. 
     Atlasjet Yönetim Kurul Başkanı Murat Ersoy, Kars uçuşlarının cumartesi hariç her gün, Konya seferlerinin ise Cumartesi-Pazar hariç haftanın 5 günü yapılacağını açıkladı. 
     Ersoy, bilet fiyatlarının İstanbul-Kars uçuşlarında 126, İstanbul-Konya uçuşlarında ise 106 YTL olarak belirlendiğini bildirdi. Ersoy, 2-12 yaş grubu çocuklara da 20 YTL indirimli satış yapılacağını kaydetti. 
     Dijital ortamda hazırlanan ve biletsiz uçuşa imkan veren ''elektronik bilet'' ile müşteriye önemli bir ayrıcalık sunduklarını ifade eden Ersoy, şu bilgileri verdi 
     ''Türkiye'de bir ilki gerçekleştirip müşterilerimize 0216-444 0 387 numaralı telefonla bilet alma imkanı getirdik. Bu organizasyonda yapılan işlemler aynı zamanda fatura yerine de geçmektedir. Yenileşme ve yaygınlaşma konularında önemli projelere imza atıyoruz atmaya da devam edeceğiz. Tüm bunları yaparken de yüzde yüz uluslararası uçuş kriterini eksiksiz olarak yerine getiriyoruz.'' 
     
</TEXT>
</DOC>
