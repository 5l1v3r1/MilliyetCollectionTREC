<DOC>
<DOCNO> 362634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yasam/axyas02.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıbbiyeli Begüm'e ilk celsede tahliye 
</HEADLINE>
<TEXT>


Alkol alarak kullandığı otomobiliyle 7 yaşındaki Salim'in ölümüne neden olan tıp fakültesi öğrencisi Begüm Zeren, ağır cezadaki ilk duruşmasında tahliye oldu 

ESRA ALUS İstanbul 

İstanbul Sarayburnu'nda otomobiliyle çarptığı 3 kişiden, 7 yaşındaki Salim Arıcı'nın ölümüne, diğerlerinin de ağır yaralanmasına neden olduğu iddiasıyla yargılanan tıp fakültesi öğrencisi Begüm Zeren, ağır cezadaki ilk duruşmada tahliye edildi. 

Duruşma ertelendi 
İstanbul 3. Ağır Ceza Mahkemesi'nde dün görülen duruşmaya, tutuklu sanık Zeren katıldı. Zeren, içtiği bir biranın kendisini etkilemediğini savundu. Zeren'in avukatı İlhami Yelekçi, tahliye istedi. 
Cumhuriyet Savcısı Sezgin Özdemir ise, sanığın tutukluluk halinin devamını talep etti. Delillerin tamamına yakın kısmının toplanmış bulunması, sanığın delilleri etkileme olanağı kalmaması, müştekilerin şik yetinden vazgeçmiş olması ve sanığın öğrenci olmasını göz önüne alarak oyçokluğuyla tahliye kararı veren mahkeme, duruşmayı erteledi. 

H l hapsi isteniyor 
İddianamede, 2 Mayıs 2005'te 1 kişinin ölümü, 2 kişinin yaralanmasıyla sonuçlanan trafik kazasında Zeren'in "tedbirsizlik ve dikkatsizlik sonucu ölüme neden olmak" suçlamasıyla 4 ile 10 yıl arasında hapis cezasına çarptırılması isteniyor. 
8. Asliye Ceza Mahkemesi'nde görülen geçen duruşmada mahkeme, sanığın eyleminin 1 Haziran 2005 tarihinde yürürlüğe giren yeni TCK'nın 3 ile 15 yıl arasında hapis cezası öngören 85. maddesinin 2. fıkrasına uyduğunu, bu suçun yargılamasının da ağır ceza mahkemesine ait olduğunu belirterek, davayı "görevsizlik kararı" ile ağır ceza mahkemesine göndermişti. Zeren, kazadan bu yana tutuklu yargılanıyordu. 


</TEXT>
</DOC>
