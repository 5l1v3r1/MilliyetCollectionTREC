<DOC>
<DOCNO> 390251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur32.html </URL>
<DATE> 2005/10/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Kuş gribi uyanıkları... Çiftliklerden tavuk toplayanlara dikkat 
</HEADLINE>
<TEXT>

     Balıkesir'de ortaya çıkan ancak alınan tedbirlerle yayılması önlenen "kuş gribi" hastalığı, bazı uyanıklara kazanç kapısı oldu. Özellikle Doğu'daki illerimizde, "kuş gribi tahlili yapacağız" diyerek çiftliklerden tavuk toplayanların olduğu ortaya çıktı. 
     Iğdır Tarım İl Müdürlüğü, çiftçileri, bu şekilde tavuk toplayanlara karşı dikkatli olmaları konusunda uyardı. 
     Tarım İl Müdür Vekili Aysel Ağayar, son zamanlarda Türkiye'de görülen kuş gribi vakalarının ardından bazı vatandaşların köylere giderek, ''Tarım Müdürlüğü'nden geliyoruz. Tavuklarınızda kuş gribi olup olmadığını tahlil ettireceğiz'' diyerek, çiftçilerden tavuk topladıkları ihbarı aldıklarını söyledi. 
     Söz konusu kişilerin zaman zaman da valilik ve belediye görevlisi olduklarını ileri sürdüklerini belirten Ağayar, şunları kaydetti 
     ''Son zamanlarda konuyla ilgili aldığımız ihbar sayısında artış yaşandı. Iğdır'da kuş gribi yoktur. Ne Tarım Müdürlüğü ne Valilik ne de Belediye tavuk topluyor. Vatandaşlarımız, bu konuda uyanık olsunlar. Kümes hayvanlarını kimseye vermesinler.'' Ağayar, özellikle Aşağı Çarıkcı, Çalpala ve Suveren Köyleri ile Konaklı Mahallesi'nden ihbarlar aldıklarını belirterek, vatandaşlardan, kendilerinden tavuk veya hindi isteyen kişileri, tarım müdürlüğüne, polise ya da jandarmaya bildirmelerini istedi. 

     
</TEXT>
</DOC>
