<DOC>
<DOCNO> 358343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/soneko23.html </URL>
<DATE> 2005/07/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Renault, yılın ilk yarısında satışlarını yüzde 3.6 artırdı... 
</HEADLINE>
<TEXT>

     Fransız otomobil devi Renault, yılın ilk yarısında tüm dünyadaki satışlarını yüzde 3.6 artırdı. Grubun 8'inci büyük pazarı olan Türkiye'deki otomobil ve hafif ticari araç satışları ise 49 bin 676 adet olarak gerçekleşti. 
     Renault'dan yapılan açıklamada, Romanya'da üretilen Dacia ve Güney Kore'deki iştiraki Renault Samsung Motors ile birlikte grubun ilk altı ayda tüm dünyadaki otomobil ve hafif ticari araç satışlarının, geçen yılın aynı dönemine göre yüzde 3.6 artışla 1 milyon 355 bin 621'e yükseldiği bildirildi. Böylece Renault grubunun dünya otomobil pazarındaki payı yüzde 4.2 oldu. 
     Ana pazarı Batı Avrupa'da satışları yüzde 0.8 gerileyen Renault grubu, Türkiye'nin de içinde bulunduğu diğer pazarlarda satışlarını yüzde 16.8 artırmayı başardı. Şirketin yüzünü asıl güldüren ise alt gelir gruplarına yönelik üretim yapan Romanya'daki iştiraki Dacia'nın satışlarını yüzde 89.5 artırması oldu. 
     
     TÜRKİYE'DE PAZAR LİDERİ 
     Renault tarafından yapılan açıklamada, Türkiye'nin Renault'nun 8'inci büyük pazarı olduğu belirtildi. 
     2004'ün ilk yarısında Türkiye'de 57 bin 555 otomobil ve hafif ticari araç satan Renault'nun, bu yılın aynı döneminde toplam satışları pazardaki daralmanın da etkisiyle 49 bin 676 adede geriledi. 
     Renault açıklamasında, satışlardaki gerilemeye rağmen Türkiye'de yüzde 16.4 pazar payıyla liderliğin sürdürüldüğü de ifade edildi. 
     2004 yılında Türkiye'de 112 bin 781 otomobil ve ticari araç satışı gerçekleştiren Renault'nun pazar payı yüzde 16.3 olmuştu. 
     
</TEXT>
</DOC>
