<DOC>
<DOCNO> 365478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sontur27.html </URL>
<DATE> 2005/07/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Emekli maaşını kaptırmadı 
</HEADLINE>
<TEXT>

     Çanakkaleli emekli, bankadan çektiği 4 bin avroyu yankesicilik yöntemiyle almak isteyen 3 kişiye direnerek parasını kurtardı. 
     AA muhabirinin edindiği bilgiye göre, yurtdışında çalıştıktan sonra emekliye ayrılan ve Eceabat İlçesi’ne yerleşen Himmet Baysal 79 , bir banka şubesinden 4 bin avro tutarındaki emekli maaşını çekti. 
     Dövizi bozdurmak için Çanakkale’ye gelen Baysal, Kemalpaşa Mahallesi Küçükhamam Sokak’ta yürüdüğü sırada tanımadığı iki kişinin önünde kavga ettiğini gördü. Bu sırada, diğer bir kişi yaşlı adamın yanına gelerek, pantolonunun cebinde bulunan parayı yankesicilik yöntemiyle almak istedi. 
     Durumu fark eden Baysal, söz konusu kişilere direnerek parasının çalınmasına engel oldu. Zanlılar, parayı yere bırakarak kaçtı. 
     Parasını kurtaran Himmet Baysal, şunları söyledi 
     "20-25 yaşlarında iki kişi önümde durup dururken kavga etmeye başlayınca, durumlarından şüphelendim. Bu sırada ben oradan ayrılmaya çalışırken, üçüncü kişi elini pantolonumun cebine sokarak, bankadan çektiğim parayı aldı. Ancak ben ondan daha çevik davranarak, vücudunu kollarımın arasında sıkmaya başladım. Beni yaşlı görüp, direnemeyeceğimi zannettiler." Polisler, Baysal’ın verdiği eşkal üzerine zanlıları arama çalışması başlattı. 
     
</TEXT>
</DOC>
