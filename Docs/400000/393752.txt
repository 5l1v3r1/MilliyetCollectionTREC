<DOC>
<DOCNO> 393752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko27.html </URL>
<DATE> 2005/11/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TÜSİAD'nın "Türkiye'de ekonomik büyüme ve mali yapı" Raporu... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD ''Türkiye'de Ekonomik Büyüme ve Mali Yapı Mali Gelişmişlik Firma Mali Yapısı'' Raporu'nda, Türkiye'de hane halklarının tasarruflarını yatırıma ve üretime dönüştürecek mevcut mali yapının, üretici firmalara etkin bir kaynak tahsisi açısından yeterli olmadığı gibi, ülkenin uluslararası rekabetini artıracak ve dolayısıyla istihdam sorununu hafifletecek uygulamalardan uzak olduğu bildirildi. 
     Rapor, Merkez Bankası Araştırma ve Para Politikası Genel Müdürlüğü Ekonomisti Pınar Özbay Özlü ve Ekonomist Yardımcısı Olcay Yücel Çulha ile Yapısal Analiz Müdürlüğü'nde yöneticilik yapan Cihan Yalçın tarafından hazırlandı. 
     Mali sistemin büyüme üzerindeki etkilerinin firma boyutuyla ele alındığı raporda, firmaların mali yapısının büyümeye nasıl daha fazla katkıda bulunabileceğine ilişkin öneriler yer aldı. 
     ''Türkiye'de hane halklarının tasarruflarını yatırıma ve üretime dönüştürecek mevcut mali yapı, üretici firmalara etkin bir kaynak tahsisi açısından yeterli olmadığı gibi, ülkenin uluslararası rekabetini artıracak ve dolayısıyla istihdam sorununu hafifletecek uygulamalardan uzaktır'' görüşünün yer aldığı raporda, Türkiye'nin mali gelişmişlik düzeyinin, firmaların ağırlıklı olarak piyasadan dolaylı yollardan kaynak sağlama yöntemini benimsemelerine neden olduğu kaydedildi. 
     Raporda, gelişmiş ve bazı gelişmekte olan ekonomilerin aksine, Türkiye'deki firmaların tahvil ve hisse senedi çıkarma konusunda önemli bir ilerleme sağlayamadığı vurgulanarak, şu görüşlere yer verildi 
     ''Ayrıca, bankacılık sisteminin tamamlayıcısı olarak, sermaye yetersizliği içindeki küçük ve orta ölçekli, genç, bilgi ve teknoloji yoğun ürün üreten firmalara kaynak aktarabilecek risk sermayesi, faktoring, leasing gibi esnek finansman yöntemleri de henüz yaygınlık kazanmamıştır. 
     Uzun yıllar devam eden makroekonomik istikrarsızlık ve mali sistemdeki kurumsal altyapı yetersizliği Türkiye'de kendine özgü bir firma mali yapısının ortaya çıkmasına neden olmuştur. Bankacılık sisteminin kaynak ihtiyacı içerisinde olan firmalara ucuz ve yeterli kredi sağlama konusundaki yetersizliği ve doğrudan finansman yöntemlerinin gelişmemiş olması, ticari ilişkilerden ve ortaklardan sağlanan borçların firmaların mali yapısı içindeki önemini artırmıştır.'' 
     
     EKONOMİ SIK SIK DIŞSAL ŞOKLARA MARUZ KALIYOR 
     Raporda, firmaların dolaylı yollardan, özellikle ticari borçlar yoluyla kaynak sağlamaya yönelmelerinin, mali olarak zayıf firmalara ek maliyetler yüklediği, kayıt dışı mali ilişkileri yaygınlaştırarak Türkiye'nin sürdürülebilir büyüme amacına ulaşmasında engel oluşturduğu belirtildi. 
     Türkiye ekonomisinin, bulunduğu coğrafya ve ekonomik kırılganlığı nedeniyle sık sık dışsal şoklara maruz kaldığına değinilen raporda, ''Ekonominin taşıdığı potansiyel risklerin varlığı bankacılık sisteminin yüksek risk primi ile çalışmasını gerektirmektedir. Bu ortamda bankalar, kaynak ihtiyacı içerisinde olan bilgi ve teknoloji yoğun projeleri desteklemede yetersiz kalmaktadır'' denildi. 
     Raporda, ''Türkiye gibi yapısal dönüşümlerin yaşandığı ülkeler için risk sermayesi, finansal kiralama, faktoring gibi alternatif finansman araçları üzerinde düşünülmesi gereken seçeneklerdir'' önerisinde bulunularak, bu araçların yaygınlık kazanmasının, bilgi ve teknoloji yoğun projelerin geliştirilmesi ve üretim sürecine kazandırılması açısından önemli olduğuna dikkat çekildi. 
     
     FİRMALAR TAHVİL VE HİSSE SENEDİ İHRAÇ EDEMİYOR 
     Raporda, Türkiye'de firmaların mali yapılarına bakıldığında, toplam mali kaynaklar içinde dış kaynakların daha büyük paya sahip bulunduğu ve ağırlıklı olarak kısa vadeli banka kredileri ve ticari borçlardan oluştuğunun görüldüğü anlatılarak, şunlar kaydedildi 
     ''Uzun yıllar süren makroekonomik istikrarsızlık ve yüksek kamu borçlanma gereği, devlet iç borçlanma senetlerinin faizlerini artırmış ve bunların bir plasman aracı olarak kullanımının yaygınlaşmasına neden olmuştur. Bu ortam, firmaların tahvil ve hisse senedi ihraç etmelerini engellemiş, kanuni altyapısı zayıf ve kayıt dışı faaliyetleri destekler potansiyele sahip olan ticari çek ve senetlerin sistem içindeki önemini artırmıştır. 
     Bankacılık sisteminin yatırımcı firmaları gözetleyen ve onlar hakkında bilgi derleyen bir teknolojiye sahip olması, banka kredilerini başta sermaye sorunu yaşayan girişimciler olmak üzere, firmalar açısından özel bir konuma taşımaktadır. Firma verilerine dayanılarak yapılan gözlemler, bankacılık sisteminin kaynak ihtiyacı içerisinde bulunan firmalara kaynak dağıtma işlevini etkin olarak yerine getirmediğini, banka kredilerinin toplam bankacılık kredileri içindeki paylarını artırmalarının bilim ve teknoloji yoğun firmaların büyümelerini olumlu yönde etkilemediğini göstermiştir.'' 
     
     2001 KRİZİ ŞİRKETLERİN MALİ YAPILARINI DEĞİŞTİRDİ 
     Raporda, etkin işlemeyen bankacılık sisteminin, firmaların aracılık faaliyetlerinin bir bölümünü yüklenmelerine katkıda bulunduğu görüşüne yer verilerek, ''Mali açıdan güçlü firmalar, ortaklarına ve kaynak ihtiyacı içinde bulunan genellikle küçük, genç, bilim ve teknoloji yoğun ve iç piyasaya yönelik çalışan firmalara açtıkları ticari borçlarla mali sisteme işlerlik kazandırmışlardır'' denildi. 
     2001 yılında yaşanan ekonomik krizin, firmaların mali yapılarında önemli değişime neden olduğu belirtilen raporda, krizden sonra firmaların daha az banka kredisi daha çok öz sermaye kullanma eğilimine girdikleri kaydedildi. 
     Raporda, şu görüşlere yer verildi 
     ''Krizden sonra bankacılık sektöründe yaşanan yeniden yapılanmanın, kredi sağlama konusunda bankaların daha temkinli olmasına neden olduğu düşünülmektedir. Ayrıca, kriz sonrasında firmaların daha az banka kredisi kullanma eğilimine girmiş olmaları da beklenebilir. Kriz yılında, ortaklardan ve iştiraklerden sağlanan krediler hariç, diğer kredi kalemleri paylarının artması, firmaların büyümelerini olumlu yönde etkilemiştir.'' Raporda, firmaların mevcut mali yapısında değişime olanak sağlayacak reformlara ihtiyaç bulunduğuna vurgu yapılarak, öncelikle, mali işlemlerin daha etkin bir düzeyde kayıt altına alınması ve orta dönemde ticari borçların tahvil ihraçlarıyla ikame edilmesinin yollarının bulunması gerektiği yer verildi. 
     Raporda, ''Küçük ve orta ölçekli firmaların, standart olmayan üretim süreçlerini geliştirme ve hizmetler sektörüne yönelmeleri konusunda yeterince esnekliğe sahip olmaları, firmaların istihdam yaratıcı konumunu güçlendirerek sürdürülebilir büyümeyi destekleyecektir. Aracı kurumların, asimetrik bilgi potansiyeline sahip olan bu firmalara yönelik olarak uzmanlaşması ve bunların ürettiği projelere aktif danışmanlık hizmeti sağlamaları gerekmektedir'' denildi. 
     Basel II'in öngördüğü düzenlemeler çerçevesinde küçük ve orta ölçekli firmaların risk ağırlığının yüzde 75 düzeyinde sabitlenmesinin, bankacılık sisteminin bu firmalara kredi sağlamalarını teşvik edecek nitelikte olduğuna işaret edilen raporda, özellikle uluslararası standartlarda güvenilir mali tablolar üreten ve mali yapıları sağlam olan küçük ve orta ölçekli firmaların bankacılık sisteminden daha kolay kaynak sağlamalarının mümkün olabileceği kaydedildi. 
     
</TEXT>
</DOC>
