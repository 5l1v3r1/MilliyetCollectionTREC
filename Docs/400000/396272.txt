<DOC>
<DOCNO> 396272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/yazar/uras.html </URL>
<DATE> 2005/11/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Eskişehir'de müzik - tiyatro festivali 
</HEADLINE>
<TEXT>


Eskişehir'deyim. Eskişehir'e 11'inci Uluslararası Müzik ve Tiyatro Festivali'ni izlemek için geldim. 
Zeytinoğlu Eğitim, Bilim ve Kültür Vakfı'nın 1995 yılında başlattığı festival etkinlikleri her yıl ekim ayında dünyanın her köşesinden gelen sanatçıların Eskişehirlilerle buluşmasını sağlıyor. 
Her yıl ekim ayının sonunda tekrarlanan festival için Eskişehir'e yerli yabancı ortalama 300 sanatçı geliyor. Festival etkinliklerini bilet satın alarak her yıl ortalama 10-15 bin Eskişehirli izliyor. 
Festival programlarında klasik müzik, caz, blues, rock müziği yanında klasik Türk müziği ve halk müziğine de yer veriliyor. Tiyatro, bale, sinema gösterileri yanında sergiler açılıyor. Konferanslar düzenleniyor. 
Festival komitesi başkanı Zeynep Zeytinoğlu, "bilim, sanat ve kültür şehri" olma yolunda gelişme içinde olan Eskişehir için festivalin büyük önem taşıdığını söylüyor. 

Bilim, sanat ve kültür şehri 
Eskişehir festivallerini 2001 yılından bu yana Eskişehir Büyükşehir Belediyesi'nin kurduğu Eskişehir Kentsel Gelişim Vakfı düzenliyor. Anadolu ve Osmangazi üniversiteleri, valilik ve Zeytinoğlu Vakfı festival etkinliklerine destek veriyor. 
Festivalin klasik Batı müziği ve klasik Türk müziği programlarının sorumlusu Prof. Filiz Ali. Uluslararası Eskişehir Festivali'nin etkinlikleri, "bilim, kültür ve sanat kenti" olma yolundaki Eskişehir'de sayıları giderek artan değişik kültür ve sanat merkezlerinde gerçekleşiyor. Önceki yıllarda Eskişehirliler festival etkinliklerini Anadolu Üniversitesi Spor Merkezi'nde izlerdi. Şimdi Büyükşehir Belediye Başkanı Prof. Dr. Yılmaz Büyükerşen'in çabalarıyla Eskişehir'in "sahneli" salon sayısı 12'ye ulaştı. 

Altyapı zengin 
Büyükşehir Sanat Merkezi'nde 180 ve 150 koltuklu 2 salon, Sanat ve Kültür Merkezi'nde 500 koltuklu opera, 570 koltuklu tiyatro salonu var. Anadolu Üniversitesi kampusundaki Atatürk Kültür Merkezi'nin 525 koltuklu opera ve bale salonu var. 200 koltuklu tiyatro, 400 koltuklu sinema salonu var. 
Eskişehir Büyükşehir Belediyesi Senfoni Orkestrası'nın şef Ender Sakpınar yönetimindeki konserini izledim. 
Orkestra, Büyükşehir Belediye Başkanı Prof. Dr. Yılmaz Büyükerşen'in girişimiyle 2001 yılında kurulmuş. Eskişehir'deki ve diğer şehirlerdeki konservatuvarlardan mezun genç kızlarımızdan, genç erkeklerden oluşan bu yerleşik şehir orkestrasındaki 50 sanatçı belediye kadrosundan maaş alıyor. 
İtalyan sanatçı Pietro Massa, Sergey Rahmaninov'un "No.3 Re Minor Op 30" piyano konçertosunu seslendirdi. Aram Hacaturyan ile Aleksandr Borodin'in eserlerini dinledik. Nefis bir müzik şöleni idi. 



</TEXT>
</DOC>
