<DOC>
<DOCNO> 362376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun48.html </URL>
<DATE> 2005/07/19/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
"Irak topraklarının PKK faaliyetlerinde kullanılmaması için çalışıyoruz" 
</HEADLINE>
<TEXT>

     ABD Dışişleri Bakanlığı sözcülerinden Adam Ereli, ABD’nin, terör örgütü PKK’nın liderliğinin yakalanması emrini verdiği yönünde elinde bir bilgi bulunmadığını, ancak Irak topraklarının PKK faaliyetlerinde kullanılmasının engellenmesi yönünde Türkiye ve Irak ile "bu ortak problemi" ortadan kaldırmak için yakın işbirliğini sürdürdüklerini kaydetti. 
     Ereli, Genelkurmay İkinci Başkanı Orgeneral İlker Başbuğ’un, PKK liderliğinin yakalanması yönünde ABD’nin emir verdiği yönünde basında yer alan sözlerine karşılık, "Bu haberleri ben de gördüm. Doğruluğunu kanıtlayacak bir bilgi elimde yok. Tabii ABD’nin PKK konusundaki tutumu açık. PKK’yı terörist bir örgüt olarak değerlendiriyoruz" dedi. 
     Adam Ereli, düzenlediği günlük olağan basın toplantısında, "Türkiye ve Irak ile birlikte, Irak topraklarının PKK faaliyetleri için kullanılmasının engellenmesi için yakın çalışıyoruz. Hepimizin paylaştığı bu probleme karşı her iki ülkedeki yetkililerle iyi ve yakın bir koordinasyonu sürdüreceğiz" diye konuştu. 
     Ereli, ısrarlı sorular üzerine, "Elimde böyle bir emrin verildiğine dair, ABD Dışişleri Bakanlığı olarak bir bilgi yok. Askeri bir konu olduğuna göre ABD Savunma Bakanlığı’na sorabilirsiniz" dedi. 
     Irak’ta Devlet Başkanı Celal Talabani’nin partisi Irak Kürdistan Yurtseverler Birliği’nin IKYB , Kuzey Irak’ta PKK ile Türkiye’ye karşı işbirliği yaptığı yönündeki bir soruya karşılık Ereli, "burada benim onaylamadığım bir varsayımda bulunuyorsunuz" yanıtını verdi. 
     
</TEXT>
</DOC>
