<DOC>
<DOCNO> 394201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur38.html </URL>
<DATE> 2005/11/11/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yüzme yarışında boğulan gencin babasından 200 bin YTL'lik dava 
</HEADLINE>
<TEXT>

     Adıyaman’ın Kahta İlçesi’ndeki GAP Spor Şenlikleri çerçevesinde, Atatürk Baraj Gölü’nde yapılan triatlon müsabakaları sırasında boğulan Ali Esmer’in babası İbrahim Esmer, olayda ihmali bulunduğunu iddia ettiği kurumlar hakkında 200 bin YTL’lik maddi ve manevi tazminat davası açtığını bildirdi. 
     Boğulan yüzücü Ali Esmer’in babası İbrahim Esmer, oğlunun antrenörü Abdullah Yılmaz ve avukatı ile birlikte Tokat Cumhuriyet Başsavcılığı’na geldi. 
     Baba Esmer, burada, çocuğunun ölümüyle ilgili olarak, Gençlik ve Spor Genel Müdürlüğü, Adıyaman Valiliği, Kahta Kaymakamlığı, Kahta Belediye Başkanlığı ve Triatlon Federasyonu aleyhine 200 bin YTL’lik maddi ve manevi tazminat davası açtığını kaydetti. 
     Esmer, adliye binası önünde yaptığı açıklamada, Adıyaman’da düzenlenen triatlon müsabakalarında boğulan oğlu ve diğer yüzücü Menderes Çoban’ın kurtarılması için barajda herhangi bir kurtarıcı aracının olmadığını iddia etti. 
     
     "ÇOCUĞUMU ELİMDEN ALDILAR 
     Oğlunu okutabilmek için seyyar satıcılık yaptığını ifade eden baba Esmer, "Ben okumadım. Çocuğum okusun diye seyyar satıcılık yaparak, oğlumu okutmaya çalıştım. Hayalimdeki çocuğumu elimden aldılar. O, benim ışığım, ufuğum, geleceğimdi. Küçük kardeşlerini okutuyor, bir katkı da bulunuyordu. Ben onsuz ne yapacağım Herhangi bir dayanağım yok" dedi. 
     Organizasyonu yapan kurumlar hakkında maddi ve manevi tazminat davası açtıklarını kaydeden baba Esmer, şunları kaydetti 
     "Ben Şanlıurfa’dan çocuğumun davası için geldim. Adıyaman’da yaşanan olayı skandal olarak gördüm. Boğulma olayının yaşandığı yerde bot ve kurtarıcı yok. Öyle bir organizasyon. Bu organizasyonu yapanları mahkemeye veriyorum. Tüm eksiklikler medyanın gösterdiği görüntülerde var." Ali Esmer’in antrenörü Abdullah Yılmaz ise olayda yaşamını yitiren diğer sporcu Menderes Çoban’ın bağlı bulunduğu Mersin Triatlon İl Temsilciği’nin, ’sporcular yardımseverliğin kurbanı oldu’ şeklindeki açıklamasını kınadığını belirterek, "Görüntülerde de gözüküyor ki her iki sporcu da ayrı mekanlarda boğulmuş" dedi. 
     
     OLAY 
     Adıyaman’ın Kahta İlçesi’nde 11 Eylül’de yapılan triatlon müsabakalarında, Ali Esmer ile Menderes Çoban, Atatürk Barajı’nda boğulmuştu. Sporcuların cesetleri, kurtarma ekiplerinin uzun süren çalışması sonucu sudan çıkarılmıştı. 
     
</TEXT>
</DOC>
