<DOC>
<DOCNO> 397908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/soneko01.html </URL>
<DATE> 2005/11/25/ </DATE>
<TIME> 03.40 </TIME>
<AUTHOR>  </AUTHOR>
<HEADLINE>
MÜSİAD Genel Başkanı Bolat Ekonomi iyiye gidiyor 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, Türkiye'nin dinamik bir müteşebbis potansiyeline sahip olduğunu belirterek, ''ekonominin iyiye gittiğini'' söyledi. 
     Bolat, Adana Hekimevi'nde düzenlenen, ''Düşük Enflasyon Döneminde KOBİ'ler İçin Uyum Stratejileri'' konulu toplantıda, Avrupa Birliği AB ülkelerinin ekonomide dinamizmini kaybettiğini, Türkiye'de ise bunun tam tersinin geçerli olduğunu ifade etti. 
     ''Ekonominin iyiye gittiğine'' işaret ederken, Türkiye'nin dinamik bir müteşebbis potansiyeline sahip olduğunu vurgulayan Bolat, ''Başta Küçük ve Orta Ölçekli İşletmeler olmak üzere, Ar-Ge çalışmalarına ağırlık verilerek projeler üretildiği takdirde Türkiye'nin önünde hiç kimse duramaz'' dedi. 
     Bolat, kalkınmanın yolunun siyasi ve ekonomik istikrarın sağlanmasından geçeceğini belirterek, hükümetin 3 yıldır sürdürdüğü uygulamaları değiştirmemesi gerektiğini kaydetti. 
     Türkiye'nin tekstil ülkesi olduğunu ifade eden Bolat, ''300 Milyar dolar olan milli gelirimizin yüzde 11'ini tekstil sektörü oluşturuyor. Bu nedenle bu sektörün ana hammaddesi olan pamuğa önem verilmeli ve her zaman desteklemelidir'' diye konuştu. 
     Bolat, ekonominin gelişmesi için teknolojinin takip edilmesi ve markalaşmanın ön plana çıkarılması gerektiğini, üreticilerin de dışa açık bir politika yöntemini kullanmasının şart olduğunu dile getirdi. 
     Türkiye'nin ekonomide son 3 yılda yüzde 30 büyüdüğünü ve bunun çok sevindirici bir rakam olduğunu anlatan Bolat, gelinen bu aşamada her yıl büyüme oranın yüzde 8 olmasının gerektiğini sözlerine ekledi. 
     
</TEXT>
</DOC>
