<DOC>
<DOCNO> 386952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonspo23.html </URL>
<DATE> 2005/10/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Gerets Hakan, Türk futbolunun en büyük ismidir... 
</HEADLINE>
<TEXT>

     Galatasaray Teknik Direktörü Eric Gerets, ''Bir gün bir forvetimiz maçı kazanıyor, öbür gün başka bir forvetimiz tek başına maçı kazanabiliyor. Bu da bize zevk veriyor'' dedi. 
     Eric Gerets, 2-1 kazandıkları Kayseri Erciyesspor maçının ardından yaptığı açıklamada, rakibin bugünkü maçta kendilerinin futbol oynamasını zorlaştırdığını söyledi. 
     İkinci yarıda daha ofansif bir anlayışla sahaya çıktıklarını belirten Gerets, ''Benim takımım çok iyi bir mücadele gösterdi ve son saniyeye dek maçı kovaladı. Bugün sevindiğim bir başka nokta da kaptan Hakan içindir. Hakan, Türk futbolunun en büyük ismidir. Onun bize yardımcı olmasından dolayı bir kat daha mutluyuz. Bir gün bir forvetimiz maçı kazanıyor, öbür gün başka bir forvetimiz tek başına maçı kazanabiliyor. Bu da bize zevk veriyor'' diye konuştu. 
     Bir gazetecinin, ofansif oyuna karşın Necati'nin oyundan alındığını hatırlatması üzerine Gerets, ''Necati'nin yerine kimi oyuna aldığımızı gördünüz mü Necati'nin hangi pozisyonda oynadığını gördünüz mü İliç'in ondan sonra hangi pozisyonda oynadığını gördünüz mü Son 20 dakikada atak futbolumuzla onların yarı alanındaydık. Daha 5 neden daha sayabiliriz'' dedi. 
     Kayseri Erciyesspor Teknik Direktörü Mustafa Uğur da takımının çok mantıklı ve akılcı bir oyun ortaya koyduğunu söyledi. 
     Futbolcularının ortaya koyduğu oyundan memnun olduğunu belirten Uğur, şöyle konuştu 
     ''Galatasaray'ı kutluyoruz. Fakat oyunun geneline baktığımızda Kayseri Erciyesspor takımının gerçekten çok mantıklı ve akılcı oyunu vardı. Futbolun ne kadar dikkat oyunu olduğu bir kez daha ortaya çıktı. Pozisyonları bir değerlendirebilseydik, belki biz galip gelebilirdik. Futbolun herşeye açık olduğunu bilmemiz gerekiyor. Herşeye rağmen oyuncularımı kutluyorum. Gerçekten çok özverili şekilde güzel bir oyun ortaya koydular. İnşallah bu kayıp puanımızı ilerde oynayacağımız maçlarda telafi ederiz.'' 
     
</TEXT>
</DOC>
