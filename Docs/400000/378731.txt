<DOC>
<DOCNO> 378731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur09.html </URL>
<DATE> 2005/09/15/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Muğla'daki orman yangını kontrol altına alındı 
</HEADLINE>
<TEXT>

     Muğla’da dün gece çıkan orman yangını kontrol altına alındı. Yangında ilk tespitlere göre 5 hektar kızılçam ormanı zarar gördü. 
     AA muhabirinin aldığı bilgiye göre, dün gece Muğla’nın Bozyel Köyü’nde başlayan orman yangını tamamen kontrol altına alındı. Yangına müdahale eden ekipler, gün boyunca soğutma çalışması yapacak. 
     Yetkililer, yangında tam olarak ne kadar ormanın zarar gördüğünün gece tespit edilemediğini, ancak ilk belirlemelere göre yaklaşık 5 hektar kızılçam ormanının zarar gördüğünü bildirdiler. Yetkililer, gün içerisinde zarar gören arazide tespit çalışması yapılacağını söylediler. 
     Bu arada, yangın söndürme çalışmalarına katılan arazi araçlarından biri yoldan çıkarak devrildi. Sürücüsü güçlükle kurtulan aracın uçuruma düşmesini vatandaşlar ve orman görevlileri önledi. Halatlarla bağlanan araç, yaklaşık 1 saat süren çalışmayla uçurumun kenarından kurtarıldı. 
     
</TEXT>
</DOC>
