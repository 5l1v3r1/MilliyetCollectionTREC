<DOC>
<DOCNO> 359825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun02.html </URL>
<DATE> 2005/07/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bağdat'ta asker kayıt merkezine intihar saldırısı 21 ölü 
</HEADLINE>
<TEXT>

     Irak'ın başkenti Bağdat'ta bir acemi asker kayıt merkezine bugün düzenlenen intihar saldırısında ilk belirlemelere göre 21 kişi öldü. 
     Polis, bir intihar bombacısının düzenlediği saldırıda 21 kişinin öldüğünü ve 31 kişinin yaralandığını açıkladı. 
     Yarmuk hastanesinde görevli bir doktor da intihar saldırısında 14 kişinin öldüğünü ve 41 kişinin yaralandığını söyledi. 
     
     KERKÜK'TE DE İNTİHAR SALDIRISI 3 ÖLÜ 

     Öte yandan Irak'ın kuzeyindeki Kerkük kentinde bomba yüklü araçla düzenlenen intihar saldırısında ilk belirlemelere göre 3 kişi öldü. 
     Polis Tuğgeneral Serhat Kadir, sabah saatlerindeki saldırının belediye binası ve Kerkük devlet hastanesi yakınındaki otoyolda meydana geldiğini, saldırıda 16 kişinin de yaralandığını söyledi. 
     Kadir, saldırının hedefinin, yakınlarda askeri ya da polis konvoyu olmaması nedeniyle siviller olduğunu belirtti. 
     Bu arada bir intihar bombacısının başkent Bağdat'ın batısındaki El Allavi Hille mahallesindeki asker kayıt merkezine saldırdığı bildirildi. 
     Görgü tanıkları, patlamada ölen ya da yaralananlar olduğunu söylerken, patlamaya ilişkin ayrıntılı bilgi verilmedi. 
     
     MUSUL'DA POLİS KONVOYUNA SALDIRIDA 4 POLİS ÖLDÜ 

     Irak'ın kuzeyindeki Musul kentinde polis konvoyuna düzenlenen saldırıda 4 polis öldü. 
     Polis kaynakları, bir intihar komandosunun patlayıcı yüklü aracıyla Tuğgeneral Salim Salih Meşal'i taşıyan polis konvoyuna saldırdığını, Meşal'in saldırıdan yara almadan kurtulduğunu, ancak 4 polisin öldüğünü, 3'ünün yaralandığını söylediler. 
     Bu arada başkent Bağdat'ın batısında bir intihar komandosunun acemi asker kayıt merkezine düzenlediği saldırıda can kaybıyla ilgili farklı açıklamalar yapılıyor. 
     Yarmuk hastanesi acil servisinden doktor Muhanad Cevad, patlamada 21 kişinin öldüğünü ve 41 kişinin yaralandığını söyledi. 
     Savunma Bakanlığı'ndan adını vermeyen bir kişiyse bakanlığın operasyon odasından aldığı bilgilere dayanarak patlamada 25 kişinin öldüğünü, 25 kişinin yaralandığını kaydetti. 
     Daha önce de saldırılara hedef olan kayıt merkezinin önünde intihar bombacısı saldırı düzenlemeden önce 400 kadar kişinin bulunduğu belirtildi. 
     
</TEXT>
</DOC>
