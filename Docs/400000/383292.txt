<DOC>
<DOCNO> 383292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun08.html </URL>
<DATE> 2005/10/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Irak'ta 'demir yumruk' operasyonu 
</HEADLINE>
<TEXT>

     Amerikan ordusunun dün Irak'ta, Suriye sınırı yakınındaki Sadea kentinde başlattığı operasyonun ilk gününde 8 direnişçi öldürüldü. 
     Amerikan ordusu tarafından yapılan açıklamada, 1000 kadar askerin katıldığı ve helikopterlerle desteklenen operasyonun ilk gününde, Suriye sınırına 12 kilometre mesafedeki Sadea kentinde ve dışında direnişçilerle çatışmalar meydana geldiği belirtildi. 
     Açıklamada, kentte iki araçtaki direnişçilerin Amerikan askerlerinin mevzisine silahla ateş açtığı, çıkan çatışmada 4 direnişçinin öldürüldüğü, araçlardan birinin patlayıcı yüklü olduğu kaydedildi. Kentin kuzeyinde kontrol noktasına saldıran El Kaide üyesi 3 kişiyle, Amerikan helikopterinin vurduğu bir araçta da bir direnişçinin öldürüldüğü ifade edildi. 
     Operasyon sırasında Amerikan tankları ve helikopterlerinin patlayıcı yüklü araçları havaya uçurduğu, yollara yerleştirilmiş bombaların imha edildiği de bildirildi. 
     
     İÇİŞLERİ BAKANLIĞI'NA SALDIRI 
     Bu arada, başkent Bağdat'ta bugün, İçişleri Bakanlığı binası civarına düzenlenen havan topu saldırısında bir kişi öldü. 
     İçişleri Bakanlığı'ndan bir yetkili, bina yakınlarına 4 havan topu mermisi düştüğünü, saldırıda bir kişinin öldüğünü ve bir kişinin yaralandığını söyledi. 
     İçişleri Bakanlığı binasına düzenlenen saldırı, İçişleri Bakanı Beyan Bekir Solag'ın erkek kardeşinin, kimliği belirlenemeyen kişilerce kaçırılmasından bir gün sonra meydana geldi. 
     Bağdat'ın güneydoğusundaki El Habibiye mahallesinde dün, bir araçtaki silahlı 4 kişinin Abdül Cebar Solag'ın seyir halindeki aracını durdurduğu ve Solag'ı kaçırdığı bildirilmişti. 
     
</TEXT>
</DOC>
