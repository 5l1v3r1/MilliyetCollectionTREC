<DOC>
<DOCNO> 364464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sontur16.html </URL>
<DATE> 2005/07/26/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
17 yaşındaki Arzu, düğünde oynarken kalp krizi geçirip öldü 
</HEADLINE>
<TEXT>

     Ekrem ÇAĞLAR SALİHLİ Manisa , DHA 

      SON günlerde, genç yaşta ölümlerle sonuçlanan kalp krizi olaylarına dün Manisa'nın Salihli İlçesi'nde bir yenisi daha eklendi. Salihli Sekine Evren Anadolu Lisesi 2'nci sınıfına geçen 17 yaşındaki Arzu Balaban, dün akşam akrabasının düğününde oynarken, kalp krizi geçirerek yaşamını yitirdi. 
     Salihli Sekine Evren Anadolu Lisesi'nde, 1'inci sınıftan 2'nci sınıfa takdirnami alarak geçen Arzu Balaban, dün akşam, ailesiyle birlikte, akrabası olan Kazım Kaçar’ın düğününe katılmak için Durasallı Beldesi'ne gitti. Belediye Düğün Salonu'nda yapılan düğün töreninde, arkadaşlarıyla birlikte piste çıkarak oynamaya başlayan Arzu, bir süre sonra fenalaşarak yere yığıldı. Damat Kazım Kaçar tarafından Salihli Devlet Hastanesi'ne götürülen Arzu'nun kalbi yolda durdu. 
     Hastanede yaklaşık iki saat süren operasyon sonunda doktorlar Arzu'nun kalbi yeniden çalıştırmayı başardı. Fakat ritm bozukluğu beliren Arzu'nun kalbi, kısa süre sonra yeniden durdu. Arzu'nun hastaneye koşan yakınları ve sınıf arkadaşları, acı haberle yıkıldı. Arzu'nun ani ölümüne çok üzüldüklerini belirten sınıf arkadaşları, Arzu geçtiğimiz 29 Ekim Cumhuriyet Bayramı'ndaki resmi geçit sırasında daha sonra da müzik dersinde bayılmıştı'' dedi. 
     Baba Mithat Balaban da kızının daha önce de birkaç kez bayılması üzerine doktora gittiklerini belirterek, Doktorlar, Arzu'da epilepsi hastalığı bulunabileceğini söylüyorlardı. Gerekli tahliller yapıldı, epilepsi hastası olmadığı anlaşıldı'' diye konuştu. 
     Arzu'ya müdahaleyi yapan Salihli Devlet Hastanesi Kalp Damar Hastalıkları Uzmanı Dr. Hüseyin Tunar ise şunları söyledi 
     Arzu Balaban hastaneye getirildiğinde kalbi durmuştu. Yaklaşık iki saat uğraşarak kalbi yeniden çalıştırmayı başardık. Canlandırma işlemi sonucu kalpte ritm oluştu. Fakat yeterli tansiyon cevabı alınamadı. Akciğerde bol miktarda ödem maisi aspre edildi. Daha önceleri de çeşitli kez bayıldığını öğrendik. Epilepsi olabileceğini söyledim. Daha önceki bayılmalar kalbe bağlı da olabilir. Genç kızımızın sakin bir yapıya sahip olduğunu öğrendim. Düğünde fazla efor sarfetmesi, olayı tetiklemiş olabilir.'' Dr. Hüseyin Tunar, gençlere haftada üç-dört gün 30 dakika ile bir saat arasında yürüyüş yapmaları, haftada bir kez de beş dakika süreyle kalbi biraz zorlayıcı aktivitede bulunup, ter atmaları önöresinde bulundu. 
     
     BUGÜN TOPRAĞA VERİLDİ 
     Arzu'nun, arkadaşları ve yakınlarının katıldığı cenaze töreninde, babası Mithat Balaban, kızının gelinlik örtülen tabutu üzerindeki fotoğrafını öperek hıçkırıklara boğuldu. 
     Annesi Aliye Balaban'ın ise hastanede müşahade altında tutulduğu için katılamadığı cenaze töreninin ardından, Arzu Balaban'ın cenazesi gözyaşları arasında Asri Mezarlık'ta toprağa verildi. 
     
</TEXT>
</DOC>
