<DOC>
<DOCNO> 361489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur53.html </URL>
<DATE> 2005/07/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
30 yıl rapor kullanmadan emekli olan memura ödül... 
</HEADLINE>
<TEXT>

     Çankırı’da eşiyle birlikte "Yılın Ailesi" seçilen ve 30 yıllık memurluk hayatında rapor kullanmadan emekli olan Mehmet Çömez’e ödül verildi. 
     AA muhabirinin aldığı bilgiye göre, 14-20 Mayıs tarihlerinde geleneksel olarak düzenlenen "Aile Günü ve Haftası" etkinlikleri kapsamında Çankırı Valiliği’nce düzenlenen "Yılın Ailesi" sonuçları açıklandı. 
     "Yılın Ailesi" kapsamında örnek tavır, davranış ve yaşantıları nedeniyle Mehmet ve eşi Hacer Çömez çifti, bu yılki yarışmanın birincisi seçildi. 
     Çankırı Vali Yardımcısı Fecri Fikret Çelik’in odasında düzenlenen törende, Çömez ailesine altın hediye edildi ve "Yılın Ailesi Belgesi" verildi. 
     Çankırı’nın Orta İlçesi Milli Eğitim Müdürlüğü görevinden 1994 yılında emekli olan Mehmet Çömez’in, 30 yıllık memurluk hayatında rapor kullanmadan görev yaptığı bildirildi. Yetkililer, Çömez’in bu davranışının diğer memurlara da örnek olması amacıyla "Yılın Ailesi" seçildiğini kaydettiler. 
     
</TEXT>
</DOC>
