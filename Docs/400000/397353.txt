<DOC>
<DOCNO> 397353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy12.html </URL>
<DATE> 2005/11/23/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
25 yıllık öğretmene ek ders zorunluluğu 
</HEADLINE>
<TEXT>

     Emeklilik hakkını kazanmış öğretmenlere de 15 saatlik dersin dışında 6 saat daha derse girme zorunluluğu getiriliyor. Milli Eğitim Bakanlığı’nın diğer kamu kurum ve kuruluşlarında görevlendireceği öğretmenler azami 30 saati aşınca da ücret alabilecekler. 
     TBMM Milli Eğitim Komisyonu’nda, "Milli Eğitim Bakanlığına Bağlı Yüksek ve Orta Dereceli Okullar Öğretmenleri ile İlkokul Öğretmenlerinin Haftalık Ders Saatleri İle Ek Ders Ücretleri Hakkında Yasada Değişiklik Yapılmasına Dair Yasa Tasarısı" görüşülerek kabul edildi. 
     Buna göre, öğretmenlikte veya Milli Eğitim hizmetlerinde yirmi beş yılı tamamlayanlara 15 saatlik dersin dışında, diğer öğretmenler gibi 6 saat daha derse girme zorunluluğu getirildi. Bakanlık Müsteşarı Necati Birinci, 63 bin 826 öğretmenin 25 yılın üzerinde olduğunu, bunların 39 bin 2’sinin sınıf öğretmeni oldukları için zorunlu olarak 21 saat ders verdiklerini, bu yeni yasayla diğer 24 bin 824 öğretmenin de 6 saat daha ders vermeleri durumunda eğitimde birçok dersteki boşluğun giderileceğini bildirdi. 
     Tasarıyla, Milli Eğitim Bakanlığı’na bağlı resmi eğitim kurumlarında görevli yönetici ve öğretmenlere, asli görevlerini aksatmamaları şartıyla, azami ders görevleri dışında olmak üzere, Bakanlık diğer kamu kurum ve kuruluşları ile yüksek öğretim kurumlarında ek ders görevi verebilecek. Müsteşar Birinci, SHÇEK ve diğer kamu kurumlarının öğretmen istediklerini, ancak öğretmenlerin büyük bölümünün 30 saati aştığı ve 30 saati aşan öğretmene ek ders ücreti verilmediği için bu görevlere gitmediklerini söyledi. Birinci, yeni düzenlemeyle diğer kamu kurum ve kuruluşlarına gönderilen öğretmenlerin ve yöneticilerin ek ücret alabileceklerini açıkladı. 
     
     "KUR’AN KURSUNA ÖĞRETMEN GÖNDERİLSE ALKIŞLAMAK LAZIM" 
     Komisyonda CHP’liler, bu düzenlemeyle bakanlığın diğer kurum ve kuruluşların yanısıra Kuran kurslarına da öğretmen göndermesinin gündeme gelebileceğini belirterek, bu düzenlemeye karşı çıktılar. Bunun üzerine Komisyon Başkanı Tayyar Altıkulaç, Kuran kursu öğreticilerinin çoğunun imam hatip lisesi mezunu olduklarını belirterek, "Diyanet İşleri Başkanlığı bakanlıktan öğretmen istese de gönderilebilse. 
     Kuran Kursu öğreticilerinin çoğu yüzde 70, 80 lise düzeyinde diploması olan arkadaşlar. Bunların yerine Diyanet İşleri Başkanlığı, ’Milli Eğitim Bakanlığı’ndan ders saati dışında öğretmen alıp Kuran kurslarında görevlendirelim’ derse bunu alkışlamamız lazım. Ben bu Kuran kurslarının Cumhuiriyet’in değerlerine bağlı eğitim verebilmeleri için çok çektim" dedi. 
     CHP’li Mustafa Gazalcı, eğitimin niteliğinin düşürülmesinden ve öğretim birliğinin bozulmasından kaygı duyduklarını ifade ederken, Altıkulaç, "Ben Kur’an Kursları derken, tabelasında Türkiye Cumhuriyeti, Diyanet İşleri Başkanlığı Kuran Kursu yazan kursları kastediyorum. İllegal yerler beni ilgilendirmiyor. Bazı arkadaşlar Kuran kursu denilince, illegal, gizli kapaklı yerler sanabilirler" diye konuştu. 
     Bu görüşmenin sonunda Bakanlık yetkilileri, bu yasaya göre görevlendirilecek öğretmenlerin akşam saatinde yapılacak ek derslere gönderileceklerini, Diyanet İşleri Başkanlığı’nın akşam Kuran kursları olmadığı için, öğretmenlerin Kuran kurslarına gönderilmesinin sözkonusu olmadığını bildirdiler. 
     
     DERS ÜCRETLERİNE ZAM BAŞBAKANLIK’TA 
     Bakanlık Müsteşarı Birinci, CHP’lilerin ek ders ücretlerine zam yapılıp yapılmayacağı konusunda kuşkular olduğunu anımsatmaları üzerine de, ek ders ücretlerinin artırılmasına ilişkin tasarının Başbakanlık’a gönderildiğini açıkladı. Birinci, bu tasarıyla, ek ders ücretlerinin saat başına 9.88 YTL olarak yeniden belirlendiğini ve bununla ilgili düzenlemenin ayrı bir tasarı olarak TBMM’ye geleceğini bildirdi. 
     
</TEXT>
</DOC>
