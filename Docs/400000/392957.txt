<DOC>
<DOCNO> 392957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/spor/spo03.html </URL>
<DATE> 2005/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Heinz'a yol göründü 
</HEADLINE>
<TEXT>


Galatasaray'ın Mönchengladbach'tan transfer ettiği Çek futbolcu, bulduğu şansları kullanamayarak kredisini tüketti. Sarı - kırmızılı yönetimin, Heinz ile devre arasında yollarını ayırma planları yaptığı öğrenildi 


Galatasaray ile Marek Heinz arasında ayrılık rüzgarları esmeye başladı. Cim Bom'un, sezon başında Inter'li Kily Gonzalez'in transferi suya düşünce son dakikada Almanya'nın Mönchengladbach Kulübü'nden transfer ettiği Heinz, performansıyla Teknik Direktör Eric Gerets ve yönetimin sabrını taşırdı. 
Gerets'in sol kanattaki sorunu çözmesi için kadroya dahil ettirdiği Çek futbolcu, forma giydiği maçlarda varlık gösteremeyerek kredisini tüketti. Sarı - kırmızılı futbolcuların da, Heinz'ın takım düzenini bozduğu şeklindeki şikayetleri, tecrübeli oyuncunun gözden düşmesine neden oldu. 

Artık son şansları 
Sarı - kırmızılı yönetimin, Çek futbolcuyu devre arasında talibi çıkması halinde gönderme planları yaptığı vurgulandı. Heinz'ın devre arasına kadar bulacağı şansları da kullanamaması halinde gönderilmesine kesin gözüyle bakılıyor. 

Aslan ormana koştu 

Süper Lig'de yaşadığı puan kayıplarının ardından Diyarbakırspor galibiyetiyle yeniden hayat bulan Galatasaray, deplasmanda oynayacağı Çaykur Rizespor karşılaşması için dün iş başı yaptı. 
Sarı - kırmızılı takım, Teknik Direktör Eric Gerets yönetiminde Florya Atatürk Ormanı'nda bir saat süren bir kondisyon çalışması gerçekleştirdi. A Milli Takım kampında bulunan Hakan Şükür, Hasan Şaş, Necati ve Ergün'ün yanı sıra ülkelerinin milli takımlarına giden Heinz, Saidou, Song ile sakatlığı süren Sabri çalışmada yer almadı. 
Ormanda yapılan antrenmanda ilk iki turda futbolcular grup halinde koşarken, daha sonra ise yapılan serbest koşuda Cihan ile Yalçın arkadaşlarından daha başarılı bir performans gösterdi. İki futbolcunun ardından Ayhan ve Suat Usta geldi. 

14 takıma bedeller 

Ümit Karan, Necati Ateş ve Hakan Şükür geride kalan 12 haftada attıkları gollerle Süper Lig'de tam 14 takımı solladılar. Toplamda 19 kez rakip ağları sallayan sarı - kırmızılı takımın üç silahşoru, 14 takımdan daha fazla sayıda gol attı. İlk 12 hafta sonunda gol krallığında ilk sırada yer alan Ümit Karan 11, Necati Ateş 5 ve Hakan Şükür 3 kez gol sevinci yaşadı. 
Süper Lig'de Denizlispor'un 6, Malatyaspor ve Çaykur Rize'nin 9, Diyarbakırspor'un 10 Gençlerbirliği'nin 11, Trabzonspor'un 13, Sivasspor ve Kayseri Erciyesspor'un 14, Konyaspor'un 15, Vestel Manisaspor, Ankaraspor ve Beşiktaş'ın 16, Gaziantepspor ile Ankaragücü'nün 17 golü bulunuyor. 11 gollü Ümit Karan ise tek başına Denizlispor, Malatyaspor, Çaykur Rizespor ve Diyarbakırspor'dan daha fazla sayıda gol atmayı başardı. 

Fener'e hem övgü hem taş 

Galatasaray Genel Sekreter Yardımcısı Turgay Vardar'ın kızı Harika, Şişli Belediyesi Nikah Salonu'nda yapılan törende hayatını Arda Üçer'le birleştirdi. Törende nikah şahitliği yapan 2. Başkan Ergun Gürsoy, Fenerbahçe ile ilgili ilginç yorumlarda bulundu. Gürsoy, "Rakibimiz, iyi oynuyor. Her ne kadar kayrılsa bile bol pozisyona giriyor ve kazanıyor" dedi. Sınırsız yabancıya karşı olduğunu da belirten Ergun Gürsoy, "Bence dört olsun, iyi olsun" diye konuştu. 


</TEXT>
</DOC>
