<DOC>
<DOCNO> 374073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sondun36.html </URL>
<DATE> 2005/08/30/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Almanya Başbakanı Gerhard Schröder Bush'a başsağlığı mesajı gönderdi 
</HEADLINE>
<TEXT>

     Almanya Başbakanı Gerhard Schröder, ABD’nin New Orleans kentinde etkili olan Katrina kasırgasında hayatını kaybedenler için ABD Başkanı George Bush’a başsağlığı mesajı gönderdi. 
     Schröder, mesajında, ABD’nin güney sahilinde etkili olan kasırgayla ilgili haberleri endişeyle izlediğini belirterek, çok sayıda Almanın New Orleans kentini bildiğini ve sevdiğini, bu nedenle bölgedeki insanların güvenliğinden ve geleceklerinden endişe duyduğunu ifade etti. 
     Kasırganın çok sayıda kişinin ölümüne neden olduğuna ve büyük maddi hasara yol açtığına işaret eden Schröder, Alman halkının, kasırgadan etkilenen insanların acılarını paylaştığını kaydetti. 
     
</TEXT>
</DOC>
