<DOC>
<DOCNO> 363575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/spor/spo04.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahe geliyor 
</HEADLINE>
<TEXT>



Trabzonspor'da, Flamengo Kulübü'nün Obina'yı verme konusunda geri adım atması üzerine gözler 23 yaşındaki Kahe'ye çevrildi. Bu futbolcunun menajeri ve kulübü Ponto Prita ile yapılan görüşmelerde büyük oranda anlaşmaya varıldığı kaydedildi. Bordo - Mavili yöneticilerin Kahe konusunda son pürüzleri gidermeye çalıştığı, golcü oyuncunun bu akşam ya da yarın Türkiye'de olabileceği bildirildi. Trabzonspor'un Kahe'ye ilk sezon için 400 bin dolar ödeyeceği ve her sezon 50 bin dolar artış yapılacağı da vurgulandı. Trabzonspor, Elazığspor'un 21 yaşındaki Ümit Milli futbolcusu Feridun Sungur ile 5 yıllık sözleşme imzaladı. 

Zorlu seyahat 

Şampiyonlar Ligi 2. ön eleme turunda Anorthosis Famagusta ile karşılaşacak Trabzonspor'un Kıbrıs Rum Kesimi seyahat programı belli oldu. Kafile 24 Temmuz Pazar günü THY'ye ait özel uçakla Atina'ya gidecek, bir gün sonra Olimpic Havayolları'na ait tarifeli uçakla Larnaka'ya hareket edecek. Bordo - Mavililer dönüşte de aynı güzergahı izleyecek. 

Emrah müjdesi 

Bordo - Mavili ekibin sağ kanat oyuncusu Emrah Eren, Şampiyonlar Ligi 2. ön eleme ilk maçında büyük olasılıkla takımdaki yerini alacağını söyledi. 


</TEXT>
</DOC>
