<DOC>
<DOCNO> 358488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/ekonomi/eko03.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da her iki teklif de Bakanlar Kurulu'na sunuldu 
</HEADLINE>
<TEXT>


Türk Telekom İhale Komisyonu, hem Oger'in taksitli ödeyeceği 6 milyar 550 milyon dolarlık teklifi, hem de Etisalat - Çalık'ın peşin 6.5 milyar dolarlık teklifini Bakanlar Kurulu'na gönderdi 

GÜLÇİN ÜSTÜN Ankara 

Türk Telekom TT ihalesinden sonra 6 milyar 550 milyon dolarla en yüksek teklifi veren Oger Telecom'un, şirketi aldığı yönündeki açıklamaların ardından Ulaştırma Bakanı Binali Yıldırım'ın, "Kimse devre dışı kalmış değil. T. Telekom'u şu aldı yönünde bir ilanımız olmadı" demesi kafaları karıştırdı. Etisalat - Çalık Grubu'nun T. Telekom için 6.5 milyar doları peşin ödemeyi teklif etmesinden sonra ortaya çıkan karmaşada son noktayı Bakanlar Kurulu koyacak. 
TT İhale Komisyonu'nun aldığı karara göre 6 milyar 550 milyon dolarla en yüksek teklifi veren Oger Telecom Ortak Girişim Grubu'nun yükümlülüklerini yerine getirememe ihtimaline karşı, en iyi ikinci teklifi veren Etisalat - Çalık Ortak Girişim Grubu'nun teklifi de Bakanlar Kurulu'na gönderilecek. Telekom İhale Komisyon'u dün bir araya geldi. 

Peşin, vadeli farkı yok 
Komisyon 4 konsorsiyumun teklifini ve dosyalarını masaya yatırdı. Prosedüre göre, ödeme şekillerinde taksitli ya da peşin ödeme seçeneklerinin yatırımcılara önceden sunulduğu kaydedilirken, komisyon Etisalat - Çalık Ortak Girişim Grubu'nun önerdiği peşin ödeme taahhüdünün avantaj sağlamayacağı yönünde karar aldı. Peşin ödeme şeklini tercih eden yatırımcının yüzde 5 indirimden yararlanacağını anımsatan yetkililer, bedelin düşmemesi için taksitle ödemelerde libor artı yüzde 2,5 faiz alınacağını ifade etti. Öte yandan, vadeli seçenekte 7.5 milyar doları bulacak ödemenin bugünün fiyatlarına indirgendiğinde 6.7 milyar doları bulacağı, kamunun kaybının olmayacağı belirtiliyor. 

Bakan, sözlerine açıklık getirdi Gazetemize değerlendirmelerde bulunan Ulaştırma Bakanı Binali Yıldırım şöyle konuştu "Değerlendirme İhale Komisyonu tarafından yapılmış olup, bu sonuca göre en yüksek teklif 6 milyar 550 milyon dolar ile Oger Telecom Ortak Grişim Grubu tarafından verilmiştir. İkinci teklif ise 6 milyar 500 milyon dolar ile Etisalat - Çalık Ortak Girişim Grubu tarafından verilmiştir. Bu duruma göre birinci firma gerekli şartları yerine getirdiğinde ve ilgili kurullar da onayladıklarında sözleşme imzalanacaktır. Aksi halde ikinci teklif düşünülecektir. Diğer şirketlerin peşin ödeyeceğini söylemiş olması bu aşamada ihale sonucunda bir değişikliğe yol açmaz." Yıldırım ayrıca Oger Telecom Ortak Girişim Grubu'nun da ihaleye girmeden önce "Peşin opsiyonunu da göz ardı etmiyoruz" dediğini sözlerine ekledi. 


</TEXT>
</DOC>
