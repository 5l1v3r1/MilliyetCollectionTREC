<DOC>
<DOCNO> 371245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo27.html </URL>
<DATE> 2005/08/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İtalya'da Cenova'nın 3. lige düşürülmesine itirazı reddedildi 
</HEADLINE>
<TEXT>

     İtalya'da Cenova takımının Üçüncü Lig'e düşürülme kararına mahkeme nezdinde yaptığı itiraz reddedildi. 
     Cenova Mahkemesi, bugün konuyu ele aldığı duruşmada, bunun kendi yetki alanlarına giren bir sorun olmadığını belirterek, itiraz başvurusunun reddi yönünde karar verdi. 
     Yargıç Alvaro Rigotti, red kararında, bunun ancak bölge idare mahkemesi nezdinde görülebilecek bir dava olduğuna da işaret etti. 
     Mahkemenin red kararı ise kulüp taraftarlarının tepkisine yol açtı. İtalyan haber ajanslarının bölgeden verdikleri haberlere göre, Cenova Valiliği, kentte yaşanabilecek olası taşkınlıklara karşı güvenlik güçlerini seferber etti. 
     Cenova Adliye Sarayı önünde toplanan yaklaşık 300 taraftarın, mahkemenin red kararını küfürlü sloganlar eşliğinde protesto ettikleri bildirildi. Küfürlerin yanısıra taraftarların, ''Adaletin ne olduğunu size öğreteceğiz, ''Kenti ateşe vereceğiz'' biçimindeki bağırmaları, televizyon ekranlarındaki görüntülere de yansıdı. 
     Cenova Mahkemesi'nin red kararıyla birlikte kent halkının takımlarını yargı yoluyla da olsa İtalya Birinci Futbol Ligi'nde Serie A görebilme umutları da tümüyle suya düştü. Geçen sezon Cenova'nın Serie A'ya yükselebilmek için Venedik ile oynadığı maçta şike yaptığının ortaya çıkması, İtalya Futbol Federasyonu FIGC Disiplin Kurulu tarafından takımın Üçüncü Lig'e düşürülmesiyle sonuçlanmıştı. Verilen ceza FIGC Temyiz Kurulu tarafından da onanmıştı. Cenova Kulubü'nün sporla ilgili bir olaya normal mahkeme nezdinde itiraz girişimi ise FIGC yetkilileri tarafından tepkiyle karşılanmıştı. 
     
</TEXT>
</DOC>
