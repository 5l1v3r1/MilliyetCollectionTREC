<DOC>
<DOCNO> 397689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonspo15.html </URL>
<DATE> 2005/11/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sivasspor, Beşiktaş maçı için galibiyete koşullandı 
</HEADLINE>
<TEXT>

     Turkcell Süper Ligi'nin 14. haftasında, sahasında Beşiktaş ile karşılaşacak olan Sivasspor, hazırlıklarını sürdürdü. 
     Beşiktaş maçı hazırlıklarını kulübün sosyal tesislerinde teknik direktör Werner Lorant gözetiminde yaptığı antrenmanla sürdüren Sivasspor'un idmanına, tüm futbolcular katıldı. 
     Antrenman öncesinde futbolcularıyla yaklaşık 20 dakika süren bir toplantı yapan Lorant, oyuncularına Beşiktaş maçı öncesi uyarılarda bulundu. 
     Kaleciler Akın, Vedat ve Petkoviç'in kaleci antrenörü Aydın Artanlar gözetiminde takımdan ayrı çalıştığı idmanda futbolcular, ısınma hareketlerinin ardından yaklaşık 1 saat koşu yaptı. 
     Futbolcuların antrenman sırasında oldukça neşeli oldukları ve birbirleriyle şakalaştıkları gözlendi. 
     Sivasspor'un 4 Eylül Stadı'nda bu akşam PAF takımıyla bir hazırlık maçı yapacağını kaydeden kulüp yetkilileri, sakatlıkları bulunan kaptan Muhammed ve Hakan Bayraktar'ın ise tedavilerinin sürdüğünü kaydettiler. 
     
     FUTBOLCULAR GALİBİYETE KOŞULLANDI 
     Kırmızı-beyazlı ekibin golcü futbolcularından Mehmet Yıldız, 3 haftadır maç kazanamadıklarını ve Beşiktaş maçıyla buna son vermek istediklerini belirterek, ''İnşallah Beşiktaş'ı iyi futbol oynayarak burada yeneceğiz. Çalışmalarımızı bu yönde sürdürüyoruz'' diye konuştu. 
     Sivasspor'un sol kanat oyuncusu Hayrettin Yerlikaya da, Beşiktaş maçı hazırlıklarının tüm hızıyla sürdüğünü belirterek, ellerinden geldiği kadar iyi mücadele ederek bu maçtan galip ayrılmayı hedeflediklerini kaydetti. 
     Ankaraspor maçında Sivasspor'un tek golünü kaydeden Gökhan Bozkaya ise, Sivasspor olarak tüm maçlarının zorlu geçtiğini belirterek, ''Bu hafta galip gelmek istiyoruz. Bu güce de sahibiz. Çok iyi çalıştık. İnşallah geçen 3 maçın telefasini Beşiktaş maçında yapacağız'' dedi. 
     
</TEXT>
</DOC>
