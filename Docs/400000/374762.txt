<DOC>
<DOCNO> 374762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy08.html </URL>
<DATE> 2005/09/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Sağlık Bakanı Kanser için dua kurulu kesinlikle yok 
</HEADLINE>
<TEXT>

     Sağlık Bakanı Recep Akdağ, kanser için dua kurulu oluşturulduğu yolundaki haberlerin gerçeği yansıtmadığını belirterek, hiç bir alternatif tıp yönteminin modern tıbbın yerine geçemeyeceğini söyledi. 
     Akdağ, 2004 Yılı Kaynakları Etkin Kullanma ve Maliyetleri Düşürme Projesi Ödül Töreni’nin çıkışında, basın mensuplarının sorularını yanıtladı. 
     Bakan Akdağ, bugün bir gazetede yer alan "Kanser için dua kurulu oluşturulacağına" ilişkin haberlerin sorulması üzerine, söz konusu haberin yeterince soruşturulmadan hazırlandığını söyledi. Alternatif tıp yöntemlerinin tüm dünyada tartışıldığını ve denendiğini anlatan Akdağ, sözlerini şöyle sürdürdü 
     "Bildiğiniz gibi alternatif tıp yöntemleri bugün tüm dünyada uygulanıyor, kanserle ilgili de böyle yüzlerce bilimsel çalışmalar var. Kanser Danışma Kurulu’muz, alternatif tıp yöntemlerinin incelenmesi ve değerlendirilmesi amacıyla bir alt komisyon oluşturdu. Hiçbir alternatif tıp yöntemi, modern tıp yönteminin yerine geçemez. 
     Bugün dünyada tartışılıyor, dolayısıyla da ülkemizde de bilimsel açıdan, bilimsel komisyonlar tarafından, bilim adamları tarafından tartışılması konusunda hiç bir mahzur yok. 
     Yansıtıldığı gibi dua kurulu oluşturulması veya buna benzer bir şey oluşturulması tabii ki, kesinlikle yok. Alternatif tıp yöntemleri içerisinde bitkisel yöntemler var, inançlarla alakalı yöntemler var. 
     Altını çizerek söylüyorum, hiç bir alternatif tıp yöntemi, modern tıbbın yerine geçemez." Akdağ, alt komisyonun, dünyada bu konuda yapılan çalışmaları inceleyip değerlendirdikten sonra Türkiye’de de benzer bir çalışma yapılıp yapılmayacağına karar vereceğini ifade etti. 
     
     KOLERA İDDİALARI 
     Recep Akdağ, bir başka soru üzerine de bakanlığına intikal etmiş ve teyit edilmiş bir kolera vakasının bulunmadığını bildirdi. 
     Yaz mevsiminden dolayı artan bağırsak enfeksiyonu vakalarıyla karşılaşıldığını anımsatan Akdağ, vatandaşlardan temiz su kullanmalarını, meyve ve sebzelerini bol su ile yıkamalarını istedi. 
     Akdağ, vatandaşların temiz su kullanımının önemi konusunda bilinçlendirilmesi gerektiğini de ifade etti. 
     
</TEXT>
</DOC>
