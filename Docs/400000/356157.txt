<DOC>
<DOCNO> 356157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sondun09.html </URL>
<DATE> 2005/06/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Milletvekili ve korumaları bombalı saldırıyla havaya uçuruldu 
</HEADLINE>
<TEXT>

     Irak'ta bugün düzenlenen bombalı saldırılarda, biri milletvekili 8 kişi öldü. 
     Polis, milletvekili Dari Ali El Feyyaz, oğlu ve 3 korumasının, başkent Bağdat'ın kuzeyinde bomba yüklü araçla milletvekilinin bulunduğu konvoya düzenlenen saldırıda öldüğünü açıkladı. 
     Irak meclisinin en yaşlı üyesi 87 yaşındaki El Feyyaz, Irak'ta yeni hükümetin iki ay önce göreve başlamasından bu yana öldürülen ikinci milletvekili oluyor. 
     Bu arada başkentin güneyindeki Musayyib kasabasında da polis kıyafetli bir intihar komandosunun düzenlediği saldırıda 3 kişi öldü, 13 kişi yaralandı. 
     Polis, intihar komandosunun üzerindeki patlayıcıları hastane içindeki polis karakolunda patlattığını, ölenlerden birinin polis olduğunu, 4 polisin yaralandığını bildirdi. 
     İntihar komandosunun polis mi olduğu ya da polis üniformasını kılık değiştirmek için mi giydiği konusunda bilgi verilmedi. 
     İntihar saldırısını El Kaide'nin Irak'taki kolu üstlendi. 
     Örgütten yapılan açıklamada, milletvekilinin "suçunun" Allah'ın emirlerine karşı kararlar alan bir meclisin üyesi bulunması olduğu belirtildi. 
     
     KERKÜK'TE DE BOMBA PATLADI 

     Kerkük kentinde, bu sabah bir polis şefini hedef alan bombalı saldırıda 2 kişi öldü, 6 kişi yaralandı. 
     Polis kaynakları, polis şefi Albay Selar Muhammed'i hedef alan saldırıda uzaktan kontrol edilen bomba yüklü bir aracın infilak ettiğini söyledi. Albay Muhammed'in suikast girişiminden kurtulduğu, ancak saldırıda 2 korumanın hayatını kaybettiği belirtildi. 
     Irak'ta, bu sabah TSİ 09.30'dan bu yana düzenlenen saldırılarda Bağdat'ta milletvekili Dari Ali El Feyyaz ile oğlu ve 3 koruması, Musayyip'teyse 3 kişi ölmüştü. 
     
     İŞSİZLERİN GÖSTERİ 

     Bu arada, Irak'ın güneyindeki Samava kentinde düzenlenen bir gösteride, polisin ateş açması sonucu yaralananlar olduğu bildirildi. 
     Bölgeden gelen haberlere göre, Bağdat'ın 270 kilometre güneyindeki Samava'da yaklaşık 2000 işsiz gösteri düzenledi. 
     Polisin ilk önce uyarı ateşi açtığını, daha sonra da kalabalığın üzerine ateş açtığını bildiren Reuters muhabiri, bazı göstericilerin yaralandığını gördüğünü kaydetti. 
     Kendilerine iş verilmemesini protesto eden göstericilerin, üzerlerine ateş açılmasından önce polise taş attığını belirten Reuters kameramanı, göstericilerden en az birinin öldürüldüğünü tahmin ettiğini söyledi. 
     
</TEXT>
</DOC>
