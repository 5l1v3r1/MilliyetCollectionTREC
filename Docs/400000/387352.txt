<DOC>
<DOCNO> 387352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sonsiy11.html </URL>
<DATE> 2005/10/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'den Rektör Aşkın'a destek 
</HEADLINE>
<TEXT>

     Van 100. Yıl Üniversitesi Rektörü Prof.dr. 
     Yücel Aşkın’ın tutuklanmasını, "Sistemli, intikam üzerine kurulmuş bir siyasi baskının sonucu" diye değerlendiren CHP Grup Başkanvekili Haluk Koç, "Tüm bunların ardında üniversitelerle ve rektörlerle mücadele etmenin, savaşmanın siyasi gölgesi bulunuyor" dedi. 
     Haluk Koç, parlamentoda düzenlediği basın toplantısında, Van 100. Yıl Üniversitesi Rektörü Yücel Aşkın’ın "ihaleye fesat karıştırmak" suçlamasıyla tutuklandığını anımsattı. Bu tutuklamanın sistemli, intikam üzerine kurulmuş bir siyasi baskının sonucu olduğunu dile getiren Koç, tüm bu iddiaların ardında üniversitelerle ve rektörlerle mücadele etmenin, savaşmanın siyasi gölgesi bulunduğunu kaydetti. Koç, ihaleye fesat karıştırma iddiası ile tutuklama kararı geçerli olsa, şu anda kabinenin yarısının tutuklanması gerektiğini söyledi. Koç, uzunca bir süredir rektörün laik, bilimsel anlayışından ve üniversitede yarattığı olumlu ortamdan rahatsız olan kimi çevrelerin bir komplo peşinde olduklarının gözlendiğini belirtirken, bu çevrelerin orada millet adına yetkisini kullanan kimi adli yetkililerin de rektörün konumunu gözönüne almadan tutuklamalarının düşündürücü olduğunu ifade etti. 
     
     KOMİSYONCULUK KUŞKUSU 
     Haluk Koç, Başbakan Erdoğan’ın son olarak Türkiye’yi pazarlamakla mükellef olduğunu iftiharla açıkladığını anımsatırken, Erdoğan’ın Türkiye’yi bir şirket gibi görüp CEO’luğuna soyunduğunu kaydetti. Yapılanlar ve yaşananların basıt bir pazarlama olayı olmadığını belirten Koç, "Gizli kapaklı görüşmeler, olaylarda pazarlamacılığın yanında komisyonculuğun da bulunabileceği kuşkusunu doğuruyor" dedi. 
     Koç, "Karanlık pazarlamla yöntemleri ile ihalesiz, kuralsız, ’sana şurayı veriyorum, şöyle ödersin, şu zamanda ödersin’ mantığı ile hareket edersen adama sorarlar. Nereyi, nasıl, kime, ne şekilde veriyorsun Bu işin hukuki tarafı nedir Bu işlerde kimin ne çıkarı ve bağlantısı var " diye konuştu. 
     
     SEN PADİŞAH DEĞİLSİN 
     Koç, bunları dile getiren CHP’ye, Başbakan Erdoğan ve etrafındaki çığırtkanların yüklendiğini dile getirirken, "Sayın Başbakan sen padişah değilsin, şeyhülislam değilsin, sadrazam değilsin. Sen Türkiye Cumhuriyeti’nin Başbakanısın. 
     Seçimle geldin, geldiğin gibi gideceksin. Bu uygulamalarının hesabını da yargıda kuzu kuzu vereceksin" dişe konuştu. 
     
     MUMCU’YU TEBESSÜMLE KARŞILIYORUM 
     Haluk Koç, ANAP Genel Başkanı Erkan Mumcu’nun "CHP’den daha soldayım" şeklindeki sözlerinin anımsatılması üzerine, "Sayın Mumcu’nun AKP Isparta milletvekili ve bakan olarak geçen seneye kadar söyledikleri herkesin aklında. Sayın Mumcu’nun bu sözlerini sadece tebessümle karşılıyorum" dedi. 
     
</TEXT>
</DOC>
