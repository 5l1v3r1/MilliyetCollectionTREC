<DOC>
<DOCNO> 351680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/siyaset/asiy.html </URL>
<DATE> 2005/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal sine-i millete dönsün' 
</HEADLINE>
<TEXT>


AKP Genel Başkan Yardımcısı Dengir Mir Mehmet Fırat, "Önce seçim, sonra Köşk" diyen Baykal'a tepki gösterdi Cumhurbaşkanı'nı bu Meclis seçecektir. Baykal, grubuyla beraber istifa ederek sine-i millete dönebilir 

ANKARA Milliyet 


AKP Genel Başkan Yardımcısı Dengir Mir Mehmet Fırat, 2007'deki cumhurbaşkanlığı seçiminden önce erken genel seçimin şart olduğunu savunan CHP lideri Deniz Baykal'a, "Cumhurbaşkanını bu Meclis seçecektir. Baykal'ın, aksi kanaatteyse grubuyla beraber istifa ederek sine - i millete dönmesinde bir mahzur yok" diye tepki gösterdi. 
Fırat, dün düzenlediği basın toplantısında, Baykal'ın, "Hükümet istiyorsa Nisan 2007'ye kadar devam etsin. Cumhurbaşkanını mayısta yeni parlamento seçsin" önerisini eleştirdi. Anayasa'nın seçimlerin 5 yılda bir yapılmasını öngördüğünü dile getiren Fırat, "Meclis bu süre içinde bütün yetkilerini kullanacaktır. İstikrar yakalanmışken erken seçim istemeyi ihanet olarak değerlendiriyoruz" diye konuştu. Seçime katılmayanları hesaba katarak AKP'nin oy oranının düşük gösterilmesine ilişkin hesaplamaları "mantıksız ve akılsız" söylemler olarak nitelendiren Fırat, halkın verdiği 5 yıllık sürenin kullanılacağını kaydetti. 
Baykal'ın erken seçim isteğiyle "ahk m kestiğini" savunan Fırat, "Bugünkü Meclis meşrudur. Erken seçim isteğinin arkasında siyasetin dışındaki güçler varsa bu hukuka uygun değildir" diye konuştu. 
Fırat, Cumhurbaşkanı Ahmet Necdet Sezer'i, RTÜK üyelerinin Meclis tarafından seçilmesine ilişkin Anayasa değişikliğini iade etmesinden dolayı eleştirerek, "Meclis tarafından seçilenlerin tarafsız olmayacağını iddia etmek hepimizin kendini ink rını doğurur" dedi. 
Tarafsız olması gereken cumhurbaşkanının Meclis tarafından seçildiğini hatırlatan Fırat, "Cumhurbaşkanının siyasi yerindelik denetimi yapması Anayasa'ya uygun mudur " diye sordu. Fırat, "Bundan sonra Türkiye'nin gereklerine göre referanduma gidilebilir" dedi. 
Başbakan Recep Tayyip Erdoğan'ın ABD gezisini değerlendiren Fırat, AKP'nin varlığından rahatsız kesimlerin bu gezinin sonuçlarını olumsuz gösterme çabası içinde olduklarını savunarak, "At gözlüğü takanlar başarıları göremez. Bu kesimin gözleri öyle dönmüş ki yapılanları görmekten acizler. İki taraftan da stratejik ortaklık vurgusu yapıldığı halde birileri ortaklık olmadığını izaha kalkışabiliyor" diye konuştu. 

'Seçim gündemde yok' 
Baykal'ın erken seçim çağrısını değerlendiren Adalet Bakanı Cemil Çiçek de, "Türkiye'nin gündeminde seçim yoktur" dedi. Çiçek, Baykal'ın eşi türbanlı bir cumhurbaşkanı ile ilgili açıklamalarına ise, "Kimse gölge taşlamasın" diye konuştu. 

</TEXT>
</DOC>
