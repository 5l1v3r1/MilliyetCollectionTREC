<DOC>
<DOCNO> 370741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas22.html </URL>
<DATE> 2005/08/17/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Düzce'de deprem fotoğrafları sergisi açıldı... 
</HEADLINE>
<TEXT>

     Düzce’de, Marmara Depremi’nin 6 yılı nedeniyle deprem fotoğrafları sergisi açıldı. 
     Gazeteci Mehmet Kıdıman tarafından Spor Sokak’ta açılan serginin açılışına katılan Vali Halil Nimetoğlu, amaçlarının yaşananlardan ders çıkarmak olduğunu söyledi. 
     "Bu enkazdan bir sanayi şehri, bir üniversite şehri çıkacak. 
     Bunlar hayal değil" diyen Nimetoğlu, ileride Düzce’nin nasıl ayağa kalktığının da bir sergiyle anlatılacağını belirtti. 
     Gazeteci Kıdıman da sergide 500 yakın fotoğrafın yanı sıra gazete kupürlerine yer verdiğini ifade ederek, amacının, acıları yeniden hatırlatmak değil, geleceğe ışık tutmak olduğunu ifade etti. 
     Düzce Gazeteciler Cemiyeti Başkanı Erol Tayhan ise fotoğraf sergisinde sadece depremin görülmediğini, bu fotoğraflardan gazeteciliğin ne kadar fedakarlık isteyen bir meslek olduğunun da anlaşıldığını söyledi. 
     Konuşmaların ardından davetliler, sergiyi gezdiler. 
     
</TEXT>
</DOC>
