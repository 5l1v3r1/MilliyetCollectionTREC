<DOC>
<DOCNO> 380662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur16.html </URL>
<DATE> 2005/09/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nüfusun yüzde 7'si şeker hastası... 
</HEADLINE>
<TEXT>

     Türkiye nüfusunun yüzde 7’sinin şeker hastası olduğu bildirildi. 
     Sağlık Bakanı Recep Akdağ, CHP Antalya Milletvekili Feridun Fikret Baloğlu’nun, diyabet hastalığına ilişkin soru önergesini yanıtladı. 
     Dünya Sağlık Örgütü verilerine göre, 2000 yılı itibariyle Türkiye’de 2 milyon 920 bin diyabet hastası bulunduğunu belirten Akdağ, araştırmaların, nüfusun yüzde 7’sinin diyabet hastası olduğunu gösterdiğini kaydetti. 
     Akdağ, hastalığının farkında olmayanların sayısının, bilinen hasta sayısına yakın olduğunun tahmin edildiğini ifade ederek, kentsel bölgelerde diyabet görülme sıklığının, kırsal bölgelere göre üç kat arttığını vurguladı. 
     Bakan Akdağ, diyabetli hastaların takip ve tedavilerinin, 808’i Sağlık Bakanlığı’na bağlı olmak üzere bin 205 hastanenin genel dahiliye, 47 adet eğitim ve araştırma hastanesi ve üniversite hastanesinin endokrinoloji ve metabolizma bölümleri tarafından yürütüldüğünü bildirdi. 
     Diyabet hastalığının tedavisinde gerek adacık nakli, gerekse diğer bilimsel çalışmaların bakanlığı tarafından dikkatle izlendiğini ve desteklendiğini kaydeden Sağlık Bakanı Akdağ, "Henüz araştırma safhasında olan bu çalışmaların sonuçlanması ve yararlılıklarının kanıtlanması halinde gereken düzenlemeler yapılacaktır" dedi. 
     
</TEXT>
</DOC>
