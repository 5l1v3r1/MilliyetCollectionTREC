<DOC>
<DOCNO> 386030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun29.html </URL>
<DATE> 2005/10/12/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Türk ekibi, bir kadını 105 saat sonra enkazdan çıkardı 
</HEADLINE>
<TEXT>

     Türk arama-kurtarma ekibi, Pakistan'ın Keşmir bölgesini vuran büyük depremin üzerinden 105 saat geçtikten sonra bugün bir kadını kurtarmayı başardı. 
     AFP muhabirinin bildirdiğine göre, Muzafferabad'da çalışan Türk ekibi, üç çocuk annesi Raşide Faruk adlı kadını, yıkılan evinin enkazı altından sağ çıkardı. 
     Üç çocuk annesi kadının mucize kabilinden kurtarılışı, çevredeki insanlar tarafından alkışlarla karşılandı. 
     Muzafferabad, cumartesi günü Richter ölçeğine göre 7,6 büyüklüğündeki depremle sarsılmış, kent harabeye dönmüştü. 
     
     KEŞMİR'DE TOPRAK KAYMASI 6 KURTARMA GÖREVLİSİ ÖLDÜ 

     Bu arada, Hindistan'ın, depremin vurduğu Keşmir eyaletinde şiddetli yağışların yol açtığı toprak kaymasında, kurtarma operasyonunda yer alan 6 Hintli asker öldü. 
     Bir askeri yetkili, toprak kaymasının dün, cumartesi günkü depremde 1200'den fazla kişinin öldüğü bildirilen Keşmir'in Kupwara bölgesinde meydana geldiğini söyledi. 
     Yetkili, ölenlerin, araçlarla ulaşılamayan bölgelere yaya gönderilen yardım ve kurtarma ekibinden olduğunu söyledi. 
     
</TEXT>
</DOC>
