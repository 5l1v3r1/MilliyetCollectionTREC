<DOC>
<DOCNO> 389761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sondun24.html </URL>
<DATE> 2005/10/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Afganistan'da Amerikan ve İngiliz hava saldırısı 6 ölü 
</HEADLINE>
<TEXT>

     Afganistan'ın güneyindeki bir dağlık bölgeye, Amerikan ve İngiliz savaş uçaklarının saldırı düzenlediği bildirildi. 
     Uruzgan bölgesi valisi Muhammed Han, dağlık bölgede yapılan ilk incelemede, Taliban militanı olduğundan şüphelenilen 6 kişinin cesedinin bulunduğunu kaydetti. 
     Amerikalı askeri sözcü, Taliban militanlarının önceki gün geç saatlerde Uruzgan eyaletinin Dihravud bölgesinde Afgan-ABD ortak devriyesine saldırı düzenlemesi üzerine çatışmaların patlak verdiğini ifade ederek, askerlerin hava desteği talebinde bulunmasının ardından savaş uçaklarının militanların saklandığı düşünülen dağlık bölgeyi bombaladığını açıkladı. Amerikalı sözcü, militanların, kaçmadan önce bir Afgan askerini yaraladıklarını söyledi. 
     Askeri açıklamada, hava saldırısında Amerikan A-10 tipi ve İngiliz GR-7 tipi savaş uçaklarının bölgeye birkaç bomba attığı, bölgenin ayrıca roket ve top ateşiyle vurulduğu ifade edildi. 
     Amerikalı askeri sözcü, bir grup düşmanın öldürülmesiyle başarılı olduğunu söylediği hava saldırısında meydana gelen can kaybının henüz belirlenmediğini söyledi. Bölgesi valisi Han ise bölgede 6 şüpheli isyancının cesedinin bulunduğunu, yaralanan 4'ünün de yerel bir hastanede tedavi altına alındığı kaydetti. 
     Taliban militanlarının ülkenin güney ve doğusunda saldırılarını artırdığı bu yıl yaklaşık 1500 kişinin öldüğü bildiriliyor. Afganistan'da bu yıl, ABD öncülüğündeki güçlerin 2001 sonunda Taliban rejimini devirmesinden bu yanaki en kanlı dönemin yaşandığı belirtiliyor. 
     
</TEXT>
</DOC>
