<DOC>
<DOCNO> 393942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/guncel/gun01.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök'e 'bröve' mektubu 
</HEADLINE>
<TEXT>


Bir süre önce CHP'den AKP'ye geçen Başoğlu, KKK brövesinin eski halinin korunmasını istedi 

ANKARA Milliyet 

CHP İzmir Milletvekili Canan Arıtman'ın ardından dün de AKP Adana Milletvekili Atilla Başoğlu, Genelkurmay Başkanı Orgeneral Hilmi Özkök'e mektup göndererek, bröve değişikliğinden geri adım atılmasını istedi. 
Başoğlu, mektubunda Kara Kuvvetleri Komutanlığı'nın KKK birlik armasının, Atatürk hariç tutularak yeniden tasarlandığı yolundaki haberleri üzüntüyle okuduklarını belirterek, "Türkiye'ye çağdaşlığın kapılarını açan Atatürk'ün dışlandığı yeni brövenin, 'daha çağdaş ve sade' olarak nitelendirilmesi büyük çelişki olmuştur" dedi. Başoğlu, şunları kaydetti 

Yavuz örneği 
"Mısır seferinden dönen Yavuz Sultan Selim'in, 'Altınla doldurduğum hazineyi bundan sonra gelenlerden her kim mangırla doldurursa, hazine onun mührüyle mühürlensin ve ille benim mührümle mühürlenmekte devam olunsun' sözleri sonucunda, Osmanlı hazinesi son gününe kadar Yavuz'un mührüyle mühürlenmiştir. Atatürk'ün izini silmenin, ondan daha büyük işler yapmayı gerektirdiği ortadadır. Cumhuriyet'e yürekten bağlı bir milletvekili olarak, değişikliğin durdurularak armanın eski, güzel haliyle muhafazası beklentisi içindeyim." 



</TEXT>
</DOC>
