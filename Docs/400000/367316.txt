<DOC>
<DOCNO> 367316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sondun47.html </URL>
<DATE> 2005/08/05/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Annan, BM personelinin Irak görev süresinin uzatılmasını tavsiye etti... 
</HEADLINE>
<TEXT>

     BM Genel Sekreteri Kofi Annan, Güvenlik Konseyi’ne, Irak’taki BM misyonunun görev süresini 12 ay daha uzatmasını tavsiye etti. 
     Kofi Annan, Güvenlik Konseyi’ne dün gönderdiği mektupta, 12 Ağustos’ta görev süresi dolacak BM misyonunun, güvenlik sınırlamalarına rağmen 2004 Ağustos’tan bu yana çalışma alanının, Bağdat dışına genişlediğini belirtti. 
     Annan, mektupta, Basra ve Erbil’de de yeni BM tesisleri açıldığı için personel sayısının artmasını beklediğini kaydetti. 
     Güvenlik Konseyi’nin, Annan’ın şu anda sayıları 260 olan sivil ve askeri BM personelinin görev süresinin uzatılması tavsiyesini kabul etmesine kesin gözüyle bakılıyor. 
     Annan, Bağdat’taki BM merkezine ve yardım çalışanlarına düzenlenen saldırılardan sonra, 2003 Ekim’de BM personelini geri çekmişti. Bu saldırıda, üst düzey BM yetkilisi Sergio Vieira de Mello’nun da aralarında bulunduğu 22 kişi ölmüştü. 
     Kofi Annan, 2004 Ağustos’ta 35 kişilik BM personelinin Bağdat’a geri dönmesine izin vermişti. Bu sayı, o tarihten itibaren arttı. 
     
</TEXT>
</DOC>
