<DOC>
<DOCNO> 367883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur28.html </URL>
<DATE> 2005/08/07/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Cevahir Nine, tek başına akrep yakalama timi 
</HEADLINE>
<TEXT>

     Batman'da yazın çok sayıda akrep sokması yaşanırken, akreple karşılaşan mahalleli 65 yaşındaki Cevahir Eren'i yardıma çağırıyor. 
     İluh Mahallesi'nde oturan 65 yaşındaki Cevahir Eren, akrepleri, herkesin yakalama cesareti gösteremediğini, ev ve bahçelerinde akrep gören komşularının kendisini yardıma çağırdığını söyledi. 
     Yılda 150 kadar akrep yakaladığını ve bugüne kadar sadece 2 kez akrep tarafından sokulduğunu anlatan Eren, oğlunun ve 2 torununun da birer kez akrep sokması sonucu zehirlendiğini kaydetti. 
     Akreplerin barınmak için kerpiç evleri tercih ettiklerini, maddi durumları iyi olmadığı için de başka eve taşınamadıklarını anlatan Eren, ''Ben de akreplerden korkuyorum. Ancak çocuklarım ve torunlarımı korumak için uğraşıyorum. Sabahtan akşama kadar elimde maşayla evi ve bahçeyi kontrol ediyorum. İmkanımız olsaydı betonarme evde otururduk'' dedi. 
     Cevahir Eren'in oğlu Recep Eren ise annesinin yıllardır akrep avcılığı yaptığını belirterek, ''Sadece bizim evde yılda 80 kadar akrep yakalıyor. Komşular akrep görünce annemi çağırıyor. Annem de maşasını alıp akrepleri yakalamaya gidiyor'' diye konuştu. 
     
</TEXT>
</DOC>
