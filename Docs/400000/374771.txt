<DOC>
<DOCNO> 374771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonsiy17.html </URL>
<DATE> 2005/09/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
"Kimse Türkiye'yi istismar edemez" 
</HEADLINE>
<TEXT>

     Dışişleri Bakanı Abdullah Gül, kimsenin Türkiye üzerinden çeşitli politikalar yapmaması gerektiğini belirterek, ''Türkiye'nin istismar edilmesine asla izin vermeyiz'' dedi. 
     Gül, Avrupa Birliği gayri resmi dışişleri bakanları toplantısına katılmak üzere İngiltere'ye hareketinden önce yaptığı açıklamada, AB'nin, Türkiye'nin Kıbrıs deklarasyonuna karşı hazırlayacağı deklarasyonu değerlendirdi. 
     Dışişleri Bakanı Gül, Türkiye'nin bu süreçte dürüst davrandığını ve şimdi de karşı taraftan dürüst davranış beklediğini belirtti. 
     Gül, Türkiye'nin bu dürüstlüğüne karşı, çeşitli konuların istismar edilmesi durumunda bunu asla kabul etmeyeceklerini söyleyerek, Türkiye'nin AB sürecinde 'önce üstüne düşenleri yapma metodunu izlediğini' vurguladı. 
     Hep birlikte kararlaştırılan bu objektif kriterlerin altında bütün AB liderlerinin imzalarının bulunduğu ve bu liderlerin hala ülkelerinin başında olduğuna dikkat çeken Bakan Gül, "şimdi biz üstümüze düşenleri yaptıktan sonra beklentilerimiz de gayet açıktır. Eğer bir istismar söz konusu olursa, bu saklanamaz, açıktır, herkes görür. Biz asla kendimizin istismar edilmesine müsaade etmeyiz" diye konuştu. 
     
     KIBRIS DEKLARASYONU 
     Türkiye, 29 temmuzda AB dönem başkanı İngiltere'nin Türkiye'ye gönderdiği Ek Protokol metnini Brüksel'deki Türk daimi temsilcisi Büyükelçi Oğuz Demiralp aracılığı ile imzaladı. 
     Türkiye Protokole imza atarken 'Kıbrıs Cumhuriyeti'ni tanımadığını yayımladığı bir deklarasyonla ilan etti. 
     
     Deklarasyonun içeriği 
     Türkiye siyasi çözüm için kararlılığını sürdürmektedir . 
     Bu protokoldeki Kıbrıs Cumhuriyeti 1960'daki ortaklık devleti değildir . 
     Türkiye için Rum tarafı Kıbrıs Türk tarafını temsil etmemektedir . 
     Türkiye KKTC ile ilişkilerini değiştirmeyecektir . 
     Türkiye bu Protokolle Kıbrıs Cumhuriyeti'ni herhangi bir şekilde tanımış olmayacaktır . 
     Kapsamlı çözümle birlikte Türkiye yeni oluşacak devlet ile ilişkiler tesis etmeye hazırdır. 
     
     "3 ekimde müzakerelerin başlamasını bekliyoruz" 
     ''Türkiye üzerine düşenleri bilinçli şekilde ve büyük titizlikle gerçekleştirdi'' diyen Gül, ''şimdi artık Türkiye'nin AB üyelerinden 17 aralıkta attıkları imzayı şereflendirmelerini beklemesi kaldı. İnanıyorum ki 3 ekimde müzakereler başlayacaktır'' dedi. 
     AB dışişleri bakanları toplantısının süreci değerlendirmek açısından önemli olduğuna işaret eden Gül, kendisinin de muhataplarıyla yapacağı görüşmelerde Türkiye-AB ilişkileri ve diğer AB konularına ilişkin Türkiye'nin görüşlerini aktaracağını belirtti. 
     Son günlerde artan Türkiye karşıtı söylemleri değerlendiren Gül, ''bunlara karşı Türkiye'nin görüşleri, tezleri nedir, bunları anlatma imkanı bulacağım. Türkiye, başından beri dürüst davranmıştır. Açık ve şeffaf davranmıştır ve objektif kriterlerin hepsini yerine getirmiştir" şeklinde konuştu. 
     Gül, Türkiye olarak AB'den üzerine düşenleri yapmasını, Çerçeve Belgesi'nin onaylanmasını ve müzakerelerin 3 ekimde başlamasını beklediklerini söyledi. 
     
     Deniz ve hava limanları tartışması 
     Bakan Gül, Türk deniz ve hava limanlarının Rum kesimine açılmasına yönelik gelen taleplerin anımsatılması üzerine de limanların hizmet sektörü içinde olduğunu kaydetti. 
     Gül, ''Türkiye tam üye olmamıştır. Tam üyelerden beklentilerle, müzakere süreci içinde olanlardan beklentiler farklı farklıdır. Dolayısıyla hizmet sektörünü ilgilendiren şeyler vardır, kişilerin serbest dolaşımını gerektiren şartlar vardır, bunların hepsi ayrı ayrıdır. Gümrük Birliği'nin ne anlama geldiğini herkes bilmektedir'' dedi. 
     Gümrük Birliği'nin önceden beri uygulandığına da işaret eden Bakan Gül, ''Dolayısıyla kimse Türkiye üzerinden çeşitli politikalar yapmasın. Kimse Türkiye'yi istismar etmeye kalkmasın. Ama Türkiye'nin objektif olarak yapması gerekenler varsa bunlar konuşulur, konuştuk. Ve biz inanıyoruz ki bunların hepsi yerine getirilmiştir. Bunlar 17 aralıkta da kağıda dökülmüştür'' ifadesini kullandı. 
     
     COREPER'den karşı deklarasyon kararı 
     Brüksel'deki AB Daimi Büyükelçileri dünkü 'COREPER' toplantısında Türkiye'nin Kıbrıs konusundaki deklarasyonuna karşı 7 eylülde bir deklarasyon yayımlanması konusunda uzlaşmaya varmıştı. 
     AB Dönem Başkanı İngiltere'nin hazırladığı taslakta, Türkiye'ye 'Gümrük Birliği'ni Güney Kıbrıs dahil tüm üyelere eksiksiz uygulaması' çağrısı yapılıyor. Ama Kıbrıs Rum Kesimi'nin tanınması yönünde herhangi bir telkinde bulunulmuyor. 
     Deklarasyonda Türkiye'den tüm hava ve deniz limanlarını Rumlara açması isteniyor. Deklarasyonun içeriği bugün İngiltere'de yapılacak AB dışişleri bakanları toplantısında da ele alınıyor. 
     
</TEXT>
</DOC>
