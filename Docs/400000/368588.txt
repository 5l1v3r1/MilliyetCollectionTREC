<DOC>
<DOCNO> 368588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sondun25.html </URL>
<DATE> 2005/08/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İran, nükleer santraldeki mühürleri söktü 
</HEADLINE>
<TEXT>

     Uluslararası Atom Enerjisi Kurumu'nun UAEK izni üzerine İran'ın İsfahan kentinde uranyumun işlenen nükleer santraldeki mühürlerin söküldüğü bildirildi. 
     UAEK sözcüsü Mark Gwozdecky, nükleer santraldeki mühürlerin sökülmeye başladığını ve santrale bir denetim sistemi kurulduğunu kaydetti. 
     İran devlet televizyonu da UAEK denetçilerinin, İsfahan'daki son mühürleri kaldırdığını duyurdu. 
     İran Atom Enerjisi Kurumu Başkanı Gulamrıza Agazade, televizyona yaptığı açıklamada, santraldeki mühürlerin söküldüğünü ve santralin bugün tamamen faaliyete geçeceğini bildirdi. 
     İran, geçen kasım ayında faaliyeti askıya alınan İsfahan'daki santrali, pazartesi günü faaliyete geçirmişti, ancak santraldeki kilit birimlerde UAEK'nin mühürleri bulunuyordu. 
     
     TOPLANTI YARINA ERTELENDİ 

     Bu arada, Uluslararası Atom Enerjisi Kurumu'nun UAEK , Viyana'da bugün yapılması planlanan toplantısının yarına ertelendiği bildirildi. 
     UAEK sözcüsü Peter Rickwood, İran'ın nükleer programına yeniden başlamasıyla ilgili toplantının yarına ertelendiğini söyledi. 
     UAEK, dün AB'nin talebiyle İran'ın nükleer programını görüşmek üzere Avusturya'nın başkenti Viyana'da olağanüstü toplanmıştı. 
     Toplantıda, ''Tahran'ın nükleer tesisler ya da nükleer silahlar için yakıt yapımında kullanılabilecek uranyumu işleme ve zenginleştirme programını başlatmaması uyarısının'' bulunduğu AB'nin karar tasarısını görüşülüyordu. Toplantı, dün de bugüne ertelenmişti. 
     
</TEXT>
</DOC>
