<DOC>
<DOCNO> 364916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/siyaset/siy10.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nden AİHM'ye DEHAP savunması 
</HEADLINE>
<TEXT>


"Seçimde ittifak yapmış olsalardı baraja takılmazlardı" 

ÖZGÜR CEBE Diyarbakır DHA 


Dışişleri Bakanlığı'nın, 3 Kasım 2002 Genel Seçimlerinde DEHAP'tan milletvekili adayı olan Resul Sadak ve Mehmet Yumak'ın Avrupa İnsan Hakları Mahkemesi'ne yaptığı, "seçim barajı" itirazına gönderdiği savunmada, "Seçim barajı, ülke istikrarı için önemlidir. DEHAP, seçim barajı altında kalmışsa ittifak yapsaydı" denildi. Sadak ile Yumak, partilerinin Şırnak'ta oyların yüzde 45.95'ini aldığını, ama yüzde 10'luk ülke barajını aşamadığını, bu nedenle milletvekili seçilemediklerini belirterek, 2003'te AİHM'ye itiraz etti. 

Yazılı savunma istendi 
Başvuruyu değerlendiren AİHM 2. Dairesi, Türkiye'den yazılı savunma istedi. Dışişleri Bakanlığı'nın gönderdiği savunmada, 1 milyon 960 bin 660 oy alan, ancak baraj altında kaldığı için TBMM'ye milletvekili gönderemeyen DEHAP'ın, ittifak yapması halinde barajı geçebileceği vurgulandı. Savunmada, özetle şu görüşlere yer verildi "MHP, DSP ve ANAP da yüzde 6.23 oy alan DEHAP gibi baraj altında kalarak Meclis'te sandalye elde edememiştir. DEHAP'ın koalisyon kurma ve Meclis'te temsil edilebilme olanağı vardı." 


</TEXT>
</DOC>
