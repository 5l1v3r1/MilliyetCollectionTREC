<DOC>
<DOCNO> 360005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun13.html </URL>
<DATE> 2005/07/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiltere'de polisten halka "işinizin başına dönün" çağrısı... 
</HEADLINE>
<TEXT>

     İngiltere'de polis, halka, ''İşinizin başına dönün'' çağrısında bulunurken, geçen Perşembe günü başkent Londra'da bombaların patlamasından sonra Cuma günü çalışanlarına izin veren işyerleri bugün normal mesai düzenine döndü. 
     Bazı metro hatlarında ulaşımın tam olarak sağlanamadığı ve bazı yolların kapalı tutulduğu Londra'da halkın sıkıntıları olabileceğini kabul eden Ulaştırma Polis Şefi Andy Trotter, buna rağmen kentin normal çalışma düzenine hazır olduğunun söylenebileceğini belirtti. 
     Kent içinde belediye otobüslerinin de normal seferlerine döndüğüne dikkati çeken yerel yöneticiler, muhtemel kalıcı korkuların önüne geçilebilmesi için çalışanların bir an önce işlerine dönmelerini istedi. 
     Radyo ve televizyon kanalları da canlı yayınlarına psikolojik danışmanlar konuk ederek, Londra halkının yaşadığı terör korkusunun üstesinden nasıl gelebileceği yolunda tavsiyeler yayımlıyor. Bu arada, geçen Perşembe günü düzenlenen saldırıların en çok İngiltere'de yaşayan Müslümanları rahatsız ettiği, özellikle hafta sonunda 4 camiye yönelik saldırılar olmasından sonra Müslümanlarda intikam saldırısına uğrama endişesinin iyice arttığı bildiriliyor. 
     Buna karşılık, İngiltere Polis Şefleri Birliği ACPO tarafından yapılan açıklamada, camilere yönelik saldırıların münferit gelişmeler olduğu, İngiltere içinde yaşayan değişik etnik ve dini gruplar arasındaki herhangi bir gerginlik olmadığı belirtildi. 
     Yetkililer, yine de bazı olayların yaşanabileceğini belirtirken, Müslümanlardan, kendilerine yönelen her türlü ayrımcı davranış ve saldırıyı polise bildirmelerini istedi. 
     Camilere yönelik saldırıları kınayan Camiler Konseyi Başkanı Şeyh Dr. Zak Bedevi ise terörizmi İslam adına yaptığını öne sürenlerin Müslümanlıkla tam ters bir noktaya düştüklerine dikkati çekti. 
     İngiliz İslam Konseyi Başkanı Sir İkbal Sacranie de, konseylerine bazı nefret ve tehdit mesajları geldiğini, ancak kendileriyle dayanışma için mesaj gönderenlerin sayısının da yüksek olduğunu bildirdi. 
     
</TEXT>
</DOC>
