<DOC>
<DOCNO> 372593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur43.html </URL>
<DATE> 2005/08/24/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İzmir Dikili'de patlama 
</HEADLINE>
<TEXT>

     Taylan YILDIRIM DHA 

      İZMİR'in Dikili İlçesi'nde, yola bırakılan bir kutunun neden olduğu patlamada, fırın işçisi Abdurrahman Tayfur'un parmakları koptu. Tayfur hastaneye kaldırılarak tedaviye alınırken, polis, ilçede yarın başlayacak şenlikler öncesi meydana gelen patlamayla ilgili soruşturma başlattı. 
     Dikili'deki Deksan Ekmek Fabrikası'nda çalışan ve işyerinde kalan 36 yaşındaki Abdurrahman Tayfur, bugün saat 07.00 sıralarında, kahvaltılık yiyecek almak için diğer şubelerine gitmek amacıyla yola çıktı. Yürürken 9 Sokağa geldiğinde çiçeklerin kenarına bırakılan bir kutu görüp eline alan dört çocuk babası Tayfur, kapağını açtığında patlama oldu. Patlamanın etkisiyle sağ elinin bir parmağı dibinden, ikisi de ucundan koptu. Dikili Merkez Sağlık Ocağı'na götürülen Tayfur ilk müdahalenin ardından İzmir'e sevkedildi. İzmir Atatürk Eğitim ve Araştırma Hastanesi'ne getirilen Tayfur Plastik Cerrahisi Kliniği'nde ameliyata alındı. 
     Dikili'de 25-28 Ağustos tarihleri arasında yapılacak olan ve açılışına yarın SHP Genel Başkanı Murat Karayalçın'ın da katılacağı Barış Demokrasi ve Emek Şenlikleri öncesindeki patlama üzerine, İzmir'den Olay Yeri İnceleme ve Terörle Mücadele Şubesi'nde görevli uzmanlar ilçeye gönderildi. Olayla ilgili soruşturmanın sürdüğü, patlamaya barut ya da maytap türü güçlü olmayan bir patlayıcının yol açtığı, ateşleme düzeneğinin ise zaman ayarlı olduğu üzerinde durulduğu belirtildi. 
     Aslen Batmanlı olan, Manisa'nın Salihli İlçesi Yılmaz Beldesi nüfusuna kayıtlı Abdurrahman Tayfur'un polise verdiği ilk ifadede, yolda yürürken ayağına çikolata ambalajına benzer bir kutunun takıldığını, merak edip aldıktan sonra kapağını açtığında patlama meydana geldiğini söylediği öğrenildi. Tayfur'un ailesinin Yılmaz Beldesi'nde oturduğu, kendisinin yaz sezonunda Dikili'ye gelip fırında çalıştığı belirtildi. Kimsenin üstlenmediği patlamayla ilgili soruşturmanın çok yönlü sürdürüldüğü bildirildi Dikili'nin SHP'li Belediye Başkanı Osman Özgüven de Olayla ilgili olarak emniyet birimleri araştırmalarını sürdürüyor. Ancak büyütülecek bir konu olmadığına inanıyorum. Terör saldırısı olduğunu düşünmüyorum. Festivalle ilgisinin da olduğunu sanmıyorum. Vatandaşlarımız normal yaşantılarına devam etsinler. Şenliğimiz en iyi şekilde yapılacaktır'' dedi. 
     
</TEXT>
</DOC>
