<DOC>
<DOCNO> 359091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur26.html </URL>
<DATE> 2005/07/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sınır kentlerde telefonunuzu manuele alın 
</HEADLINE>
<TEXT>

     İlkay Gürsel 

      Hattı uluslararası dolaşıma açık cep telefonu sahiplerinin faturalarının, Türkiye'nin komşu ülkelerle sınır yerlerinde, kapsama alanı dışına çıktıkları zaman farkında olmadan görüşmelerini o ülkenin şebekesinden yaptıkları için kabardığı bildirildi. 
     AA muhabirinin edindiği bilgiye göre, telefon sahipleri kullandıkları hattı uluslararası dolaşıma açtırdığında, GSM şirketlerinin anlaşma yaptığı yabancı operatörlerin hatlarını da kullanabiliyor. Ancak kullanılan bu hatlarla yapılan görüşmeler, farklı bir tarifeye göre fiyatlandırıldığı için daha pahalıya mal oluyor. 
     Ankara 2'nci Tüketici Mahkemesi Hakimi Naci Özdamar, bir panele katılmak için geldiği Konya'da AA muhabirine yaptığı açıklamada, uluslararası dolaşıma açık telefonların, otomatik konumdayken, başka bir ülkeye gidildiğinde kullanacağı şebeke seçimini kendisi yaptığını, manuel konumdayken ise şebeke seçimi için kullanıcısını uyardığını ve şebeke seçimini kullanıcının kendisinin yaptığını söyledi. 
     Komşu ülkelere sınır kentlerde de Türkiye'deki GSM operatörlerinin kapsama alanı dışında kalan yerlerin bulunduğunu belirten Özdamar ''Böyle yerlere gidenler, görüşmelerini, telefonları otomatik konumda olduğu için, farkında olmadan o yabancı ülkenin şebekesinden yapmak zorunda kalıyor'' dedi. 
     
     TATİLCİLER DİKKAT ETMELİ 
     Özellikle İzmir'in sahile kıyısı olan ilçelerinde, farkında olmadan Yunanistan üzerinden Türkiye ile konuşanlar olduğunu bildiren Özdamar, bazı telefonların kullanıcısını uyarmadığını, bu nedenle kapsama alanı dışındaki yerlerde dikkatli olmak gerektiğini vurguladı. 
     Türkiye sınırları içinde olduğu halde telefonu otomatik konumdayken kapsama alanı dışına çıkan kişinin Yunanistan hattından Türkiye'yi aradığında normal faturanın iki katı daha fazla ödemeyle karşı karşıya kaldığını belirten Özdamar, ''Bu tür sınır kentlere gittiğinizde, telefonlarınızı otomatik konumdan manuel konuma getirmeniz gerekiyor'' dedi. 
     Özellikle çok seyahat ettiği için hattı uluslararası dolaşıma açık olanlara ve tatilcilere seslenen Özdamar, güneyde Hatay, Reyhanlı, İskenderun'a, batıda İzmir, Ayvalık, Çeşme ya da Kuşadası'na gidenleri telefonlarını manuele almaları konusunda uyardı. 
     Bu konuyla ilgili tüketicilerden çok sayıda şikayet geldiğini kaydeden Özdamar, bu tür davaların tüketici aleyhine sonuçlandığına dikkati çekerek, kullanıcılardan dikkatli olmalarını istedi. 
     
</TEXT>
</DOC>
