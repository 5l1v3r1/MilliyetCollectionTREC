<DOC>
<DOCNO> 393074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko25.html </URL>
<DATE> 2005/11/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen Komşu ve çevre ülkeler stratejisinin başarısı ortada 
</HEADLINE>
<TEXT>

     Devlet Bakanı Kürşad Tüzmen, ''Komşu ve Çevre Ülkeler Stratejisi'nin başarısı ortadadır. 2000 yılında 9 milyar dolar olan bu ülkelere ihracatımız, 2004 sonu itibariyle 19.4 milyar dolara yükselmiştir'' dedi. 
     Türk Sanayicileri ve İşadamları Derneği TÜSİAD -Sabancı Üniversitesi Rekabet Forumu REF ile Sektörel Dernekler Federasyonu SEDEFED işbirliğinde düzenlenen ''Türkiye ve Rekabet Gücü'' konulu Rekabet Kongresi'nin açılışında konuşan Tüzmen, Türk sanayiinin verimlilik konusunda artığının söz konusu olmadığını ve sonuna kadar kullanabildiğini belirterek, ancak ülke olarak elektrik, su ve finansmanda girdi maliyetlerinin yüksek olduğunu söyledi. 
     Buna karşın uzmanlaşmış işgücü sayesinde Türkiye'nin rekabet edebilir bir ülke olduğunu belirten Tüzmen, rekabetin en kısa tanımı ile bir savaş olduğunu ve savaşın doğru stratejilerle kazanılacağını söyledi. 
     Dünya rekabet sıralamasında 2004 yılında 55. sırada olan Türkiye'nin 2005 yılında 48. sıraya yükseldiğini dile getiren Bakan Tüzmen, Türkiye'nin sıralamada git gide yukarıya doğru çıktığını kaydetti. 
     Siyasi karar vericiler olarak firmalar için küresel rekabeti kolaylaştırdıklarını, devlet olarak yasal düzenlemelerle rekabetin önünü açacak çalışmalar yaptıklarını belirten Tüzmen, şunları kaydetti 
     ''Küresel savaşı, küresel rekabeti sadece daha kaliteli ürünler veya üstün işgücü ile kazanamazsınız. Savaşı doğru strateji ile kazanırsınız. Artık sadece rekabet odaklı olmak yetmiyor rakip odaklı olmanız da gerekiyor. Böyle bir ortamda bir ülkenin başarıyı yakalayabilmesi, stratejiye yön verecek vizyonun geniş ve tutarlı olmasına bağlıdır. Sanıyorum ki özellikle dış ticaret politikaları bakımından devlet görevini başarıyla yerine getirmektedir. Değişen rekabet koşulları ülkelerin pazar çeşitlendirmelerini zorunlu kılmaktadır.'' Bu noktadan hareketle geliştirilen ve son yıllarda uygulamaya sokulan Komşu ve Çevre Ülkeler Stratejisi'nin başarısının da ortada olduğuna işaret eden Tüzmen, ''2000 yılında 9 milyar dolar olan bu ülkelere ihracatımız, 2004 yılı sonu itibariyle 19.4 milyar dolar seviyesine yükselmiştir. Bu genel ihracat artışının üzerinde bir artış hızını ifade ederken, esnekliğin ve yeni projeler üretebilmenin de önemli bir rekabet unsuru olduğunu ortaya koymaktadır. Daha önce komşu ülkeler Türkiye'nin toplam ihracatından yüzde 5 pay alırken, bu oran yüzde 30'a yükselmiştir'' şeklinde görüş bildirdi. 
     ''Türkiye ve Türk üreticisi dünya üzerinde kaliteli ürünlerle tanınmalıdır'' gerçeğinden yola çıkarak yeni projeler devreye sokulduğunu da kaydeden Tüzmen, Turquality Projesi'nin tüm dünyaca bilinen ''Türk gibi güçlü'' sözü gibi ''Türk malı gibi kaliteli'' sözünün tüm dünyaca bilinen bir söz haline gelmesini hedeflediğini kaydetti. 
     Rekabette doğru stratejinin doğru zamanda ortaya konularak başarının elde edildiğini belirten Tüzmen, Avrupa'da 2 televizyondan birinin Türk üreticilerinin olduğunu, beyaz eşyada ise Türkiye'nin pazar payının yüzde 30 olduğunu söyledi. 
     
     ABU DABİ PRENSİ 

     Devlet Bakanı Tüzmen, toplantı çıkışında gazetecilerin sorularını yanıtlarken, Birleşik Arap Emirlikleri Abu Dabi Planlama ve Ekonomi İdaresi Başkanı ve İcra Kurulu Üyesi Prens Şeyh Hamid Bin Zayed Al Nahyan'ın İstanbul'da da işadamlarıyla görüşeceğini kaydetti. 
     Abu Dabi'nin, BAE içinde en yüksek gelir grubuna sahip olduğunu kaydeden Tüzmen, Al Nahyan'ın otomotiv, demir çelik, elektronik gibi sektörlerde önemli çalışmalar yapmak için geldiğini, bazı tesisleri gezdiğini anlattı. 
     Tüzmen, Türkiye'nin komşularında petrol ile birlikte artan bir gelirin olduğunu kaydederek, şunları söyledi 
     '' Bu geliri bize nasıl kanalize ederiz diye bir strateji geliştirdik. O stratejinin bir devamı... Bir yatırım bulutu var Körfez ülkelerinde. Yağacak yer arıyor. Kendi üzerimize çekip, doğru şekilde, doğru sektörlere kanalize edersek, en iyisi olur.'' Tüzmen, bir gazetecinin Körfez sermayesine ilişkin sorusu üzerine, ''daha yeni başlıyoruz. Özellikle komşu ve çevre ülkelerden Türkiye'nin istikrar tablosunu görenler, Türkiye'yi bir cazibe merkezi olarak görmeye başladılar'' dedi. 
     
</TEXT>
</DOC>
