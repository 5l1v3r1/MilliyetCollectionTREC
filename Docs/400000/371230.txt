<DOC>
<DOCNO> 371230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sonspo12.html </URL>
<DATE> 2005/08/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beşiktaş, Kürşat'ı Trabzonspor'a veriyor 
</HEADLINE>
<TEXT>

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Kürşat Duymuş'un Trabzonspor'a transferi için bordo-mavili kulüple büyük ölçüde anlaştıklarını söyledi. 
     Siyah-beyazlı kafilenin yarınki Gençlerbirliği maçı için Ankara'ya gidişi öncesinde Atatürk Havalimanı'nda gazetecilerin sorularını yanıtlayan Kıvanç Oktay, sezon başında Çaykur Rizespor'dan alınan, ancak 18 kişilik maç kadrosuna girememesi nedeniyle sıkıntılı olan Kürşat'ın Trabzonspor'a verilmesi konusunda bordo-mavili kulüple görüştüklerini belirterek, ''Trabzonspor Kulübü ile görüşmemiz oldu. Büyük ölçüde anlaştık. Trabzonspor Kulübü herhalde oyuncuyla da görüşecek. Bu görüşmenin ardından transfer neticelenebilir'' dedi. 
     Oktay, Beşiktaş macerası başlayalı çok kısa süre olan Kürşat'ın, iddia edildiği gibi teknik direktör Rıza Çalımbay ile tartıştığı için değil, takımda yer bulamadığı için başka takıma transferinin gündeme geldiğini kaydetti. 
     Galatasaray'ın Okan Koç için kendilerinden talepleri olduğunu belirten Oktay, yönetim kurulu olarak bu konuda ezeli rakiplerine olumsuz yanıt verdiklerini, Okan Koç'un başka kulüplerle görüşmelerinin sürdüğünü, Çağdaş'ın ise takımda kalacağını açıkladı. 
     Yarınki Gençlerbirliği maçıyla ilgili görüşlerini de açıklayan Oktay, başkent takımıyla zorlu bir maç yapacaklarını söyledi. 
     Oktay, ''3 puan almak için gidiyoruz. Kolay bir maç değil. Bizim için zor bir deplasmandan. İnşallah iyi bir neticeyle döneriz ve Vaduz maçına da iyi bir moralle çıkarız'' dedi. 
     Takım kaptanı Tayfur Havutçu ise, Denizlispor maçında yakaladıkları havayı Gençlerbirliği galibiyetiyle sürdürmek istediklerini, ancak yarınki maçın zorluğunun bilincinde olduklarını söyledi. 
     
</TEXT>
</DOC>
