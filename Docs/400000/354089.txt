<DOC>
<DOCNO> 354089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/son/sonspo38.html </URL>
<DATE> 2005/06/21/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Kulüpler Birliği Vakfı'ndan, 4 büyüklere tepki... 
</HEADLINE>
<TEXT>

     Birinci Süper Futbol Ligi Kulüpler Birliği Vakfı’nı oluşturan kulüplerden 14’ünün, Futbol Federasyonu Mali Genel Kurulu’nda, naklen yayın gelirlerinin paylaşımıyla ilgili verdiği önergeye tepki gösteren Beşiktaş, Fenerbahçe, Galatasaray ve Trabzonspor kulüpleri, vakıf toplantılarına ve kararlarına katılmama kararı aldı. 
     4 büyük kulüp yöneticilerinin ortaklaşa hazırladığı ve Futbol 
     Federasyonu ile Kulüpler Birliği Vakfı’na da gönderilen bildiride, gelinen noktada, vakfın kuruluş amacının ortadan kalktığı, bundan sonra vakıf toplantı ve kararlarına katılmakta herhangi bir yarar görülmediği ifade edildi. Açıklamada, şu görüşlere yer verildi 
     "Birinci Süper Lig’de yer alan kulüplerin ortak çıkarlarını meşru her zeminde güçlü bir şekilde ifade etmelerini sağlamak ortak projeler yaratarak futbol ekonomisini büyütmek gibi ortak amaçlarla kurulan vakıf, bugün maalesef bu ortak amaçlardan uzaklaşmış ve kendi birliğini oluşturan unsurların bir kısmını yok sayan düşünce ve eylemlere yönelmiştir. 
     1 Haziran’da Ankara’daki Futbol Federasyonu Genel Kurulu’nda, 
     vakıf başkanı ve üye kulüplerin başkan ve delegelerinin önderliğinde, genel kurul başkanlık divanına sunulan ve bilahare oylanarak kabul edilen havuz paylaşım kriterlerinin değiştirilmesine yönelik önerge, her türlü hukuki düzenlemeye aykırı olduğu gibi, vakfın kuruluş ve faaliyet amacı olarak belirlenen düşüncelere de aykırıdır." Kulüpler Birliği Vakfı’nın, yasal olarak Birinci Süper Lig kulüpleri tarafından ortak alınması gereken bir kararı, paydaşları dışında unsurları da yanına alarak bir oldu bittiyle alma yöntemine gittiği öne sürülen açıklamada, bu durumun, üyeler arasındaki ortak hareket etme ve ortak çıkarları gözetme misyonuna ters düştüğü savunuldu. Açıklamada, "Kulüpler Birliği Vakfı’nın, kuruluş amacından uzak bu tavrını, paydaşlarından bir kısmını ve bu çerçevede kulübümüzü de dışlamak olarak algılıyoruz. Müşterek amaca hizmet etmeyen ve ortak çıkarları savunamayan vakfın bu şekilde kuruluş amacının dışına çıktığını, kuruluş ve varlık sebebini yitirdiğini düşünüyoruz" denildi. 
     
     "AMAÇ ORTADAN KALKTI" 
     Açıklamada, "Büyük kulüp-küçük kulüp", "4 büyük ve diğerleri", "şampiyon takımlar ve diğerleri" gibi ayrımların, Türk futbolunun ortak amaçlarına verdiği zararları ve ortak çıkarlar üzerindeki olumsuz etkisini ortadan kaldırmak ülkede futbolun kalkınması ve ekonomisinin büyümesi için samimiyetle vakfa üye olunduğu ifade edilirken, vakfın, bugün sadece bir kısım takımların ortak çıkarlarını koruyup kollayan ve takımlar arasında bölünmeyi bizzat kendi karar ve tasarruflarıyla gerçekleştiren bir yapıya dönüştüğü öne sürüldü. 
     Gelinen noktada, vakfın kuruluş amacının ortadan kalktığı vurgulanan açıklamada, şöyle denildi 
     "Vakfın infisahını dağılma, yürürlükten çıkma talep hakkımız da dahil olmak üzere, doğmuş ve doğacak her türlü yasal haklarımız saklı kalmak kaydıyla, vakfın toplantılarına katılmayı sürdürmek ve kararlarına katılmakta herhangi bir yarar görmediğimizi, vakfın ve üyesi diğer kulüplerin aldığı veya alacağı kararlara katılmadığımızı ve katılmayacağımızı beyan eder, tavsiye niteliğinde dahi olsa, vakfın veya üyelerinin aldığı veya alacağı kararların, kulübümüzü hiçbir şekilde bağlamadığını ve bağlamayacağını kamuoyunun dikkatine sunarız." 
     
</TEXT>
</DOC>
