<DOC>
<DOCNO> 384063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/siyaset/axsiy01.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan ile başka bahara 
</HEADLINE>
<TEXT>


Demokratik Toplum Hareketi Kurucular Kurulu'nun dünkü toplantısında, önce DTH'nin partileşmesi, daha sonra Celal Doğan'la birleşme görüşmelerine başlanması kararı çıktı 

NAMIK DURUKAN Ankara 


Partileşme çalışmalarında son aşamaya gelen Demokratik Toplum Hareketi DTH Kurucular Kurulu, eski Gaziantep Büyükşehir Belediye Başkanı Celal Doğan'ın genel başkanlığında ortak parti kurulmasını reddetti. 
Ankara Büyükhanlı Park Oteli'nde dün yapılan DTH Kurucular Kurulu toplantısında, Doğan ile kurulması düşünülen ortak parti konusu ele alındı. Toplantıya, aralarında kapatılan DEP'in eski milletvekilleri Leyla Zana, Orhan Doğan, Hatip Dicle ve Selim Sadak'ın da yer aldığı toplam 410 kurucu delege katıldı. Basına kapalı bölümde, Celal Doğan'ın genel başkanlığında kurulması düşünülen yeni parti ile ilgili görüş ve değerlendirmeler ele alındı. Delegelerin büyük bölümü bu öneriye, "DTH 300 bin kişiyi sandığa götürdü. Doğan'ın gücü ne kadar, önce bunu görelim" diyerek karşı çıktı. Delegeler, önce DTH'nin partileşmesini, sonra görüşmelerin başlamasını istedi. 

Türkiyelileşmek 
Üyeleri ikna için bir konuşma yapan Leyla Zana ise, "Türkiyelileşmek zorundayız. Halkımız ortak parti istiyor" dedi. Orhan Doğan da, DTH'nin partileşme sürecinde sona yaklaştığını belirterek, "DTH aynı kulvarda siyaset yapan partilerin yeniden yapılandırılması ya da restorasyonu değildir. Mevcut partileri kuşkusuz dışlamayacaktır. Fakat sadece onlarla da yetinmeyecektir. Daha geniş kesimlerle buluşmayı ve yeni bir siyasal zihniyetle, gerçek anlamda bir Türkiye partisi olmayı hedefleyecektir" diye konuştu. Yapılan oylamada, ezici çoğunluğun kararıyla "DTH'nin partileşmesi, daha sonra Celal Doğan'la birleşme görüşmelerine başlanması" kararı çıktı. DTH Sözcüsü Doğan Erbaş sonucu, "Zamanlama ve yöntem açısından şimdi ayrı partileşme daha ağır bastı" diye açıkladı. 
AB ile üyelik müzakerelerine başlanmasında Kürtlerin tarihsel rol oynadığını belirten Orhan Doğan, "Müzakere sürecinde AB'den beklenen, Kürt sorununun demokratik - barışçıl çözümü olmak üzere süreç içinde Kürtlerin de görüş, düşünce ve önerilerini alması, bu konuda yapıcı bir tutum sergilemesidir" dedi. 


</TEXT>
</DOC>
