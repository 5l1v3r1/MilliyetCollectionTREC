<DOC>
<DOCNO> 371944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur12.html </URL>
<DATE> 2005/08/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sabıkalıların oturduğu ev yandı 
</HEADLINE>
<TEXT>

     Antalya'nın Alanya İlçesi'nde, geçen günlerde polisin operasyon düzenlediği ve çok sayıda sabıkalının yaşadığı belirlenen eski ev, tamamen yandı. 
     Alınan bilgiye göre, Saray Mahallesi Tevfikiye Caddesi'nde bulunan, O.S'ye ait, Kültür ve Tabiat Varlıklarını Koruma Kurulu'nca tescilli evde, dün gece yangın çıktı. 
     İtfaiyenin erken müdahalesine rağmen kısa sürede alevler, tüm evi sardı. İki mutfak tüpünün patlaması ve alevlerin büyümesi üzerine polis, çevredeki evleri boşalttı, ev yakınında bulunan araçlar bölgeden uzaklaştırıldı. 
     Emniyet ve itfaiye yetkilileri, yangının çıkış nedeninin henüz belirlenemediğini, ancak kundaklama ihtimali üzerinde durduklarını bildirdiler. 
     Alanya'da geçen günlerde, işyerlerinden haraç istediği iddiasıyla bazı kişiler, vatandaşlar tarafından dövülmüş, ilçede gerginlik yaşanmıştı. Polis, olayla ilgili olarak dün gece yanan O.S'ye ait eski eve operasyon düzenlemiş, evde bulunan ve tamamı sabıkalı 6 kişiyi gözaltına almıştı. Olaylarla ilgili gözaltına alınan 11 kişiden 5'i tutuklanmıştı. 
     
</TEXT>
</DOC>
