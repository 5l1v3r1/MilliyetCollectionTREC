<DOC>
<DOCNO> 366544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/dunya/dun02.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'da yargıca suikast 
</HEADLINE>
<TEXT>



İran'da halen hastanede açlık grevi yapan muhalif gazeteci Ekber Genci'nin davasına bakan yargıç Mesud Mukaddes, dün uğradığı silahlı saldırı sonucu hayatını kaybetti. İran Yargı Erki Sözcüsü Cemal Kerimirad, Yargıç Mesud Mukaddes'in başkent Tahran'ın merkezinde otomobiliyle hareket halindeyken motorsikletli bir kişi tarafından tüfekle vurularak öldürüldüğünü söyledi. Cemal Kerimirad, olayın ardından yaptığı açıklamada, "Saldırganın kimliği hakkında hiçbir şey bilmiyoruz" dedi. Olay yerini kordon atına alan İran polisinin kaçan suikastçıyı yakalamak için aramalara devam ettiği bildirildi. Mukaddes'in öldürüldüğü saldırıyı üstlenen olmadı. İran'da 12 Mart 2000'de reformcu gazeteci ve siyasetçi Said Haccariyan'a düzenlenen suikastta da, saldırgan olay yerinden motorsikletle kaçmıştı. 


</TEXT>
</DOC>
