<DOC>
<DOCNO> 392081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/siyaset/axsiy02.html </URL>
<DATE> 2005/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Bakırcı Bilsem gider, ben de vururdum 
</HEADLINE>
<TEXT>


Rize'nin AKP'li milletvekili Kart, önceki gün saldırıya uğrayan TAYAD üyelerinin gereken dersi aldıklarını söyledi. AKP'li belediye başkanı da, "Bir daha bu kadar kolay kurtulamazlar" dedi 

MUHAMMET KAÇAR Rize DHA 


AKP Rize Milletvekili Abdülkadir Kart, Rize'de önceki gün 300 kişilik bir grubun taşlı sopalı saldırısına uğrayan Tutuklu ve Hükümlü Aileleri ile Yardımlaşma Derneği TAYAD üyelerinin gereken dersi aldıklarını, bir daha da Rize'ye gelemeyeceklerini söyledi. Rize Belediye Başkanı AKP'li Halil Bakırcı da, "Kimse Rize halkının sabrını taşırmaya kalkmasın" dedi. 
Bayram nedeniyle Rize'de dün yapılan protokol bayramlaşma töreninin gündeminde önceki gün yaşanan olaylar vardı. AKP'li Kart, "Ne yapmak istedikleri belli. Trabzon'da da, Rize'de de F tipi cezaevi bulunmuyor. Buraya gelip insanımızın huzurunu bozmaya kimsenin hakkı yok. Devletine ve milletine son derece bağlı Karadeniz insanı onlara gerekli dersi verdi. Derslerini aldılar. Bir daha buraya gelmeye cesaret edemezler" diye konuştu. 
Rize Belediye Başkanı Bakırcı ise olayı şöyle anlattı "Pencereden, belediye binası önünde birilerinin tartıştığını gördüm. Sonradan öğrendim ki, TAYAD üyeleri pankart açmaya çalışmış. Eğer onlar olduğunu bilsem, inip ben de vururdum. Kimsenin, insanımızın sabrını taşırmaya hakkı yok. Halkımız gereken cevabı verdi. Bir daha buralara gelmeye cesaret edemezler. Gelirlerse çok farklı olur. Bir daha bu kadar kolay kurtulamazlar." 

Sağduyu çağrısı 
DYP Rize İl Başkanı Köksal Toptan, vatandaşın tahriklere kapılmaması gerektiğini vurgulayarak, "Bu zavallılar, halkımızı kolayca tahrik edip ülkeyi karıştırmaya çalışıyor. Vatandaşlarımızın da, siyasetçilerimizin de dikkatli davranıp oyuna alet olmaması gerekir" dedi. 
Rize Cumhuriyet Başsavcısı Sinan Kuş da, polisin hazırladığı raporun kendilerine ulaşmasıyla gerekli işlemin yapılacağını ifade etti. 


</TEXT>
</DOC>
