<DOC>
<DOCNO> 356234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko38.html </URL>
<DATE> 2005/06/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kaslowski Türkiye'nin çekebileceği yabancı yatırım 35 milyar dolar 
</HEADLINE>
<TEXT>

     Türk Sanayicileri ve İşadamları Derneği TÜSİAD International Yürütme Kurulu Başkanı Aldo Kaslowski, uluslararası standartlara göre Türkiye'nin çekebileceği yabancı yatırım potansiyelinin minimum 35 milyar dolar olduğunu belirterek, ''Her yıl 34 milyar dolar bir yatırım kaybı ile Türkiye karşı karşıya'' dedi. 
     TÜSİAD International'ın Hindistan Sanayicileri Konfederasyonu CII ile düzenlediği toplantıda konuşan Kaslowski, Türkiye'nin yatırım için cazip bir ülke olduğunu söyledi. 
     Türkiye ekonomisinin performansına işaret eden Kaslowski, enflasyondaki düşüşe ve büyümeye dikkat çekti. 
     Ekonomideki olumlu tabloda hızlı büyüme, istikrarın artması ve yapısal reformların etkili olduğunu söyleyen Kaslowski, Türkiye'nin küresel yatırımcılar için cazip bir ülke olduğunu belirtti. 
     Türkiye'nin 1990'lı yıllardan bu yana yıllık ortalama çektiği yabancı yatırım miktarının 1 milyar dolar olduğuna da işaret eden Kaslowski, ''Ancak uluslararası standartlara göre Türkiye'nin çekebileceği yabancı yatırım potansiyeli minimum 35 milyar dolar. Bu da şu anlama geliyor. Her yıl 34 milyar dolarlık bir yatırım kaybı ile Türkiye karşı karşıya'' dedi. 
     Kaslowski, Türkiye'nin bu potansiyeli yakalamak için yabancı yatırım stratejisini tamamlaması gerektiğini söyledi. 
     Türkiye'nin ekonomik olarak değiştiğini, yabancı yatırımcıların Türkiye'ye geri döndüklerini ifade eden Koslowski, ''Fortis Bank, Unicredit, BNP Paribas, TeliaSonera gibi yabancıların son yatırım kararlarına bakarsak Türkiye yatırım yapılmak için artık bir ilgi odağı olmuştur'' diye konuştu. 
     
     ''DOĞUYA BAKINCA HİNDİSTAN'A BAKIN'' 
     Hindistan'ın Ankara Büyükelçisi Chitra Narayanan da konuşmasında, Hindistan ile Türkiye arasındaki THY uçuşlarının iki ülke arasındaki işbirliğini artırdığını, bu uçuş sayılarının artmasını umduğunu söyledi. 
     İki ülke arasındaki ticaret hacminin 1 milyar doların üzerinde olduğuna işaret eden Narayanan, ilaç, konut, tekstil, mobilya, ev eşyaları, gıda gibi alanlarda işbirliği yapılabileceğini kaydetti. 
     CII Yönetim Kurulu Üyesi Sudhir Deoras da iki ülke arasındaki 1 milyar dolarlık ticaret hacminin gerçek potansiyeli yansıtmadığını belirtti. 
     İkili yatırımları artırmak gerektiğini ifade eden Deoras, Türk şirketlerini Hindistan'da büro açmaya ve yatırım yapmaya davet etti. 
     İnşaat sektöründe Hindistan ve Türkiye'nin iyi bir geleceği olduğunu belirten Deoras, ''İki ülke birbirine benzer yolda ilerliyor. Türkiye batıya dönük biliyoruz, doğuya bakınca bize bakın Hindistan'a bakın, işbirliğini artırabilir ortak menfaat noktalarını bulabiliriz'' diye konuştu. 
     TÜSİAD International Yürütme Kurulu Üyesi, TÜSİAD-International-CII CEO Forum Eş-Başkanı Osman Boyner de konuşmasında, tekstilin Hindistan ve Türkiye'nin rekabet ettiği en büyük alan olduğunu söyleyerek, ''Bu iki gücü paylaşarak pek çok şeyi yapabiliriz'' dedi. 
     Türk özel sektörü olarak Hindistan'da işbirliği yapma konusunda coşkulu olduklarını, ancak dış ticaret rakamlarının bu gerçeği yansıtmadığını ifade eden Boyner, ''Hindistan Türkiye'ye 10 satıyorsa, Türkiye Hindistan'a 1 satıyor. Türk ihracatçıları Hindistan pazarına girmede en çok caydıran unsur yüksek gümrük vergileri'' diye konuştu. 
     
</TEXT>
</DOC>
