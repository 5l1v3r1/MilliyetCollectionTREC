<DOC>
<DOCNO> 373189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur37.html </URL>
<DATE> 2005/08/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
İsrail gemileri Alanya'ya yeniden geliyor 
</HEADLINE>
<TEXT>

     Güvenlik gerekçesiyle bir süredir Alanya Limanı'na gelmesine izin verilmeyen İsrail yolcu gemilerinin 29 Ağustos Pazartesi gününden itibaren gelmeye başlayacağı bildirildi. 
     Alanya Liman İşletmeleri ve Denizcilik AŞ ALİDAŞ Yönetim Kurulu Başkan Yardımcısı Müfit Kaptanoğlu, İsrail hükümetinin, İsrail yolcu gemilerine Alanya Limanı'na yolcu götürme yasağını kaldırdığını söyledi. 
     Kaptanoğlu, İsrail güvenlik birimlerinin uyarısı üzerine Alanya, Antalya Kemer limanlarına gelişi yasaklanan İsrail yolcu gemilerinin, yeniden Alanya Limanı'na gelmesi için bir süredir yürüttükleri girişimlerin olumlu sonuç verdiğini belirtti. ALİDAŞ olarak Alanya Limanı'yla ilgili bir güvenlik raporu hazırlayarak, İsrail'deki ilgili kurumlara gönderdiklerini kaydeden Kaptanoğlu, şunları söyledi 
     ''Alanya Limanı'nın ne kadar güvenli olduğunu, burada alınan tüm önlemleri yazılı bir rapor halinde İsrail yetkililerine sunduk. Limanın, etrafının tel örgülerle çevrilerek günün hiçbir saatinde kimsenin giremeyeceği hale getirdiğimizi, sualtı ve su üstü güvenlik kameralarıyla bölgenin sürekli izlendiğini, 16 özel güvenlik görevlisinin 24 saat, gemiler geldiği zaman da çevik kuvvet polis ekiplerinin görev yaptığını, limanda bugüne kadar hiçbir terör olayının meydana gelmediğini bu raporda belirttik. 
     Gerektiğinde güvenlik önlemlerini artırabileceğimizi, bölgeye yeni paravanlar ve dubalar koyarak gemiler için hiçbir risk bırakmayacağımızı ifade ettik. Raporumuzu inceledikten sonra bizimle temasa geçerek yasağı kaldırdıklarını bildirdiler.'' Yasağın dünden itibaren kaldırıldığını ve İsrail'deki limanlardan yolcu gemilerine çıkış izninin verildiğini ifade eden Kaptanoğlu, ancak bugün gelecek gemilerin yetişmediğini 29 Ağustos Pazartesi günü Alanya Limanı'na bir ya da iki İsrail yolcu gemisinin geleceğini bildirdi. 
     Alanya Limanı'na 5 yıldır turist getiren İsrail yolcu gemilerinin, 3 hafta önce, Antalya bölgesi için yapılan terör uyarısı nedeniyle Alanya'ya gelişleri ertelenmişti. 
     
</TEXT>
</DOC>
