<DOC>
<DOCNO> 390858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko04.html </URL>
<DATE> 2005/10/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Gazi maaşlarına yüzde 10.2 zam 
</HEADLINE>
<TEXT>

     Gaziler ile dul ve yetimlerin maaşları yeni yılda yüzde 10.2 oranında artış görecek. 
     Kurtuluş Savaşı gazileriyle Kore ve Kıbrıs gazilerinin halen 5 bin 150 olan gösterge rakamı, 2006 Yılı Merkezi Yönetim Bütçe Kanunu Tasarısı'nda 5 bin 400 olarak belirlendi. Aynı şekilde vatani hizmet tertibinden aylık alanların göstergeleri de kendisi için 5 bin 150'den 5 bin 400'e, dul eşleri için 4 bin 125'den 4 bin 325'e, diğer yakınları için de 2 bin 850'den 3 bine çıkarıldı. 
     Gösterge ve yeni yılda uygulanacak katsayı artışlarıyla birlikte halen 214.24 YTL olan gazi maaşları, 2006 yılı Ocak ayında 230.31 YTL'ye, Temmuz ayında da 236.14 YTL'ye yükselecek. Böylece gazi maaşları Ocak'ta yüzde 7.5, Temmuz'da da yüzde 2.5 olmak üzere 2006 yılında toplam yüzde 10.2 zam yapılacak. 
     Halen 160.68 YTL aylık alan gazilerin dul eşlerine de Ocak-Haziran döneminde 172.73 YTL, Temmuz-Aralık döneminde de 177.10 YTL ödenecek. 
     Vatani hizmet tertibinden aylık alanların maaşı da gazilerle aynı oranda artacak. 
     Bunların dul eşlerinin halen 171.6 YTL olan maaşları da 2006 yılı Ocak ayında 184.46 YTL, Temmuz ayında da 189.13 YTL olacak. Vatani hizmet tertibinden aylık alanların diğer yakınlarının maaşları ise 118.56 YTL'den Ocak ayında 127.95 YTL'ye, Temmuz ayında 131.19 YTL'ye çıkacak. 
     
     İSTİKLAL SAVAŞI'NDAN 4 GAZİMİZ KALDI 
     Emekli Sandığı verilerine göre, Türkiye'de 4'ü İstiklal Savaşı, 8 bin 612'si Kore, 32 bin 397'si de Kıbrıs gazisi olmak üzere 41 bin 13 gazi bulunuyor. 
     Devletten dul ve yetim aylığı alan gazi yakını sayısı da 11 bin 170 olarak belirleniyor. Bunların 1303'ünü İstiklal Savaşı gazilerinin dul ve yetimleri oluştururken, Kore gazilerinin dul ve yetim sayısı 7 bin 238, Kıbrıs gazilerinin de 2 bin 629 düzeyinde bulunuyor. 
     Gazanfer Bilge, Mustafa Dağıstanlı, Ahmet Ayık, Köksal Özoğluöz, Ahmet Enünlü, Celal Atik gibi uluslararası müsabakalarda derece alan sporcuların da aralarında bulunduğu 80 kişiye de vatani hizmet tertibinden maaş ödeniyor. Günümüzde vatani hizmet tertibinden dul maaşı alanların sayısı 37, yetim maaşı alanların sayısı da 136 olarak tespit ediliyor. 
     
     YAŞLILIK AYLIĞI 
     Bütçe tasarısında 65 yaş aylığı alanlara uygulanan gösterge rakamlarında ise herhangi bir değişikliğe gidilmedi. 
     Bu durumda, 65 Yaşını Doldurmuş Muhtaç, Güçsüz ve Kimsesiz Türk Vatandaşlarına Aylık Bağlanması Hakkındaki Kanun uyarınca devletten yaşlılık aylığı alan 1 milyon 251 bin kişiye, yeni katsayılarla 2006'da yüzde 5.1 maaş artışı yapılacak. 
     65 yaş aylığı alanların halen 64.48 YTL olan aylık maaşı, Ocak ayında 66.11 YTL'ye, Temmuz ayında ise 67.78 YTL'ye yükselecek. Bu şekilde yaşlılık aylığındaki toplam artış, 3.3 YTL olacak. 
     
</TEXT>
</DOC>
