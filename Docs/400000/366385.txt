<DOC>
<DOCNO> 366385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko18.html </URL>
<DATE> 2005/08/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Telekom, Oger olmazsa Etisalat'a satılacak 
</HEADLINE>
<TEXT>

     Bakanlar Kurulu’nun Türk Telekom’un yüzde 55’inin blok olarak satışına ilişkin onay kararına göre, Oger Telecoms Ortak Girişim Grubu’nun hisse satış sözleşmesini imzalamaması durumunda satış Etisalat Ortak Girişim Grubu’na yapılacak. 
     Bakanlar Kurulu’nun 25 Temmuz tarihinde Maliye Bakanlığı’ndan gelen yazı üzerine aynı gün verdiği Telekom’un yüzde 55’inin satışına ilişkin onay kararı, Cumhurbaşkanı tarafından da onaylandı. 
     Resmi Gazete’de yayımlanan Telekom’un nihai devir işlemlerine ilişkin Bakanlar Kurulu kararında, 1 Temmuz 2005 tarihinde yapılan ihale çerçevesinde Türk Telekom’un yüzde 55’inin 6 milyar 550 milyon dolarla en yüksek teklifi veren 
     Oger Telecoms Ortak Girişim Grubu’na satılması onaylandı. 
     Ancak Oger Grubu’nun hisse satış sözleşmesini imzalamaktan imtina etmesi durumunda, 30 milyon dolar tutarındaki geçici teminat gelir kaydedilerek, 6 milyar 500 milyon dolar bedelle ikinci yüksek teklif veren Etisalat Ortak Girişim Grubu’na satış yapılacak. Etisalat Grubu da sözleşmeyi imzalamazsa, bu grubun da 30 milyon dolarlık geçici teminatı gelir kaydedilerek, ihale iptal edilecek. 
     Bakanlar Kurulu kararına göre Türk Telekom’un yüzde 55 hissesinin satışına ilişkin sözleşmeler Maliye Bakanı Kemal Unakıtan tarafından imzalanacak. 
     
</TEXT>
</DOC>
