<DOC>
<DOCNO> 386468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sontur38.html </URL>
<DATE> 2005/10/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Şehit Onbaşı Balıkçı toprağa verildi 
</HEADLINE>
<TEXT>

     Tunceli’de bir grup teröristle girilen çatışmada şehit olan askerlerden Piyade Onbaşı Oğuz Balıkçı’nın cenazesi, Sivas’ın Şarkışla İlçesi’nde toprağa verildi. 
     Şehit Onbaşı Balıkçı’nın Türk Bayrağı’na sarılı cenazesi, Şarkışla Hükümet Meydanı bahçesine getirildi. 
     Burada düzenlenen törene, şehidin yakınları, Sivas Valisi Hasan Canpolat, İl Jandarma Komutanı Kurmay Albay Agah Dolay, Şarkışla Kaymakamı Birhan Uslu, Sivas Belediye Başkanı Sami Aydın, CÜ Rektörü Prof. Dr. Mehmet Bakır, Emniyet Müdürü Yahya Bal, Şarkışla Belediye Başkanı Hacı Ömer Coşar ile çok sayıda vatandaş katıldı. 
     Törende konuşan Vali Canpolat, şehidin ailesine, Türk silahlı Kuvvetleri’ne ve Türk milletine başsağlığı diledi. 
     Bugün herkesin üzüldüğünü, yüreklere kor düştüğünü ancak şehidin arkasından ağlayarak veda etmeyeceklerini söyleyen Canpolat, "Çünkü bu, vatan düşmanlarını ve hainleri sevindirir. Peygamber efendimizin ve inancımızın haber verdiği gibi, Balıkçı, ölümlerin en güzeliyle şehit olmuş ve peygamberimizin yanına, şehitlerin mertebesine gitmiştir. Arkasından üzülecek bir şey yok" diye konuştu. 
     Vali Canpolat, sözlerine şöyle devam etti 
     "Bu millet sayısız şehit vererek bugüne geldi. Gerektiğinde yine sayısız şehit vererek sonsuza kadar devam edecektir. Elbette metin olacağız ama bunun hesabı sorulmayacak anlamına gelmiyor. Biz bu kahpe saldırıların arkasındaki yerli ve yabancı işbirlikçilerin kim olduğunu çok iyi biliyoruz. Bunun maşası, bu hain saldırıyı yapan teröristler olabilir. Bunlar kahpe, hain maşalardır. Bunların yerli ve yabancı işbirlikçileri şunu iyi bilsinler ki sonları hüsran ve cehennemdir. 
     Türk milletiyle uğraşmanın hiçbir şekilde sonu yoktur. Türk milleti, bu mücadeleden kesinlikle galip çıkacaktır. Çok daha zor şartlar altında milletimiz topraklarını savundu. Bugün burada hür ve bağımsız yaşıyorsak, şehidimizin cenazesini sardığımız bayrağın çok büyük anlamı var." Kimsenin Türkiye Cumhuriyeti vatandaşlığı üzerine gölge düşürmeye çalışmamasını, bu kimliğin üzerine bir kimlik yaratmamasını isteyen Canpolat, şunları kaydetti 
     "Bugün Türk milletine birtakım yakıştırma yapanlar, kimlik mücadelesi yaptıklarını söyleyenler şunu çok iyi bilsinler ki Türkiye Cumhuriyeti’nde en üstün ve kıymetli kimlik Türkiye Cumhuriyeti vatandaşlığıdır. Herkesin kökenine, inancına saygılıyız. Ancak bunu hiç kimse bir başkası üzerinde baskı, üstünlük, özel bir statü elde etmek için dayatmaya kalkmasın. Türkiye Cumhuriyeti vatandaşlığı kadar şerefli bir kimlik tanımıyorum. Gerektiğinde hepimiz bu millet için şehit olmaya hazırız. Milyonlarca böyle genç var. Onun için yol yakınken Türk milletiyle uğraşmaktan vazgeçsinler. Vazgeçmezlerse kafalarını taşa çarpacaklar. Gizli veya açık uğraşanlara buradan bunu söylüyoruz." Törenin ardından, Balıkçı’nın cenazesi, Şarkışla Büyük Camii’ye götürüldü. Sivas Müftüsü Sinan Cihan’ın kıldırdığı namazın ardından, cenaze, kortej eşliğinde götürüldüğü Şarkışla Garnizon Şehitliği’nde toprağa verildi. 
     Tören birliğindeki bir askerin baygınlık geçirdiği cenaze törenine katılan çok sayıda vatandaş, ellerindeki Türk bayraklarıyla terör örgütü aleyhine sloganlar attı. 
     Cenazenin toprağa verilmesinin ardından Vali Canpolat, şehidin üzerine örtülen Türk Bayrağı’nı babası Alim Balıkçı’ya teslim etti. 
     Oğlunun askerliğinin bitmesine 1 yıl kaldığını, gelince onu evlendirmeyi düşündüğünü söyleyen şehidin annesi Hatice Balıkçı ile kardeşleri Abdullah, Münevver ve Merve Kavakçı da törende gözyaşlarını tutamadı. 
     
</TEXT>
</DOC>
