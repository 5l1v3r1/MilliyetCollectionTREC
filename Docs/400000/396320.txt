<DOC>
<DOCNO> 396320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/son/sonsiy10.html </URL>
<DATE> 2005/11/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bakan Koç Turizmi Yunus Emre'yi dünyaya tanıtmak olarak alıyorum 
</HEADLINE>
<TEXT>

     Kültür ve Turizm Bakanı Atilla Koç, ''Ben turizmi sadece 'adam başına şu kadar gelir, şu kadar insan geldi' olarak almıyorum. Ben turizmi dünyaya Yunus Emre'yi tanıtmak olarak alıyorum'' dedi. 
     Türkiye Seyahat Acentaları Birliği TÜRSAB 17. Olağan Genel Kurulu, Büyük Anadolu Oteli'nde başladı. Genel kurulun açılışına, Kültür ve Turizm Bakanı Koç, TOBB Başkanı Rifat Hisarcıklıoğlu, Suriye Turizm Bakanı Sadalla Agha Al Kalaa, bazı ülkelerin büyükelçileri ve yetkililer katıldı. 
     Törende konuşan Koç, bir konuşma hazırladığını, ancak bu metnin dışına da çıkmak istediğini belirterek, ''laf ordusu bende kışlak kurmuştur'' dedi. 
     Kültür ve Turizm bakanlıklarının kendi iktidarları döneminde birleştirildiğini ve uyumlu bir çalışmanın ortaya çıktığını kaydeden Koç, ''Yunan Turizm Bakanı, bana 'çok iyi iş yaptınız, imkanını bulsak biz de bunu yapacağız' dedi. Ben şimdi herkese bunu tavsiye ediyorum'' diye konuştu. 
     
     ''DÜN DÜNDÜ CANCAĞIZIM'' 
     Turizm deyince akla sadece kitle turizminin gelmemesi gerektiğini kaydeden Koç, ''Ne diyor bizim büyük insanımız Dün dündü geçti cancağızım, yeni şeyler söylemek lazım. Bizim de kültür ve turizm alanlarında yeni şeyler söylememiz lazımdır.' Alternatif turizm' demiyorum ama 'turizmin çeşitlendirilmesi' diyorum'' dedi. 
     Asya'dan Amerika'ya kadar Türk turizminin yayıldığına işaret eden Koç, şöyle konuştu 
     ''Ben sadece turizmi adam başına şu kadar gelir, şu kadar insan geldi' olarak almıyorum. Ben turizmi dünyaya Yunus Emre'yi tanıtmak olarak alıyorum. Ben turizmi Çin'in değerlerini Türkiye'de tanıtmak olarak alıyorum. Güney Amerika'daki romancıların neden bu kadar acılı roman yazdığının Türkiye'de bilinmesini istiyorum.'' Turizmi ''tüm sektörlerin parlayan yıldızı'' olarak tanımlayan Atilla Koç, bu alanda yapılan atılımlarda TÜRSAB'ın da büyük payının bulunduğunu belirterek sektör yöneticilerine teşekkür etti. 
     
     ''EKONOMİNİN LOKOMOTİFİ'' 
     TÜRSAB Başkanı Başaran Ulusoy da Avrupa Birliği'nin kapısındaki Türkiye'nin önemli bir virajda bulunduğunu ve başarıyla bu zorlu imtihandan geçeceğine inandıklarını söyledi. Turizm sektörünün giderek geliştiğini ifade eden Ulusoy, ''Turizm ekonominin lokomotifi, biz de bu sektörün dinamosuyuz'' dedi. 
     Türkiye'nin Formula 1 gibi organizasyonlardan alnını akıyla çıktığını ve başka organizasyonlara ev sahipliği yapmak için de iddialı olduğunu belirten Ulusoy, Türk turizminin 2010 yılında 50 milyon turist hedefinin bulunduğunu ve bu hedefi gerçekleştirmek için de dünyaya daha çok açılmak gerektiğini kaydetti.''Yabancı sermayeyi içimize sindirmeliyiz'' diyen Ulusoy, bu alandaki atılımlara destek verdiklerini söyledi. 
     Turizm sektörünün yetkililerden de isteklerinin bulunduğunu ifade eden Ulusoy, 1618 sayılı yasada değişiklik yapılması konusunda destek beklediklerini bildirdi. Ulusoy, Yerel Yönetimler Yasası kapsamında öngörülen konaklama vergisinin de sektörü zor duruma sokmasından endişe duyduklarını, konunun bu açıdan ele alınmasını beklediklerini belirtti. 
     
     TURİZM SEKTÖRÜNÜN SORUNLARI 
     TOBB Başkanı Hisarcıklıoğlu da AB idealinin sadece birtakım kanun ve yönetmelikler hazırlamakla gerçekleştirilemeyeceğini söyledi. 
     Her sektörde gerekli atılımların yapılması gerektiğini kaydeden Hisarcıklıoğlu, ''20 yıl önce bize, 'ne oteliniz, ne servis kaliteniz var' diyorlardı. Bugün dünyadaki her insanı cezbedecek tesislerimiz ve hizmet kalitemiz var. Bu konudaki en büyük pay da seyahat acentalarına aittir'' dedi. 
     Turizm sektörünün 2010 yılı için önüne koyduğu hedefin gerçekleştirileceğine inandığını vurgulayan Hisarcıklıoğlu, bununla birlikte 2 milyon 700 bin kişiye istihdam sağlayan bu sektörün bazı sıkıntılarının bulunduğunu kaydetti. Hisarcıklıoğlu, yerel yönetimlere katkı amacıyla getirilmesi planlanan konaklama vergisinin bu haliyle kabul edilemeyeceğini, bunun sektörü inanılmaz bir vergi yükü altına sokacağını ifade etti. 
     Fikir ve Sanat Eserleri Yasası'nda yapılan değişikliğin de sektörü olumsuz etkilediğine işaret eden Hisarcıklıoğlu, ''Meslek birliklerinin talepleri ülkemiz gerçekleriyle bağdaşmıyor. Kültür ve Turizm Bakanlığı, bu hatalı uygulamayı bırakıp bandrol sistemine geçmelidir'' diye konuştu. 
     Suriye Turizm Bakanı Kalaa ise Türk turizminin başarısını kendilerinin de takdir ettiğini söyledi. 
     Türk yatırımcılara Suriye'de yatırım yapmaları için çağrıda bulunan Kalaa, ülkesinin de turizm alanında atılımlara hazırlandığını, geçen yıl ülkesine gelen 3 milyon turistin de bunun müjdecisi olduğunu söyledi. 
     Konuk bakan, gelecek yılın ilk aylarında dünya oteller zincirinin önemli halkalarından Four Seasons'ın Şam'da açılacağını belirterek, bu atılımların süreceğini kaydetti. 
     ''Sizlere Türkçe'mi de göstermek istiyorum'' diyen Kalaa'nın, ''Tekrar teşekkür ediyorum. Sizlerle olduğum için çok memnun oldum. Başarılar diliyorum'' şeklindeki sözleri alkışlandı. 
     9. Cumhurbaşkanı Süleyman Demirel ile HÜR Parti Genel Başkanı Yaşar Okuyan daha önceden bildirilmesine rağmen genel kurula katılmadılar. 
     
</TEXT>
</DOC>
