<DOC>
<DOCNO> 357633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/soneko08.html </URL>
<DATE> 2005/07/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Telecom İtalia 200 milyon dolar yatırım yapacak 
</HEADLINE>
<TEXT>

     Telekom'un yüzde 55'lik bölümünün blok olarak özelleştirmesinde en yüksek teklifi Oger Telecom'un vermesinin ardından, Telekom Italia 200 milyon dolarlık yatırım yapacağını ve Türk mobil sektöründeki yatırımlarını koruyacağını açıkladı. 
     Telecom Italia adına yapılan yazılı açıklamada, oluşturulan ortak girişimde TIM International aracılığıyla yer alan Telecom Italia Grubu'nun, başlangıç olarak 200 milyon dolar meblağında yatırım yapacağı ifade edildi. 
     Oger Telecom ve Telecom Italia ortaklığının, mobil faaliyetlere yoğunlaşırken, Oger Telecom ve BT Telconsult ile sabit hat konusundaki işbirliğininin de devam ettireceği vurgulandı. 
     
     TEKNİK DESTEK ANLAŞMASI İMZALANACAK 
     Açıklamada, özelleştirme tamamlandığında, Telecom Italia ve Oger Telecom'un, hisselerinin yaklaşık yüzde 40'ı Telecom Italia'ya, yaklaşık yüzde 40'ı Türk Telekom'a ve yaklaşık yüzde 20'si İş Bankası'na ait olan Avea ile 4 yıllık teknik destek anlaşması imzalayacağı duyuruldu. 
     Saudi Oger Limited'le yapılan anlaşma uyarınca TIM International'ın Avea'daki hisselerinin Türk Telekom'a devredilebileceği ve bu halde TIM International'ın bu satıştan elde ettiği gelirin bir kısmının Oger Telecom'a sermaye katkısı olarak konulacağı veya bu hisselerin doğrudan Oger Telecom'a devredilebileceği kaydedildi. 
     
     AVEA HİSSELERİNİN DEĞERİ 
     Açıklamada, TIM International'ın sahip olduğu Avea hisselerinin toplam değerinin, daha önceden tanımlanmış hisse-takas parametrelerine göre 400-600 milyon ABD Doları arasında olduğu ifade edildi. 
     Oger Telecom'un önümüzdeki 3 yıl içinde, TIM International'ın da hisseleri oranında potansiyel katılımı ile birlikte, Dubai Menkul Kıymetler Borsası'na kote olmasının beklendiği vurgulanarak, şöyle denildi 
     ''Eğer Oger Telecom belirlenen şartlar altında DIFX'e kote olmazsa, TIM International sahip olduğu, Avea'nın satışından elde edilecek ve buna ek olarak başlangıç işleminde taahüt edilen 50 milyon ABD Doları değerindeki Oger Telecom hisseleri için Saudi-Oger Limited'e satış çağrısında bulunarak satış opsiyonunu icra edebilecektir. TIM International'ın bu satış opsiyonunu icra etmemesi halinde, Saudi Oger Limited aynı hisseler için alım çağrısında bulunabilecektir.'' Açıklamada, TIM International'ın Oger Telecom'da yer almasının telekomünikasyon sektöründe Saudi Oger Grubu ile muhtemel bir ortaklığın temelini oluşturduğu da vurgulandı. 
     
</TEXT>
</DOC>
