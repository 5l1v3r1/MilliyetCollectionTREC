<DOC>
<DOCNO> 398259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sontur18.html </URL>
<DATE> 2005/11/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul Başakşehir'de toprak kayması 
</HEADLINE>
<TEXT>

     Başakşehir’de geceyarısı meydana gelen toprak kaymasında otomobiller zarar gördü, can kaybı ve yaralanma olmadı. 
     İstanbul Büyükşehir Belediyesi’nden yapılan açıklamaya göre, aşırı yağış nedeniyle F-76,F-77,F-78 numaralı ikişer katlı dubleks evlerin bulunduğu bahçe istinat duvarında Cumartesi günü saat 00.54’te çökme meydana geldi. Olayın duyulmasıyla birlikte alarma geçen İtfaiye Daire Başkanlığı, Kocasinan Grubu kısa sürede çökme olan bölgeye giderek çalışmalara başladı. Üç aracın toprak altında kaldığı olayda, Başkanlık Savunma Sekterliği arama-kurtarma köpekleri ve detektörlerle arama yaptı. Olayda can kaybı ve yaralanma olmadığı anlaşıldı. 
     Bahçe duvarının uzantılarında çatlaklar tespit edilmesi üzerine, üç villa tedbir amaçlı boşaltıldı. Kiptaş görevlileri sabaha kadar nöbetçi bırakarak güvenlik koridoru oluşturdu. 
     Çökmenin, bahçe duvarının üzerine bölgede oturanlar tarafından başka bir bahçe duvarı yapılmasından kaynaklandığı belirlendi. 
     Kiptaş ekipleri sabah saatlerinde beş büyük iş makinesi ve altı kamyon ile bölgede enkaz kaldırma çalışmalarına başladı. Enkaz kaldırıldıktan sonra bahçe duvarları güçlendirilecek. 
     
</TEXT>
</DOC>
