<DOC>
<DOCNO> 393399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko37.html </URL>
<DATE> 2005/11/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Avrupa Yatırım Bankası Tüpgeçit için 800 milyon avro ayırdık 
</HEADLINE>
<TEXT>

     Avrupa Yatırım Bankası Başkan Yardımcısı Wolfgang Roth, 800 milyon Avro tutarındaki krediyi Boğaz'ın altından geçecek tüp geçit için hazırladıklarını bildirdi. 
     YASED'in düzenlediği ''Yabancı Yatırımların Yeni Gözdesi Fırsatlar Ülkesi Türkiye'' konulu konferans kapsamında, Türkiye'nin Yabancı Sermaye Stratejisi başlıklı bir oturum düzenlendi. 
     Başbakan Recep Tayyip Erdoğan'ın da izlediği oturumda konuşan Roth, yabancı sermayenin bir ülkeye çekilmesi için güven ikliminin çok önemli olduğunu vurguladı. 
     Kendisi de Alman olan ve Almanya Başbakanı Schröder'in Türkiye'nin AB yolundaki desteğinin unutulmamasını isteyen Roth, 1963'de dönemin Alman başbakanının ''Bir gün nihai adımlar atılacak, Türkiye, AB cemaatinin olgun bir üyesi haline gelecektir'' sözlerini hatırlattı. 
     Roth, ''Durum değişti, Merkel Başbakan olacak. Fakat bu perspektifin değişmesini beklememek lazım'' ifadesini kullandı. 
     Banka olarak bölgesel gelişme üzerinde durduklarını, gelişmekte olan ülkelerin altyapısının özel ilgi alanları olduğunu belirten Wolfgang Roth, ''Altyapı yatırımları için finans bulmak her zaman zordur. Avrupa Yatırım Bankası olarak 800 milyon Avro'yu Boğaz'ın altından geçecek tüp geçit için hazırladık'' diye konuştu. 
     
     ''TÜRKİYE MÜTHİŞ BİR GÜVEN TELKİN EDİYOR'' 
     Türkiye'nin müthiş bir güven telkin ettiğini vurgulayan Roth, Şişecam'a kamu garantisi olmadan 60 milyon Avro kredi verdiklerini hatırlattı. Roth, bu miktarın çok büyük bir para olmadığını ancak, güvenin gösterilmesi açısından önem taşıdığını vurguladı. 
     Roth, Avrupa Yatırım Bankası olarak Türkiye'ye gelecek yatırım aksiyonlarını her zaman desteklediklerini, bundan sonra da desteklerinin devam edeceğini söyledi. 
     Önümüzdeki yıllarda Türkiye'de aktif olacaklarını belirten Roth, doğrudan yabancı yatırım akışında 6 Türk partner banka üzerinden aktif rol oynayacaklarını, en kısa zamanda da yönetim ofisi açacaklarını bildirdi. 
     Türkiye için daha fazlasını yapmaya hazır olduklarını anlatan Roth, Türkiye'nin, büyüklüğüyle coğrafi açıdan Avrupa Birliği'ne yeni üye 10 ülke toplamına eşit olduğuna dikkati çekti. 
     
</TEXT>
</DOC>
