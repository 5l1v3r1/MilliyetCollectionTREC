<DOC>
<DOCNO> 355588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/yazar/civaoglu.html </URL>
<DATE> 2005/06/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Beyaz gece 
</HEADLINE>
<TEXT>


İncil'de cennet simgesi "beyaz zambak"tır. 
Finlandiya'nın bir diğer adı ise, cennet gibi bir toprak tanımıyla örtüşen "Beyaz Zambaklar Ülkesi..." 
Belki de güneşin 24 saat hiç batmadığı "beyaz gecelere" de çağrışım yaptırıyor. 
"Beyaz Zambaklar Ülkesi" Grigory Petrov'un yazdığı Finlandiya'yı anlatan ve dünyanın hemen hemen tüm dillerine çevrilmiş çok ünlü bir kitabın adıdır. Böyle satırlar okuyarak uçtum Finlandiya'ya... 
Unutamayacağım 48 saat geçirdim. 

Ormanın ortasında kırmızı köy evlerinin çevrelediği meydanda sabaha kadar sürecek piknik parti. 
"Sabaha kadar" söylemi, bilemem ne kadar doğru .. Çünkü, güneşin hiç batmadığı bu Lapland adlı yerde doğması nasıl mümkün olur 
24 saat aydınlık yaşanan 21 Haziran'ı 22'ye bağlayan günün gecesi de "beyaz gece" değil miydi Bize gezi boyunca böyle beyaz kürkler içinde onlarca genç Finlandiyalı kız rehberlik etti. Finlandiyalı kadınlar tıpkı İskandinavlar gibi çok güzel... 
Bu fotoğraf çekildiğinde saat sabaha karşı 2'ydi. Kuzey Kutbu'na bu en yakın bölgede 21 Aralık'ı 22'ye bağlayan gün ise neredeyse 24 saat karanlık. Güneş sanki hiç doğmuyor. 

20 Haziran'ı 21'e ve 21 Haziran'ı da 22'ye bağlayan iki harikulade "beyaz gece" yaşadım. 
Finlandiya'nın ünlü votkalarını içtik. 
Viking ve Vikinglerden de önce o topraklarda yaşayanların Şaman geleneklerini yansıtan müzik, folklor, görüntü sanatları ile örülmüş saatler... 
Önce Helsinki, sonra Kuzey Kutbu'na yakın Kittila adlı küçük kentin bir dağ köyünde düzenlenen piknik parti... 
Ormanın ortasında çadırlar, votka büfeleri, buzdan oyulmuş küçük votka kadehleri, geyik etleri, gözümüzün önünde tütsülenen somonlar, kabakçekirdekli köy ekmekleri, keçi peynirleri, dileyenlere sauna ve buz gibi nehir suyu... 
Tıpkı viski gibi iyi votkanın sırrı da, kimyasalı olmayan doğal tahıldan üretilmeleri ve daha önemlisi hiç karışıksız şerbet gibi kaynak suları... 
"Sıfır baş ağrısı" kalitenin ölçütü. 

Helsinki'nin en ünlü meydanlarından biri. Meydanın ortasındaki heykel, Rus Çarı Alexander II'ye ait. Finlandiya uzun süre Çarlık Rusya'sının egemenliği altında kalmış. Özgürlüğe geçtikten sonra işgal döneminde dikilmiş olan Rus Çarı Alexander II'nin heykeli h l duruyor. 
Nedenini sordum... 
Cevapları, "Finlandiya'nın imarına, eğitimine, kültürüne çok olumlu katkıları olan değerli ve sevgi dolu bir devlet adamıdır" oldu. 
Ne diyelim, "adamlar cennetlik..." 



</TEXT>
</DOC>
