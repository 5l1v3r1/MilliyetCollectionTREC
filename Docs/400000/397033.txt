<DOC>
<DOCNO> 397033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sonsiy02.html </URL>
<DATE> 2005/11/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Erdoğan cumhurbaşkanlığına aday olabilir 
</HEADLINE>
<TEXT>

     AKP Grup Başkanvekili Faruk Çelik, Başbakan Recep Tayyip Erdoğan'ın cumhurbaşkanlığına aday olabileceğinin sinyalini verdi. 
     Çelik cumhurbaşkanlığına ilişkin tartışmanın erken başlatıldığını belirterek, "hedeflediği projelerin gerçekleşmediğini görürse Başbakan Erdoğan belki aday bile olmayacak" dedi. 
     Çelik, Meclis'te düzenlediği basın toplantısında, daha önce genel seçimlerden yüzde 1'le çıkanların cumhurbaşkanı seçildiklerini hatırlattı. Faruk Çelik o dönemde cumhurbaşkanı seçiminin meşruiyetinin bile tartışılmadığını vurguladı. 
     Cumhurbaşkanlığı seçimine daha uzun bir zaman olduğunun altını çizen Faruk Çelik, "daha bu kadar zaman varken seçtirmeyiz, yaptırmayız diye hangi mantıkla söyleyebiliyorlar. Bunları söyleyenlerin bu tavrı cumhuriyetin kazanımlarına saygısızlıktır" dedi. 
     CHP Genel Başkanı Deniz Baykal, cumhurbaşkanlığı seçimi yapılmadan önce erken seçime gidilmesini ve cumhurbaşkanını yeni meclisin seçmesini istemişti. 
     
     Derin devlet 
     AKP Grup Başkanvekili Faruk Çelik, Şemdinli olaylarının ardından ortaya atılan derin devlet’ iddialarına ilişkin de, hem Ecevit hem de Demirel, 'Derin devlet var' diyor. Biz devleti o boyutuyla görmedik'' şeklinde konuştu. 
     Demirel ve Ecevit’in Türkiye'nin son 30-40 yıllık siyasetinde varolan kişiler olduğunu hatırlatan Çelik, üzerine basa basa derin devletten bahsediyorlar. 'Çok anlamsız cümleler olmasa gerek' diye düşünüyorum. Bu çerçevede Sayın Ecevit, Şemdinli'ye atıfta bulunuyor. Başbakan'ın açıklaması çok net. Yürütme işin peşinde, yasama da çarşamba günü düğmeye basıyor'' dedi. 
     Milletin bu olaylara karşı duyarlı ve hassas olduğunu belirten Çelik, konunun yargıda olduğunu, umarım eski başbakanları doğrulayan bir neticeyle karşılaşılmaz temenisinde bulundu. 
     Çelik, Şemdinli olaylarıyla ilgili araştırma önergelerinin yarın görüşülmesinin planlandığını, ancak bakanların bölgede olması ve dönüşlerinde gecikme olabileceği hesaba katılarak 23 kasım çarşamba gününe alındığını belirtti. 
     Siyasi partilerin, Şemdinli olaylarının araştırılmasını istediklerini belirten Çelik, Meclis'te önerge görüşmelerinin ardından kurulacak araştırma komisyonunun çalışmalarının ve çıkacak raporun daha önemli olduğuna dikkat çekti. 
     
</TEXT>
</DOC>
