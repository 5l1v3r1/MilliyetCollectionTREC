<DOC>
<DOCNO> 386551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/spor/axspo02.html </URL>
<DATE> 2005/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım gürleyecek 
</HEADLINE>
<TEXT>


Fenerbahçe Başkanı, yarın yapılacak olan Divan Kurulu toplantısında kürsüye çıkacak, gündemdeki tartışmaları ele alacak. Aziz Yıldırım'ın yönetimin sessiz kalmayı tercih ettiği birçok konu hakkında sert açıklamalar yapması bekleniyor 

YUSUF KOBAL 


Sarı - lacivertli kulübün başkanı Başkanı Aziz Yıldırım, yarın yapılacak olan Olağan Yüksek Divan Kurulu toplantısında sahneye çıkıp, gündemde öne çıkan son tartışmaları masaya yatıracak. 
Yıldırım'ın, Galatasaray İkinci Başkanı Ergun Gürsoy'un sözleri, olaylı Konyaspor - Fenerbahçe maçının ardından yapılan spekülasyonlar ve yönetici arkadaşı Hakan Bilal Kutlualp ile ilgili önemli açıklamalarda bulunacağı öğrenildi. Yıldırım, Divan sekreterliğine de kürsüye çıkacağını resmen bildirip, programın buna göre düzenlenmesini istedi. 

Ses getirecek 
Tüzük tadil kongresi öncesi yapılacak olan son Yüksek Divan Kurulu toplantısında Başkan Aziz Yıldırım'ın açıklamalarının gündeme bomba gibi düşmesi bekleniyor. Özellikle üç büyük kulübün, Konyaspor maçı sonrası gelişen olaylarda takındıkları tavrı eleştireceği bildirilen Yıldırım'ın, bu konuşma için danışmanları ile hazırlık yaptığı bildirildi. Fenerbahçe Başkanı'nın, Şükrü Saracoğlu Stadı'nın bitirilmesi nedeniyle üyelere de yeni tesis sözü vereceği tahmin ediliyor. 

Alex'ten zorunlu rötar 

Fenerbahçe, Ankaragücü maçının hazırlıklarına dün milli takımlardan dönen oyuncularının da katılımıyla devam etti. Teknik Direktör Christoph Daum 1.5 saat süren idmanda taktik çalışmalar üzerinde durdu. 
Milliler arasında sadece Alex de Souza takıma katılamadı. Brezilyalı yıldızın, Venezüella karşılaşmasının önceki gün sabaha karşı bitmesi nedeniyle geciktiği bildirildi. Sambacının bugün İstanbul'a gelmesi bekleniyor. 
Arnavutluk karşısında mücadele eden Selçuk ve kaleci Volkan'ın yanı sıra Gana Milli Takımı'ndan dönen Appiah düz koşu yaparak günü tamamladı. Kaptan Ümit Özat ise yorgun olması nedeniyle antrenmana çıkmadı. 
Bu arada uzun süredir sakat olan Tuncay dün ilk kez takımla birlikte çalışmalara başladı. Zafer Biryol ise yine fizyoretapist eşliğinde koşu yaptı. 


</TEXT>
</DOC>
