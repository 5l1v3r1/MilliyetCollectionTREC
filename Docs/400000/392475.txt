<DOC>
<DOCNO> 392475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/guncel/axgun02.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise suçlama 
</HEADLINE>
<TEXT>


Rize'de taşlanan TAYAD'lılardan Zeynep Erduğrul, saldırganların otobüsle geldiğini, olayı polisin organize ettiğini ileri sürdü 

TACETTİN ÇEBİ Trabzon DHA 

Tutuklu ve Hükümlü Aileleri ile Dayanışma Derneği TAYAD üyesi Zeynep Erduğrul, "TAYAD'lı olduklarını bilsem halkın tepkisine ben de katılırdım" diyen Rize Belediye Başkanı AKP'li Halil Bakırcı'nın, hükümetin görüşlerini ifade ettiğini söyledi. 
İstanbul'da 4 yıl önce ölüm orucunda hayatını kaybeden Zehra ve Canan Kulaksız'ın Rize'deki mezarını çarşamba günü ziyaret eden yaklaşık 15 TAYAD'lı daha sonra kalabalık bir grubun taşlı - sopalı saldırısına uğradı. Trabzon'da 6 Nisan'da TAYAD bildirisi dağıtırken de linç girişimine uğrayan Erduğrul, mezar ziyareti dışında amaçlarının olmadığını belirterek, şunları söyledi 
"Basın açıklaması yapmak istediğimiz yalandır. Pankart açsak, bunu açıkça söyleriz. Bu yalanları, saldırıya uğradığımızı gizlemek için söylüyorlar. Sivil polisler arkadaşlarımızı belediye binası önünde taciz etmiştir. Polisler, şehri terk etmemizi istediler. Aksi takdirde provokasyon olacağını ve bizi dövdüreceklerini söyleyip tehdit ettiler." 

'8 kere taşlandık' 
Mezarlık dönüşünde polisin kendilerini durdurduğunu ve bu sırada polis otosunun arkasındaki beyaz otobüsten inenlerin taş ve sopalarla minibüslerine saldırdığını iddia eden Erduğrul, "Bunlar PKK'lı' diye provokasyon yapılmasına rağmen, halktan katılan olmadı. Sadece organize olan grup saldırıyordu. Polis bizi 8 ayrı noktada durdurdu ve hepsinde taşlandık" dedi. 
Erduğrul, Bakırcı'nın sözlerini de şöyle değerlendirdi 
" 'İnsanım' diyen herkesin bu zihniyeti kınaması gerekir. Linçler, bu kafaların organizasyonudur. Milletvekili Abdülkadir Kart da 'Gerekli dersi aldılar. Bir daha buraya gelemezler' diyor. Bu nasıl kafadır " 

TAYAD Halil Bakırcı linci sahiplendi 

TAYAD, üyelerine gösterilen tepkiye "Ben de olsam vururdum" diyerek destek veren Rize Belediye Başkanı Halil Bakırcı'yı "Bundan sonra yaşanabilecek olayların sorumlusu" ilan etti. TAYAD'dan yapılan açıklamada, Halil Bakırcı'nın sözleri eleştirilerek, "Bir avuç kendini bilmezden korkup da geri adım atılmayacağı" belirtildi. 
TAYAD açıklamada, Bakırcı'nın sözleri için, "Linç sahiplenilmiş, TAYAD tehdit edilmiş ve hedef gösterilmiştir. Daha da ötesi katliama davet çıkarılmıştır" denildi. 




</TEXT>
</DOC>
