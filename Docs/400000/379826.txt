<DOC>
<DOCNO> 379826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/magazin/mag01.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'nın ölüm nedeni Extacy 
</HEADLINE>
<TEXT>


Adana Adli Tıp Kurumu'nun ilk raporunda, önceki gün otel odasında ölü bulunan 'Gelinim Olur musun ' adlı yarışmayla ünlenen Ata Türk'ün kanında aşırı derecede Extacy adlı uyarıcı hapa rastlandığı belirtildi 

NEŞET KARADAĞ, BÜNYAMİN YIL, TUNCAY DAĞLI, MURAT KİBRİTOĞLUA Adana DHA 

Adana'da önceki gün bir otel odasında ölü olarak bulunan 'Gelinim olur musun ' yarışmasıyla ünlenen Ata Türk'ün 24 aşırı derecede uyuşturucu aldığı için hayatını kaybettiği ortaya çıktı. 'Kaynana Semra' olarak ünlenen anne Semra Yücel'in, aynı programda Sinem'le evliliğini engellediği oğlunun yeni kız arkadaşına da karşı olduğu öne sürülürken, polis Türk'ün canına kıymak için aşırı uyuşturucu almış olabileceği ihtimalini de araştırıyor. 
Kaldığı otel odasında önceki gün ölü bulunan Türk'ün, Adres Bar'da program yapmak için geldiği Adana'da eşlik ettiği Makedon asıllı türkücü Cansever'in menajeri Hüseyin Karlı, "Ata, annesi ile problemleri olduğunu söylüyor, 'iyi ki geldim' diyordu. Yeni bir kız arkadaşından söz etti. İlkay adında bir sanatçı ile birlikte olduğunu, annesinin bu beraberliğe karşı çıktığını anlattı. İlkay hakkında başka herhangi bir bilgimiz yok" dedi. 

Uyuşturucu çıktı 
Türk'ün babası Hamit, ablası Seçil Türk ile aynı yarışma programına katılan Ahmet Akman önceki gece İstanbul'dan Adana'ya geldi. Oğlunun kaldığı mütevazı otelin aksine geceyi Hilton Oteli'nde geçiren Hamit ve Seçil Türk ile Akman, dün Adli Tıp Kurumu'na gitti. Savcı Şefik İçöz, Hamit Türk'e oğlunun cesedini teşhis ettirdi. Türk'ten alınan kan örneğine Adana Adli Tıp Kurumu'nda yapılan ilk incelemede, bol miktarda Extacy adı verilen uyarıcı hap ve az miktarda esrara rastlandı. Alkol oranı ise yok denecek kadar az düzeyde bulundu. 
Cansever de polis ifadesinde, annesinin, moralinin bozuk olduğunu belirtip kendisiyle Adana'ya gelen Türk'ü, "O pis şeylerden içme. İçersen hakkımı helal etmem" diyerek uyardığını anlattı. Türk'ün, programa çıktığı barda 3 bira, gece yemeğe çıktıklarında da 2 duble viski içtiğini kaydeden Cansever, "Lokantadan geldiğimizde odasında ne içti bilmiyorum" dedi. 

Hayranları anneyi suçladı 
Bu arada "Gelinim olur musun"un izleyicileri de Adli Tıp Kurumu akın etti. Çoğu kadın olan meraklılardan bazıları, Türk'ün ölümü ve yaşadığı bunalımın nedeni olarak annesini gösterdi. Bir kadın, "O Semra Yücel çocuğu böyle yaptı. Katili annesidir. 24 yaşında bir çocuk. Annesinin şöhretinin bedelini ödedi" dedi. 
Cenaze dün akşam baba Hamit Türk ve ablası Seçil tarafından İstanbul'a getirildi. 

Ölmeden birkaç saat önce... 

MAGAZİN SERVİSİ 
Ata Türk, ölümünden saatler önce, ilk kez gittiği Adana'da arkadaşlarıyla bira içerek ve Adres Bar'ın solisti Cansever'i dinleyerek eğlenirken yerel bir TV kamerası tarafından görüntülendi. Türk, muhabirin "Adana'ya daha önce geldiniz mi " sorusunu "Yoo. Bugün geldik. Yarın gezeceğim ağabeylerle. Gelir gelmez kebap yedirdiler. Ya ben 1 ay kalayım burada, 100 kiloya çıkarım herhalde." diye yanıtladı. Ancak, ertesi günü görüp Adana'yı dolaşamadı. 


</TEXT>
</DOC>
