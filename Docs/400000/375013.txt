<DOC>
<DOCNO> 375013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun29.html </URL>
<DATE> 2005/09/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Katrina’dan kurtulan Türk kızı 
</HEADLINE>
<TEXT>

     Can KAMİLOĞLU NEW YORK, DHA 

MEKSİKA Körfezi’nde başta New Orleans olmak üzere sahildeki birçok Amerikan şehrini yıkan ve binlerce kişinin ölümüne neden olduğu sanılan Katrina kasırgasından, Deniz Bingöl isimli İstanbullu bir Türk sağ olarak kurtuldu. 
     Genç kız, CNN televizyonunda gözleri yaşlı bir halde, İstanbul’daki yakınlarına sağ olduğu müjdesini verdi. Bingöl CNN kamerasına, "Türküm ve İstanbulluyum. Bu kasırgadan kurtulmayı başardım. İyiyim" diye konuştu. 
     Öte yandan ABD’nin kasırgadan etkilenen bölgelerinde yakınları olan Türkler, Dışişleri Bakanlığı tarafından verilen telefonları arayıp yakınları hakkında bilgi almaya çalışıyor. Katrina kasırgasında şu ana dek ölen ya da yaralanan Türk vatandaşı olduğu yönünde bir açıklama gelmedi. ABD’de son olarak 2000 yılında yapılan nüfus sayımına göre, kasırganın en çok etkilediği kent olan New Orleans’ta 100 kadar Türk yaşıyor. New Orleans Üniversitesi’nde de çok sayıda Türk öğrencinin eğitim gördüğü belirtiliyor. 

     
</TEXT>
</DOC>
