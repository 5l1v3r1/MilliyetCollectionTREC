<DOC>
<DOCNO> 385308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/son/sontur04.html </URL>
<DATE> 2005/10/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Manyas'ta 2 bin hindi itlaf ediliyor... Çalışmalar sürüyor... 
</HEADLINE>
<TEXT>

     DHA - AA 

Balıkesir’in Manyas İlçesi’ne bağlı Kızıksa Beldesi’nde kamuoyunda "kuş gribi" adıyla bilinen tavuk vebası hastalığına rastlanması üzerine beldedeki tüm kanatlı hayvanların itlaf edilmesine dün akşamdan bu yana devam ediliyor. 
     Manyas İlçe Tarım Müdürlüğü’nden özel giyimli 5 kişilik ekip, itlaf işlemine beldedeki 2 hindi çiftliğinde başladı. İçine sanayi tüpüyle karbondioksit gazı verilen bölmeye 20'şerli gruplar halinde konulan kanatlı hayvanlar, itlaf edildi. Basın mensuplarını bölgeden uzaklaştıran görevliler, itlaf olan hayvanları kepçelerle daha önceden açılan çukura gömerek, üzerlerini kireç ve çeşitli dezenfekte ilaçlarla kapattı. 
     Sabah saatlerine kadar süren itlaf işlemine, akşam havanın kararmasıyla birlikte yeniden başlanacağı bildirildi. 

     
</TEXT>
</DOC>
