<DOC>
<DOCNO> 359757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/siyaset/axsiy02.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yiğit DTP'ye birkaç milyon dolar ödedim 
</HEADLINE>
<TEXT>


Korkmaz Yiğit'in Yüce Divan'daki sözleri, ANAP'lıları bile şaşırttı. Meclis Komisyonu'nda verdiği ifadeleri "unuttuğu" görülen Yiğit, DTP'ye de para yardımı yaptığını iddia etti 

Gökçer Tahincioğlu - Ankara 


Eski Başbakan Mesut Yılmaz ve eski Devlet Bakanı Güneş Taner'in Türkbank ihalesine fesat karıştırdıkları iddiasıyla Yüce Divan'da yargılandıkları davanın önceki günkü duruşması, işadamı Korkmaz Yiğit'in şaşırtıcı ifadelerine sahne oldu. 
Türkbank ihalesini kazandıktan sonra Alaattin Çakıcı bağlantısı ortaya çıkan, açıklamalarıyla Yılmaz ve Taner'e Yüce Divan'da yargılanma yolunu açan Yiğit'in "İkisinin de tek amacı, bankayı 10 bin dolar daha pahalıya satabilmekti" sözleri, salondaki ANAP'lıları bile şaşırttı. 

Şampanya patlattı 
"Erol Evcil'e ait bir bant kaydı var. Evcil, telefonda, 'Korkmaz, Türkbank'ı bizim hesabımıza aldı. Bank Ekspres'i de bize verecek' diyor. Sonra da yanındakilerle şampanya patlatıyorlar. Yılmaz bana bunu okudu." 
"Kanal 6'yı satın aldık. O dönemde Güneş Taner hakkındaki bazı iddialarla ilgili altyazı geçiyordu. Ben yazıyı kestim. Kamuran Çörtük, 'Bırak biraz dönsün' dedi. Sonra Cumhur Ersümer ile ilgili bir dosya geldi. Çörtük, tam 3 gün dosyayı alabilmek için benimle dolaştı. Ben de dosyayı verdim. Sonra aynı dosya bir kez daha geldi. İçinde kaset vardı. İzledim. Büromu bastıklarında ortadan kayboldu. Ben cezaevindeyken bile gelip birkaç kişi kasedi sordu. Yılmaz bunların kim olduklarını gayet iyi bilir." 
"Yılmaz, Kanal 6'yı aldığımda 'Artık bizim de bir televizyonumuz' oldu demedi. Daha önce böyle demişsem maksadımı aşmışımdır. Sadece benim yanımdan Mehmet Akköprülü'yü arayarak, benim kendisini birkaç gün sonra kanalın yöneticiliği konusunda arayabileceğimi söyledi." 
"Özkan beni evine götürdü. Tek amacı, Milliyet'i almamdan vazgeçirmekti. Öyle şeyler anlattı ki, 'İsterseniz, Türkbank'ı almaktan da vazgeçerim' dedim. Ecevit'i arayarak, Milliyet'i almayacağımı söyledi. O dönemde, Milliyet, Yeni Yüzyıl'la ilgileniyordum. Bir de Cumhuriyet gazetesi ile ilgili konu vardı. Bunlar hep sol tandanslı gazeteler. Herhalde rahatsız oldu ki Ecevit, kapı kapı dolaşıp bana bir şey satılmasını engellemeye çalıştı." 

Aksoy'u cezalandıracaktı 
"Çakıcı arayıp sürekli havadan sudan konuşuyordu. O konuşur, siz dinlersiniz zaten. Bir gün 'Erol Aksoy Erdoğan Demirören'e küfretmiş. O benim ağabeyim. Aksoy'u cezalandıracağım' dedi. Ben de 'Yaparsan Türkbank'ı kaybederiz' dedim. Edebiyattan bile bahsediyordu." 
"Kamhi, Yılmaz'la görüşmemden sonra 'Artık partiye Demokrat Türkiye Partisi yardım yaparsın' dedi. Kamhi'nin özel kalemine, bir defasında birkaç milyon dolar ödedim. Kendisi, bu parayı ne için ödediğimi biliyor. Birkaç kez de elden para verdim." 

Cindoruk Heyete anlatırım 

Yiğit, duruşmada, eski DTP lideri Hüsamettin Cindoruk'un, "Çakıcı, MİT'in kadrolu elemanı. Beklentisini karşılarsanız size bir şey yapmaz. Zaten MİT'ten Yavuz Ataç'ın kontrolünde" dediğini iddia etti. Eski DTP Milletvekili Cefi Kamhi ise, "Cindoruk sadece Çakıcı gibi adamların hiçbir şey yapamayacağını söyledi" dedi. Yüce Divan, Cindoruk'un 8 Ağustos'ta tanık olarak dinlenmesine karar verdi. Milliyet'e konuşan Cindoruk, "Duruşmaya kadar açıklama yapmam suç. Bu nedenle bildiğim her şeyi heyete anlatacağım" diye konuştu. 


</TEXT>
</DOC>
