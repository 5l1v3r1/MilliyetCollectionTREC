<DOC>
<DOCNO> 381608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonsiy13.html </URL>
<DATE> 2005/09/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Org. Büyükanıt'tan Avrupa Parlamentosu'ndaki ifadeye tepki... 
</HEADLINE>
<TEXT>

     Kara Kuvvetleri Komutanı Orgeneral Yaşar Büyükanıt, "Avrupa Parlamentosu’nda, terörle mücadelemizi ’saldırgan askeri operasyonlar’ olarak niteleyen düşünce ve ifade şeklini esefle kınıyorum" dedi. 
     Kara Harp Okulu 2005-2006 Eğitim ve Öğretim Yılı Açılış töreninde konuşan Orgeneral Büyükanıt, Türk Silahlı Kuvvetleri’nin terörle mücadelesini ’saldırgan askeri operasyonlar’ olarak tanımlayan ifadeleri, "Türkiye Cumhuriyeti’ni uyandırması gereken çan sesleri olarak izlediğini" bildirdi. 
     Türkiye Cumhuriyeti’nin bugün iki büyük tehlikeyle karşı karşıya bulunduğuna işaret eden Büyükanıt, birinci tehdidi, yaşadığımız çağda hala Türkiye’de hilafeti ve şeriatı hayal eden çarpık ve hayali bir düzeni arzu eden her türlü geniş yelpazede yer alan irticai düşüncelere sahip grupların var olması, ikinci tehdidi ise son günlerde değişik platformlarda ortaya çıkan, Türkiye’nin bölünmez bütünlüğüne yönelik etnik ayrımcılığa dayalı terör örgütü faaliyetlerinin oluşturduğunu söyledi. 
     Türkiye’yi bir kaos ve çatışma ortamına sokmak isteyen mihrakların aynı zamanda kendi kaçınılmaz sonlarını da hazırladıklarının altını çizen Orgeneral Büyükanıt, şunları kaydetti 
     "Avrupa Parlamentosu’nda, terörle mücadelemizi ’saldırgan askeri operasyonlar’ olarak niteleyen düşünce ve ifade şeklini esefle kınıyorum. Tüm dünyanın teröre karşı belli ölçüde tavır aldığı bir ortamda, Türk Silahlı Kuvvetleri’nin Terörle mücadelesini ’saldırgan askeri operasyonlar’ olarak tanımlayan bu tür ifadeleri, Türkiye Cumhuriyeti’ni uyandırması gereken çan sesleri olarak izlemekteyim. 
     Her türlü cinayeti hayasızca ve insanlık dışı eylemlerle işleyen tarihin en kanlı terör örgütünün , bugün tüm bu cinayetlerini, barbarlıklarını, demokrasi, özgürlük ve barış gibi insanlığın en yüksek değerleri ile örtüştürmeye çalışanların ve bunlara destek verenlerin oyununa Türkiye Cumhuriyeti ve Cumhuriyetin inançlı koruyucuları alet olmayacaktır. Ülke içinden ve ülke dışından destek gören yıkıcı ve bölücü faaliyetler, elbette ki, Türkiye Cumhuriyetini korumakla yükümlü dinamik güçlerin pençelerinde yok olacaklardır" Kara Kuvvetleri Komutanı Orgeneral Yaşar Büyükanıt, "Bizim anlayışımız Atatürk milliyetçiliğidir. Tabidir ki ulusumuzu seveceğiz" dedi. 
     Kara Harp Okulu 2005-2006 Eğitim ve Öğretim Yılı düzenlenen törenle açıldı. 
     Orgeneral Büyükanıt, törende yaptığı konuşmada, ulusal konularda özellikle PKK terör örgütüne karşı gösterilen her tepkiye, ’Türkiye’de milliyetçilik yükseliyor mu ’ yargısı ile yaklaşıldığını belirterek, Bu duygunun, ulusun ve onun yüksek değerlerini bir anlamda baskı altına almak anlamına geldiğini ifade etti. Büyükanıt, "Bizim Milliyetçiliğimiz Atatürk Milliyetçiliğidir. Kendi ulusumuzu tabii ki seveceğiz ve daha açıkçası sevmeyenlerden de nefret edeceğiz" dedi. 
     Bu sevginin etnik temele dayanan bir sevgi değil, bir yurttaşlık sevgisi olduğunun altını çizen Büyükanıt, şöyle konuştu 
     "Avrupa Parlamentosu’nda, terörle mücadelemizi ’saldırgan askeri operasyonlar’ olarak niteleyen düşünce ve ifade şeklini esefle kınıyorum. Tüm dünyanın teröre karşı belli ölçüde tavır aldığı bir ortamda, Türk Silahlı Kuvvetleri’nin terörle mücadelesini ’saldırgan askeri operasyonlar’ olarak tanımlayan bu tür ifadeleri, Türkiye Cumhuriyeti’ni uyandırması gereken çan sesleri olarak izlemekteyim. 
     Bilmeyenler için ifade ediyorum. Anayasamız ırkdaşlık üzerine değil, yurttaşlık üzerine kurulmuştur. Anayasayı okuyan, okuduğu halde anlamak istemeyenlere ifade etmemiz gereken konu budur. Türkiye Cumhuriyeti’ndeki vatandaşlarımızın hangisine ayrıcalık tanınmıştır 
     Yoksa Türkiye Cumhuriyeti içinde ayrılıkçılığı öngören gruplar mı yaratılmaya çalışılıyor " Bütün bu söylemleri dile getirenlerin ulusal kimliği parçalamak, dil birliğini ortadan kaldırmak ve bölünmeye hazır bir Türkiye görmek isteyenler olduğuna dikkati çeken Büyükanıt," Türkiye’nin ve ulusumuzun güçlü ve dinamik yapısı, ülke sevgisi bu düşünceleri ifade edenlerin yüzüne bir şamar gibi çarpacaktır" dedi. 
     
     Baydemir ve Dicle AP'de konuşmuştu 

     Avrupa Parlamentosu'nda 20 eylülde Sol Birlik Grubu GUE öncülüğünde, AB-Türkiye Sivil Komisyonu tarafından düzenlenen geniş katılımlı bir toplantıda 'Kürt sorunu' tartışıldı. 
     Toplantıda konuşan Diyarbakır Büyükşehir Belediye Başkanı Osman Baydemir, söz konusu konferansa 'hem Avrupalı hem de Kürt siyasi çevrelerden birçok katılım olurken, sorunun ve çözümün bir parçası olan hükümet ile bağı olan kesimlerden katılım olmadığını üzüntüyle gördüğünü' söyledi. 
     Baydemir, "Kürt sorununun bugüne kadar bir çözüme kavuşturulamamasının en önemli sebebi sorunun demokratik bir çerçevede tartışılmasının engellenmesidir'' ifadelerini kullandı. 
     Diyarbakır Belediye Başkanı Osman Baydemir, ''meseleye 'güvenlik-terör' ya da salt 'ekonomik geri kalmışlık' çerçevesinden bakılınca Kürt sorununun sosyal, siyasal, kültürel, hukuki boyutları görülmemektedir. Bu çerçevede, her türlü çatışma stratejisi, silahlı eylem ve askeri yöntemlerin demokrasi ve barış girişimlerini sonuçsuz bırakarak çözümsüzlüğü derinleştirdiğine inanıyoruz. Seksen yıllık Cumhuriyet tarihinde Kürt meselesi devletin inkar, Kürtlerin ise buna karşılık isyan politikalarıyla şekillenmiş, Kürt sorununun temel tartışma zemini maalesef şiddet olmuştur'' sözleriyle de TSK'yı eleştirdi. 
     'Çatışma stratejisine karşı olduklarını' söyleyen Baydemir, "endişemiz ve korkumuz odur ki, Kürt sorununun çözümü için gerekli olan demokratik siyasetin kanalları kapanırsa, siyasetin dili tekrar şiddet olacaktır ve bu durum Türkiye'de yaşayan herkese çok büyük zarar verecektir'' açıklamasında bulundu. 
     Aynı toplantıda konuşan eski DEP milletvekili Hatip Dicle de Türkiye'de Kürtlerin kimlik, dil ve kültür haklarının inkar edildiğini iddia etti. Dicle, Türkiye'de 1924 Anayasası ile Kürtlerin kimlik, dil ve kültür haklarının inkar edildiğini, ret ve inkar politikasının sürdüğünü savundu. 
     Türkiye'nin toprak bütünlüğü içinde, sınırlarına dokunulmadan barışçı bir çözüm bulması gerektiğini dile getiren Dicle, Kürtlerin ulusal varlıklarını tanıyan yeni bir anayasa beklentisinde olduklarını söyledi. 
     Abdullah Öcalan'dan sayın Öcalan’ diye söz eden Hatip Dicle, 'dağlardaki silahlı militanların, cezaevlerindekilerin ve yurtdışındakilerin koşulsuz olarak siyasi yaşama katılım hakları elde etmeleri' çağrısını yaptı. 
     Dicle, Başbakan Recep Tayyip Erdoğan'ın açıklamalarının Kürtlerde ihtiyatlı bir iyimserlik’ yarattığını da kaydetti. 
     
</TEXT>
</DOC>
