<DOC>
<DOCNO> 380808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sondun25.html </URL>
<DATE> 2005/09/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Rita kasırgası neden oluştu 
</HEADLINE>
<TEXT>

     İngiliz bilimadamı Sir John Lawton, New Orleans'ı vuran Katrina ve Texas'ı tehdit eden Rita kasırgasının büyük olasılıkla küresel ısınmanın sonucu olduğunu söyledi. 
     İngiliz ve Amerikan basınında yer alan haberlerde, Kraliyet Çevre Komisyonu Başkanı Sir Lawton, kasırgaların giderek daha yoğunlaştığını, bunun nedeninin denizin sıcaklığının artması olduğunu belirtti. 
     Sir Lawton, Amerikan yönetimini ve ABD'deki ''neocon''ları yeni muhafazakarlar iklim değişikliği gerçeğini hala kabul etmemeleri konusunda da eleştirdi. 
     
     KASIRGA SEZONU YOĞUN GEÇİYOR 
     1 Haziran'da başlayan ve 30 Kasım'da sona erecek kasırga sezonu bu yıl çok yoğun geçiyor. 
     New Orleans ve civarındaki eyaletlerin özellikle kıyı kesimlerini vuran Katrina'nın ardından oluşan Nate, Maria, Ophelia ve Philippe tropik fırtınaları oluşmuş, bunlar Atlas Okyanusu'nun kuzeyindeki soğuk sularda güçlerini yitirerek yok olmuşlardı. 
     Kasırga sezonunun en yoğun faaliyetinin genellikle, Ağustos sonu ve Eylül ortasında yaşanmasına karşın, bu yıl şiddetli kasırgaların Eylül sonu da devam etmesi dikkat çekiyor. 
     
     KASIRGA İSİMLERİ 
     Amerikan Ulusal Kasırga Merkezi'nin 19'ten beri her yıl hazırladığı resmi kasırga listesine göre, Rita'dan sonra sırasıyla Stan, Tammy, Vince ve Wilma tropik fırtınaları bölgeyi etkileyecek. 
     1979'dan beri alfabetik sırayla kadın-erkek isimlerinden karma liste yapılıyor. 
     Toplam 6 adet liste bulunuyor ve bunlar rotasyon usulüyle her yıl yeniden onaylanıyor. Yani 2004 listesi, 2010'da tekrar kullanılıyor. Ancak bir kasırga çok yıkıcı olduysa o kasırganın bulunduğu listeye sıra geldiğinde, Dünya Meteoroloji Örgütü ile eşgüdüm halinde, söz konusu kasırga ''emekliye'' sevk ediliyor. 
     Örneğin, geçen yılki Charley, Frances, Ivan ve Jeanne'in ardından bu yıl Katrina kasırgası ''emekliye'' ayrılmak zorunda kalırken, Rita'nın da aynı akıbete uğraması bekleniyor. 
     Kasırgalara yazılı ve konuşma dilinde ayırt edici kısa ve kolay isimler verilmesi, bu kasırga ve tropik fırtınaları özellikle kıyı üsleri ve denizdeki gemilerin tanımlaması sırasında önemli kolaylık sağlıyor. 
     
</TEXT>
</DOC>
