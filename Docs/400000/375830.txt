<DOC>
<DOCNO> 375830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur19.html </URL>
<DATE> 2005/09/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Anadolu liselerinde öğretmen krizi 
</HEADLINE>
<TEXT>

     
     Nesrin COŞKUN İZMİR, DHA 
     
BU yıl sayıları ikiye katlanan ve hazırlık sınıfları kaldırılarak 4 yıl süreli genel lise görünümüne bürünen anadolu liselerinde, öğretmenlerinin sınavla belirlenmesi uygulaması da kalktı. Yeni ders yılının açılmasına kısa bir süre kala eğitimci kadrosu bulunmayan yeni anadolu lisesi yapılan okullarda, norm fazlası konumundaki öğretmenlere öncelik verilmesi tepkiyle karşılandı. Kıdemli öğretmenler hak haksızlığı’ yapıldığını öne sürerken, başvuruları değerlendirecek komisyona istediği adaya 5 puanlık takdir hakkı’ verilmesi de kadrolaşma’ iddialarına yol açtı. 
     İzmir'de yer ve mekan olarak uygun olmayan bazı okulların anadolu lisesine çevrilmesine tepkiler sürerken, bu okulların 2005- 2006 öğretim yılının başlamasına sayılı günler kala, öğretmenlerinin hala atanmadığı ortaya çıktı. 
     Türkiye'nin en başarılı ve ayrıcalıklı okulları olarak bilinen, öğrencileri gibi öğretmenleri de sınavla belirlenerek atanan anadolu liselerinin, genel liselerden farkı kalmadı. Anadolu liselerine öğretmen alımında da kurallar değişti. 
     Yeni anadolu lisesi statüsü verilen okulların öğretmen kadrolarının öncelikle bu okullarda norm fazlası durumuna düşen öğretmenlerce doldurulacağı bildirildi. Bu okullarda öğretmen olma hakkının, ikinci olarak 2000 yılında anadolu liseleri öğretmenliği sınavına girip kazananlara tanınacağı kaydedildi. 
     Üçüncü sırada ise herhangi bir lisede çalışan öğretmenlere şans verileceği, ancak hizmet puanına göre atamalarının yapılacağı belirtildi. Anadolu liselerine öğretmen olmak için başvuruların 23 Ağustos'ta başlayıp 2 Eylül'de sona erdiğini belirten bir yetkili, pek çok adayın internet üzerinden hizmet cetveli çıkartamadığı için başvuru yapamadığını vurgulayarak, şunları söyledi 
     Tüm Türkiye'de aynı zamanda aynı başvurular yapıldığı için yüklenme çok. Pek çok öğretmen hizmet cetveli çıkartamadı. Oysa İl Milli Eğitim Değerlendirme Kurulu 3- 7 Eylül arasında değerlendirmelerini tamamlaması gerek. Bakanlıkça da atama işlemleri 8 Eylül'den itibaren yapılacak. Bu tarihlere bakıldığında, yeni anadolu liselerinin öğretim yılının ilk günlerinde öğretmen sıkıntısı yaşayacağı ortada.'' 
     
     NORM FAZLASINA TEPKİ 
     İşin diğer yönüne bakıldığında ise haklar konusunda çelişki olduğunu öne süren yetkili, Çünkü bu anadolu liselerine öğretmen hakkı ilk olarak aynı okulun norm fazlası öğretmenine veriliyor. Norm fazlası, okula son gelen, kıdemi az olan öğretmen demektir. Yani okulun 20 yıllık öğretmenleri anadolu lisesi öğretmeni olamayacak, birkaç yıllık öğretmen olacak. Bu konuda yoğun tepkiler var'' dedi. 
     Bir diğer sorunun ise başvuruların değerlendirilmesinde yaşandığına dikkat çeken yetkili, Son iki yıllık sicil notu 80 ve yukarı olanların sicil notu ortalamalarına ek puanlar verilmesi öngörülüyor. Nitekim 10 yıla kadar her hizmet yılına, fakültede hazırlık sınıfı okuyan lisans mezunlarına birer puan verilecek. Alanında veya eğitim bilimlerinde tezli yüksek lisans yapanlara 5, ayrıca doktora yapmış olanlar artı 3 puan, yüksek öğrenimini ilk üç derecede veya şeref öğrencisi olarak bitirenlere 5 puan verilecek'' diye konuştu. 
     
     AMAÇ KADROLAŞMA’ 
     Bunların güzel, doğru uygulamalar olduğunu belirten aynı yetkili sözlerini şöyle tamamladı 
     Adayın öğrenim ve hizmetini değerlendiriyor. Ancak il milli eğitim müdürünün veya uygun göreceği milli eğitim müdür yardımcısının başkanlığında, ilköğretim müfettişleri başkanı, atamadan sorumlu milli eğitim müdür yardımcısı veya şube müdürü ile anadolu lisesi türündeki iki okul müdürünün katılımıyla oluşacak Değerlendirme Kurulu'na da komisyon takdiri olarak 5 puan veriyor. Bu komisyon adayları nereden bilip tanıyacak, bu 5 puan nasıl kullanılacak Değerlendirme Kurulu'nu oluşturacak üyelerin neredeyse tümü AKP'nin getirdiği kişiler. Bu puanlar kadrolaşma amaçlı kullanılacak. Kaygı bu, komisyona puan hakkı verilmemeliydi.'' 
     
</TEXT>
</DOC>
