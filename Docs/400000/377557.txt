<DOC>
<DOCNO> 377557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonspo18.html </URL>
<DATE> 2005/09/11/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Galatasaray - Sivasspor maçından notlar 
</HEADLINE>
<TEXT>

     Galatasaray'ın yeni transferi Çek futbolcu Marek Heinz, Sivasspor ile yapılan karşılaşmada ilk 11'de yer aldı. 
     İstanbul'a gelişinin ardından takımla birlikte 2 idmana çıkan Marek Heinz'ı ilk 11'de sahaya süren teknik direktör Eric Gerets, sol kanatta oynayan Altan'a yedekler arasında yer verdi. Gerets, attığı gollerle son haftalarda takımı sırtlayan ve son 3 maçta 5 gol atan Ümit Karan'ı da takımdan keserken, sakatlığı düzelen Necati'yi ilk 11'de sahaya sürdü. 
     Sarı-kırmızılı ekipte, Ergün ise sakatlığı nedeniyle forma giyemedi. 
     
     6 BİN 800 FAZLA TARAFTAR 
     Ali Sami Yen Stadı'nın eski açık tribünün yeniden hizmete açıldığı Galatasaray-Sivasspor maçını, önceki maçlara oranla 6 bin 800 daha fazla taraftar izledi. 
     Eski açık tribünü tamamıyla dolduran taraftarlar, ellerinde balonlarla şov yaptılar. Ayrıca yeni açık tribün, eski açık tribüne ''Eski açık sarı desene'' diye bağırarak, bir anlamda nostalji yapmış oldu. 
     
     TÜRK BAYRAKLARI AÇILDI 
     Taraftarlar, Galatasaray bayraklarının yanısıra tribünlerde Türk bayrakları da açtı. 
     Kapalı tribünde bulunan taraftarlar 3 tane büyük Türk bayrağını dalgalandırırken, diğer tribünlere de Türk bayrakları asıldı. 
     Metin Oktay'ın ölüm yıldönümü de unutmayan taraftarlar, merhum golcünün dev formasını açtılar. 
     Galatasaraylı taraftarlar, ''Hiç kimse senin kadar benden değil, neden şimdi sarı-kırmızılı forma üstünde değil 3'' diyerek jübile yapmayarak Gençlerbirliği'nde antrenör olarak göreve başlayan Bülent Kormaz'a mesaj gönderdiler. 
     
     ALKIŞLI PROTESTO SÜRDÜ 
     Taraftarlar, sezon başından bu yana yaptıkları ilk 5 dakika alkışlı protestolarını sürdürdüler. 
     Bir grup yine ''yönetim istifa'' diye bağırırken, bazı taraftarlar da ıslıklarıyla onları susturdu. Taraftarlar daha sonra hep birlikte takımlarını desteklemeye başladı. 
     Taraftarların eski açık tribüne Galatasaray'daki seçimli kongre tarihi olan Mart 2006 tarihini pankart olarak asmaları dikkati çekti. 
     
     UYANIK SİVASSPOR TARAFTARLARI 
     Bu arada eski açık tribüne giren bazı Sivassporlu taraftarlar, daha sonra güvenlik güçleri tarafından kapalı tribündeki diğer konuk ekip seyircilerinin yanına götürüldüler. 
     Sivasspor'a ayrılan kapalı alt tribüne giren taraftarlar 40, eski açık alt tribüne giren taraftarlar ise 15 YTL ödediler. 
     
     HEINZ'A SEVGİ GÖSTERİLERİ 
     Galatasaraylı taraftarlar, yeni transfer Marek Heinz'e sevgi gösterilerinde bulundu. 
     Tüm tribünler Çek futbolcuyu tek tek çağırarak yumruk şov yaptırırken, Heinz'ın da bu ilgiden oldukça memnun kaldığı gözlendi. 
     
     LORANT'A TEPKİ 
     Galatasaraylı taraftarlar, bir dönem Fenerbahçe'yi çalıştıran Sivasspor Teknik Direktörü Werner Lorant'a maç öncesinde tepki gösterdi. 
     Maç önesindeki Gerets ile Lorant birbirlerine sarılarak başarılar diledi. 
     PAF Ligi'ndeki karşılaşmada Galatasaray, Sivasspor'u 6-0 yendi. Sarı kırmızılıların golleri Mülayim, Arda 2 , Yücel 2 ve Mehmet'den geldi. 
     Sivasspor'da kaleci Petkoviç, sakatlığı nedeniyle Galatasaray'a karşı oynayamadı. 
     Sivasspor ve Galatasaray sahaya ''Yaşasın Okulumuz'' yazılı pankart taşıyarak çıktı. 
     
</TEXT>
</DOC>
