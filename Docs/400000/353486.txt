<DOC>
<DOCNO> 353486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/son/sonspo13.html </URL>
<DATE> 2005/06/19/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Kerem Gönlüm Efes forması altında başarılı olmak istiyorum 
</HEADLINE>
<TEXT>

     Efes Pilsen ile 3 yıllık anlaşmaya varan milli oyuncu Kerem Gönlüm, lacivert-beyazlı forma altında başarılı olmak istediğini söyledi. 
     Kerem Gönlüm, Basketbol Federasyonu'nun resmi internet sitesine yaptığı açıklamada, eski takımı Ülkerspor'da altı sezon forma giydiğini dile getirerek, ''Sezonun sona ermesiyle birlikte NBA'dan ve Türkiye içerisinden birkaç takımdan teklifler aldım. Fakat ilk tercihimi altı sene boyunca formasını üzerimden hiç çıkartmadığım eski takımım Ülkerspor'dan yana kullandım. Ama Ülkerspor ile maddi yönde anlaşamadık. Sonuçta biz profesyoneliz ve tercihimi Efes Pilsen'den yana kullandım. Şu anda çok mutluyum. Efes Pilsen forması altında hem Türkiye Basketbol Ligi'nde TBL , hem de Avrupa Ligi'nde başarılı olmak istiyorum'' dedi. 
     Ülkerspor'dan üzgün olarak ayrıldığını kaydeden Kerem Gönlüm, eski kulübüne teşekkür ederek, ''O camiaya hizmet ettiğim için gururluyum. Gerçekten çok güzel şeyler yaşadım. Bana sonuna kadar güvendikleri için ayrıca teşekkür ediyorum. Bu güveni de bu sene bana takım kaptanlığını vererek gösterdiler. Benim buralara gelmemde Ülkerspor'un çok büyük katkısı vardır'' diye konuştu. 
     Bu sezon Ülkerspor forması altında TBL'de 29 karşılaşmada 26.32 dakika ortalama süre alan Kerem Gönlüm, 10.5 sayı, 7.6 ribaund ve 1.6 asist ortalamaları yakalayarak kariyerinin en verimli dönemini geçirdi. 
     
</TEXT>
</DOC>
