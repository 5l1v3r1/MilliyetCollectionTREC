<DOC>
<DOCNO> 398368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun06.html </URL>
<DATE> 2005/11/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Saddam'ın yargılanmasına yarın devam edilecek... 
</HEADLINE>
<TEXT>

     Irak'ın devrik Devlet Başkanı Saddam Hüseyin ve 7 yardımcısının, 1982'de 143 kişinin öldüğü Duceil katliamıyla ilgili yargılandığı davanın duruşmasına yarın devam edilecek. 
     Irak'ta kurulan özel mahkeme tarafından yargılanan Saddam ve 7 yardımcısı savunan avukat grubuna, ABD ve Katar'ın eski adalet bakanları da katılıyor. 
     ABD'nin eski Adalet Bakanı Ramsey Clark ve Katar'ın eski Adalet Bakanı Necib El Nauymi, Amman'da Reuters'e yaptıkları açıklamada, Saddam Hüseyin'in savunmasına yardımcı olmak ve eski devlet başkanının adil yargılanmasını sağlamak üzere Bağdat'a gideceklerini açıkladı. 
     İki eski bakan, Saddam Hüseyin'in en büyük kızı Ragad Saddam Hüseyin tarafından tutulan Halil Duleymi'ye katılacaklarını söyledi. 
     Saddam Hüseyin ve 7 yardımcısının Duceil katliamıyla ilgili yargılandığı davanın ilk duruşması 19 Ekim'de yapılmıştı. Duruşmaya, savunma avukatlarına hazırlanmalarına süre tanımak için 40 gün ara verilmişti. 
     Eski Irak lideri ve 7 yardımcısı, Bağdat'ın kuzeyindeki Şii kasabası Duceil'de Saddam'a yapılan başarısız suikast girişiminden sonra, kentteki 143 kişinin idam edilmesinin ve çok sayıda kişinin tutuklanarak işkence görmesinin sorumlusu olmakla suçlanıyor. 
     Davada, baş sanık Saddam Hüseyin'in yanı sıra Duceil'deki olaylar sırasında istihbarat şefi olan Saddam Hüseyin'in üvey kardeşi Barzan İbrahim, 1991'den sonra Devlet Başkanı Yardımcılığını yürüten Taha Yasin Ramazan, 143 Duceilliye idam cezası veren Irak Devrim Mahkemesi Başkanı Avad Hamid El Bender, Baas partisinin tutuklamalardan sorumlu olduğu sanılan Duceil'deki yetkilisi Abdullah Kazım Ruveyyid, Baas Partisi'nin Duceil bölgesi yetkilileri Ali Dayim Ali, Muhammed Azzavi Ali ve Mizhar Abdullah Ruveyyid de aynı suçlamadan yargılanıyor. 
     
</TEXT>
</DOC>
