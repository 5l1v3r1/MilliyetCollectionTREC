<DOC>
<DOCNO> 398378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sondun16.html </URL>
<DATE> 2005/11/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İran'da 6,1 şiddetinde deprem 
</HEADLINE>
<TEXT>

     İran'ın güney kıyısındaki Bender Abbas kentine yakın Keşm adasında Richter ölçeğine göre 6,1 büyüklüğünde bir deprem oldu. Depremin dört köyde hasara neden olduğu, ölü sayısının ise 10'a yükseldiği bildirildi. 
     Kişm'in bağlı olduğu Hürmüz'ün Valisi Haydar Alişavandi, yerel saatle 13.53'te TSİ 12.23 meydana gelen, 10-15 saniye süren depremde 10 kişinin öldüğünü, 50 kişinin yaralandığını açıkladı. 
     Deprem nedeniyle Kişm adası ile anakara arasındaki telefon bağlantısının koptuğu, bazı evlerde hasar bulunduğu belirtiliyor. 
     Komşu ülkelerde de hissedilen deprem nedeniyle Umman ve Dubai'deki ikiz kuleler ile kamu binaları dahil binadaki insanlar tahliye edildi, halk sokaklara fırladı. 
     Keşm hastanesi yetkilileri, hastanenin depremin ardından yaralılarla dolduğunu aktardı. Keşm adasında, çok sayıda binanın hasar gördüğü kaydedildi. 
     Yerel saatle 13.30'da meydana gelen ve merkez üssü Keşm adası olan 6,1 büyüklüğündeki depremin ardından, 3 güçlü artçı sarsıntı daha olduğu belirtildi. 
     Körfez'deki en büyük ada olan Keşm, palmiye ormanları ve koruma altındaki deniz kaplumbağalarıyla bölgedeki en önemli turistik merkezler arasında yer alıyor. 
     
</TEXT>
</DOC>
