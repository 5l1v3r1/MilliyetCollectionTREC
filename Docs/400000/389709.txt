<DOC>
<DOCNO> 389709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yasam/axyas01.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sivil haklar hareketinin annesi' öldü 
</HEADLINE>
<TEXT>


ABD'de oturduğu otobüs koltuğunu bir beyaz adama vermeyi reddederek Martin Luther King'in başkanlık ettiği sivil toplum hareketini başlatan Rosa Parks, 92 yaşında hayata gözlerini yumdu 

DIŞ HABERLER SERVİSİ 

ABD'de modern zamanların en büyük insan hakları hareketinin başlamasını sağlayan, 'sivil haklar hareketinin annesi' unvanlı Rosa Lee Parks, önceki gün, 92 yaşında uyurken hayata veda etti. 

Martin Luther'in desteğiyle 
Parks'ın bu unvanı almasını sağlayan olay, ABD'de zenci ve beyazların ayrı otobüslere binmelerini öngören yasanın h l uygulamada olduğu 1955'te yaşandı. O tarihte 42 yaşında olan Parks, Montgomery Alabama'da, yasalara karşı gelerek oturduğu otobüs koltuğunu bir beyaz adama vermeyi reddetti. Parks, bu yüzden hapse atıldı. 
Parks'ın tutuklanması üzerine, o zamanlar fazla tanınmayan rahip Martin Luther King Jr. tarafından Alabama'daki otobüs sistemine yönelik bir eylem başlatıldı ve bu boykot tam 381 gün sürdü. 

Irk ayrımcılığına yasal son 
Sonuçta ABD Yüksek Mahkemesi, okulların siyah ve beyazlar için ayrı olması eşitlik ilkesine aykırı buldu. Bu karar, zenci hakları hareketi tarihinde önemli bir dönüm noktası oldu. Ve bu hareket sonunda, 1964'te ırk ayrımcılığına son veren federal Sivil Haklar Kanunu'nun çıkmasını sağladı. 
Parks, 1996'da, ABD'nin en büyük sivil onur ödülü olan Başkanlık Özgürlük Madalyası ile 1999'da Kongre Altın Onur Madalyası'nı almıştı. 



</TEXT>
</DOC>
