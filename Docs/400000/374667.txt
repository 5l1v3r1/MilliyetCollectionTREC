<DOC>
<DOCNO> 374667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun17.html </URL>
<DATE> 2005/09/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Almanya'da öğretmenlere başörtüsü yasağı 
</HEADLINE>
<TEXT>

     Almanya'nın Kuzey Ren Vestfalya eyaletinde, 2006 yılından itibaren öğretmenlerin başörtüsü takmaları yasaklanacak. 
     Kuzey Ren Vestfalya Eyaleti Eğitim Bakanı Barbara Sommer, 2006 yılından itibaren okullarda görev yapan öğretmenlerin başörtüsü takmalarının yasaklanacağını bildirdi. 
     Demokratik Sosyalizm Partisi PDS Yönetim Kurulu üyesi Katina Schubert, Sommer'in bu yöndeki açıklamasını sert dille eleştirerek, dini sembollerin tek yanlı olarak yasaklanmasının anayasaya aykırı olduğunu belirtti. 
     Sommer'in bu konuda iki seçeneği olduğunu savunan Schubert, bakanın ya yeni bir düzenlemeden tümüyle vazgeçmesi ya da tüm dini sembolleri yasaklaması gerektiğini kaydetti. 
     Schubert ayrıca, Sommer'in Almanya'da 18 Eylül'de yapılacak genel seçimlere az bir süre kala yaptığı bu açıklamanın Müslüman karşıtı ve ırkçı duyguları iç politika malzemesi olarak kullanma çabasından kaynaklandığını öne sürdü. 
     
</TEXT>
</DOC>
