<DOC>
<DOCNO> 350289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sondun39.html </URL>
<DATE> 2005/06/09/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Eski efsanevi futbolcu George Best, gözaltında... 
</HEADLINE>
<TEXT>

     İrlandalı eski efsanevi futbolcu George Best’in, bir kadına vurduğu gerekçesiyle gözaltına alındığı bildirildi. 
     Polis kaynakları, 59 yaşındaki Best’in, eski arkadaşı Gina Devivo’nun Ewell’deki Surrey evine girmesini engelleyen 34 yaşındaki Vicky Pope’a vurduğu suçlaması nedeniyle gözaltına alındığını belirttiler. 
     Saldırıya uğradığını iddia eden Vicky Pope da, Daily Mirror Gazetesi’ne verdiği demeçte, Best’in yumrukla boynuna vurduğunu belirterek, "Çok korkunç ve şoke ediciydi" diye konuştu. 
     George Best’in avukatı Phil Hughes ise eski futbol yıldızının, suçlamaları "kesinlikle reddettiğini" kaydetti. 
     Manchester United formasıyla 1960’lı yılların sonunda futbol sahalarına damgasını vuran George Best, futbolu bıraktıktan sonra uzun süre alkol problemleriyle boğuşmuştu. 
     
</TEXT>
</DOC>
