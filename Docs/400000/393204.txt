<DOC>
<DOCNO> 393204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonyas18.html </URL>
<DATE> 2005/11/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İngiltere'de çalıp, 46 ülkede satıyorlar 
</HEADLINE>
<TEXT>

     İngiltere'de polisin cep telefonu hırsızlığı çetelerinin faaliyetleri üzerinde yaptığı araştırmalar, çalınan telefonların 46 ülkede yeniden satıldığını ve ortaya her yıl bedeli milyonlarca sterlinle ölçülen bir yasadışı ticaretin çıktığını ortaya koydu. 
     Çalıntı telefonların satıldığı ülkeler arasında Irak, Peru, Avustralya, Birleşik Arap Emirlikleri, Çin ve Jamaika gibi ülkeler bulunduğunu gösteren araştırmanın sonuçları, telefonların sokaklardaki gasp, ev hırsızlıkları ve benzeri yöntemlerle çalındığını gösterdi. 
     Yılda on binlerce cep telefonunun bu yolla yurtdışına çıkartıldığını açıklayan İngiliz polisi, buna cep telefonlarının İngiltere'deki telefon şirketlerinin ucuz paketleri sayesinde, diğer ülkelerden daha ucuz satın alınmasının yol açtığını bildirdi. 
     Polis yetkilileri, çalıntı video kameralı bir telefonun İngiltere'de el değiştirdiğinde 30-40 sterlin ettiğini, aynı telefonun yurtdışında 200 sterline satıldığını belirtti. 
     
</TEXT>
</DOC>
