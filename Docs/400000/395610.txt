<DOC>
<DOCNO> 395610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/dunya/dun02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bob Woodward'dan CIA özürü 
</HEADLINE>
<TEXT>


YASEMİN ÇONGAR Washington 


Watergate Skandalı'nı ortaya çıkaran 2 gazeteciden biri olan Bob Woodward, Bush yönetimini sarsan isim sızdırma skandalındaki rolü nedeniyle Washington Post yönetiminden özür diledi. Woodward'ın, CIA görevlisi Valerie Plame'in isminin üst düzey bir yetkili tarafından kendisine söylendiğini Post yönetiminden 2 yıl süreyle gizlediği anlaşıldı. Post'un Yayın Yönetmen Yardımcısı Woodward, bunun üzerine Yayın Yönetmeni Leonard Downie Jr.'dan özür diledi. Bu gelişme Post'un web sitesinde duyuruldu. Plame'in isminin, Beyaz Saray yetkililerince basına sızdırılması olayına Woodward'ın da karıştığı, pazartesi Büyük Jüri'ye ifade vermesiyle ortaya çıktı. Woodward, ismi kendisine verenin, bu konudaki soruşturmada yalan söylediği iddasıyla hakkında dava açılan eski Beyaz Saray yetkilisi Lewis Libby olmadığını belirtiyor, ancak kaynağının adını açıklamıyor. 


</TEXT>
</DOC>
