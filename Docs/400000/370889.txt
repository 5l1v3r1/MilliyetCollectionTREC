<DOC>
<DOCNO> 370889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/soneko23.html </URL>
<DATE> 2005/08/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ferrari ve Maserati'nin yeni showroom'unu Schumacher açtı 
</HEADLINE>
<TEXT>

     Ferrari ve Maserati'nin Türkiye temsilciliğini üstlenen FerMas Oto Ticaret A.Ş.'nin Kuruçeşme'deki yeni showroom'u, Ferrari'nin Alman pilotu Michael Schumacher'in de katıldığı bir törenle açıldı. 
     Törende konuşan Maserati Yönetim Kurulu Üyesi ve Tofaş Üst Yöneticisi Alfredo Altavilla, FerMas'la, her zaman olduğu gibi müşterileriyle çok yakın ilişki içinde olacaklarını, otomobillerine olan tutkuyu yaşatacaklarını söyledi. 
     Maserati'nin temel değerlerinden de bahseden Altavilla, 4 yeni model ürettiklerini ve piyasaya 2 yeni model daha sunacaklarını belirtti. Altavilla, sözünü ettiği otomobillerin Türkiye'de Avrupa ülkeleriyle eş zamanlı olarak satışa sunulacağını kaydetti. 
     Alfredo Altavilla, ''Türkiye piyasasına güveniyoruz. Türkiye'de Maserati'nin sadece İstanbul'da satışı değil, diğer önemli kentlerde de satılacağını düşünüyoruz. İstanbul dışında Alfa Romeo'nun ağından ve sinerjisinden yararlanacağız'' diye konuştu. 
     Açılışa katılan Ferrari Genel Direktörü ve Ferrari Formula 1 Takım Direktörü Jean Todt da satışlarda başarı dilediği konuşmasında İstanbul'da olmaktan mutlu olduğunu söyledi. 
     FerMas Genel Müdürü Orhan Ülgür ise Showroom'un aynı zamanda Ferrari sevenlerin bir araya geleceği bir kulübü de barındırdığını belirtti. 
     Konuşmaların ardından Ferrari pilotu Michael Schumacher'in de katıldığı açılışla Showroom hizmete sunuldu. 
     
</TEXT>
</DOC>
