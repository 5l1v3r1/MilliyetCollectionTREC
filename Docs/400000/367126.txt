<DOC>
<DOCNO> 367126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur31.html </URL>
<DATE> 2005/08/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
15 saniye ile ölümden döndüler 
</HEADLINE>
<TEXT>

     Trabzon’da sağanak sonucu meydana gelen sel ve heyelanlardan en çok etkilenen ilçelerden biri olan Of’un Keler Köyü’ndeki köprüden otomobille geçmek üzereyken çevredekilerin uyarısı sonucu duran 9 kişi, sele kapılmaktan son anda kurtuldu. 
     Arkadaşlarıyla birlikte çay bahçelerinden otomobille çay taşıyan Hakan Şimşek 20 , AA muhabirine, sel ve heyelanın meydana geldiği gün sabah saatlerinde çay bahçesine gittiklerini, bahçeden ayrılıp köye dönmek istedikleri sırada derenin çok yükseldiğini fark ettiklerini söyledi. 
     Dereiçi Köprüsü üzerine geldiklerinde suların köprüye kadar ulaştığını gördüklerini ifade eden Şimşek, şöyle konuştu 
     "Tam köprüden geçerken, bahçelerde bulunan insanlar bize bağırarak durmamızı söylediler. Biz de ilk başta ne olduğunu anlamadık. Fakat köprüden biraz geri geldikten sonra, köprü büyük bir gürültüyle yıkıldı. 15 saniyeyle ölümden döndük. Eğer köprü üzerinde olsaydık belki de hepimiz ölecektik." Köprünün diğer tarafından otomobille geçerken vatandaşlar tarafından uyarılan Ersin Demircioğlu da araçta 5 kişi olduklarını belirterek, şunları söyledi 
     "Biz arkadaşlarla geziyorduk. Bağırtılar duyduk. İlk başta arabayla bir şeye çarptığımızı zannettik. Sonradan bize bağırdıklarını anlayınca, hemen durup köprüden uzaklaştık. Biz uzaklaşır uzaklaşmaz da köprü sel sularına kapılıp yıkıldı. Çevredekiler sayesinde ölümden kurtulduk." Demircioğlu, arabayla köprüye doğru giderken sel sularına kapılarak ölen Nuray Şimşek ile oğlunu yolda yürürken gördüklerini ifade ederek, "Köprü yıkıldıktan sonra hemen onlar aklımıza geldi. 
     Çünkü onlar köprüye çok yakındı. Kadının sırtında yük vardı. Bu yükler kadına ağırlık yapınca dere sularına kapılıp kaybolmuş" dedi. 
     Keler Köyü Muhtar Yardımcısı Recep Demircioğlu da selin sabah saatlerinde olmasının, daha fazla can kaybı olmasını engellediğini belirtti. 
     Demircioğlu, sözlerini şöyle sürdürdü 
     "Köylülerimiz bahçelerden topladıkları çayları, yol kenarlarına indirmişti. Yağmur nedeniyle de bu çayları alım yerlerine götüremiyorlardı. Tam yağmur kesilmek üzereyken sel meydana geldi. 
     Burada çay alım yerleri saat 12 civarında açılıyor. Eğer sel bir saat sonra olsaydı, köylüler hep dere kenarındaki yollar üzerinde olacaktı." 
     
</TEXT>
</DOC>
