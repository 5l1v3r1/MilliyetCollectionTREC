<DOC>
<DOCNO> 379401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sondun17.html </URL>
<DATE> 2005/09/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
ABD'de 'Türk soykırımı' yasa tasarısı... 
</HEADLINE>
<TEXT>

     Salih ZEKİ WASHINGTON, DHA 

      ABD’nin başkenti Washington’daki Elitok-Hartnett hukuk bürosunun sahibi Avukat Dr. Eda Elitok, Ermenilerin Anadolu’da yaptığı soykırımın tanınması için ABD Temsilciler Meclisi’na sunulmak üzere ’Türk soykırım yasa tasarısı’ hazırladı. Tasarıyı değerlendiren ABD’li hukuk profesörü Douglas Hartnett, yaşananların tarihi gerçekler üzerinde değil, ABD’deki Ermeni diasporasının baskılarıyla ele alındığını belirterek, Türklerin aleyhine bir dengesizlik olduğunu söyledi. 
     Doğu Anadolu’da 1915-1923 yılları arasında çoğunluğu kadın ve çocuklardan oluşan 2.5 milyona yakın Türk ve Yahudi’nin Ermeniler tarafından katledildiğine dair tarihi belgeler olduğunu vurgulayan Dr. Elitok’un hazırladığı yasa taslağı, iddiaların incelenmesi için öncelikle bağımsız bir komisyon kurulmasını öngörüyor. Taslakta, 12 Nisan tarihinin ABD’de Türk soykırımını anma günü kabul edilmesi, soykırımın ABD eğitim sistemi içinde ders programlarına alınması ve ABD Başkanı’nın Türk soykırımını dikkate alması da isteniyor. 
     
     TEMSİLCİLER MECLİSİ’NE SUNULACAK 
     Yasa taslağına son şeklinin verilerek Temsilciler Meclisi’ne sunulmaya hazırlandıklarını söyleyen Elitok, "ABD’deki güçlü Ermeni diasporasının baskıları sonucu her yıl Ermeni soykırım yasa tasarısı gündeme getiriliyor. Artık babaanne hikayeleriyle değil tarihi gerçeklerle hareket etme zamanı geldi. Eğer o yıllarda Anadolu’da yaşananlara Ermeniler ’Ermeni soykırımı’ diyebiliyorlarsa biz de Türk soykırımı olarak adlandırabiliriz. Çünkü aynı tarihlerde ve aynı mekanlarda yüzbinlerce Türk, Ermeniler tarafından katledilmiştir. Halen ortaya çıkan toplu mezarlar bunun en büyük delilidir" dedi. 
     
     ’TÜRKLERİN ALEYHİNE DENGESİZLİK VAR’ 
     Ermenilerin soykırım yasa tasarısını ve Türk soykırım yasa taslağını değerlendiren ABD’li hukuk profesörü Douglas Hartnett da Türk soykırım yasa taslağının konuya çok daha geniş bir perspektiften bakılmasını sağlayacağını belirterek, "Ermenilerin ABD’de çok büyük bir tomlumsal gücü var ve Ermeni soykırımı iddialarını anlatmak için çok büyük organizasyonlar yapıp, efor sarfediyorlar. Ancak Türklerin aleyhine bir dengesizlik var. Türkler aynı dönemde yaşadıkları haksızlıkları anlatabilmek için aynı güç ve organizasyona sahip değiller. Aynı dönemde 2.5 milyon Türk’ün de öldüğü iddiaları var ve ortada cevaplanmamış birçok soru duruyor" dedi. 
     Amerikalıların bu konuda tek taraflı bir enformasyona tabi tutulduğunu belirten Hartnett, bu yasa taslağıyla Amerikan kamuoyunda büyük bir tartışma yaşanabileceğini söyledi. 
     ABD’deki Ermeni organizasyonlarının girişimleri sonucu geçtiğimiz hafta ABD Temsilciler Meclisi Uluslararası İlişkiler komitesine sunulan ve biri Ermeni soykırımının ABD tarafından tanınması, diğeri de soykırımın ABD dış politikasında gözönüne alınmasını talep eden 2 yasa taslağı, komite tarafından kabul edilmişti. Benzer girişimler geçtiğimiz yıllarda da olmuş ancak parti liderleri ve ABD başkanlarının girişimleri sonucu yasalaşması önlenmişti. 
     Türk soykırım yasa taslağının yasalaşma sürecinin başlaması için en az bir Temsilciler Meclisi üyesi tarafından teklif edilmesi gerekiyor. 
     
</TEXT>
</DOC>
