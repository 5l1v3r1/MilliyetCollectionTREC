<DOC>
<DOCNO> 351379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/spor/axspo01.html </URL>
<DATE> 2005/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'dan karavana 
</HEADLINE>
<TEXT>


Beşiktaş'ın Danimarka'daki iki günlük futbolcu incelemelerinden sonuç çıkmadı. Brondby'den izlenen üç isim sınıfta kaldı, akıllar Kahlenberg'e kaydı. Kopenhag'dan Tobias Linderoth ve Hjalte Bo Nörgaard da zayıf not aldı 

İRFAN KURTULMUŞ 


YYabancı arayışlarını devam ettiren Beşiktaş, Danimarka'da yaptığı son incelemelerde umduğunu bulamadı. Önceki gün Brondby'nin şampiyonluğunu ilan ettiği Helfolge maçını izleyen Antrenör Bülent Albayrak ile Zeki Önatlı Daugaard, Retov ve Nielsen'i gözlem altında tuttu. Sadece Retov'a geçer not veren Siyah - Beyazlılar, aynı takımın orta sahasında görev yapan Thomas Kahlenberg'i ise beğendi. Ancak ümit milli futbolcunun bonservis ücretinin yüksekliği ve peşinde birçok Avrupa kulübünün olması nedeniyle ikili geri adım atmak zorunda kaldı. 

Önatlı, Norveç'te 
Zeki Önatlı, daha sonra listedeki diğer isimler için Norveç'e gitti. Bülent Albayrak ise, dün akşam başkent Kopenhag'ın Parken Stadı'nda oynanan Kopenhag - Esbjerg maçını takip etti. Albayrak, Kopenhag'ın orta saha oyuncuları İsveçli Tobias Linderoth ve Hjalte Bo Nörgaard'ı büyüteç altına aldı. Ev sahibinin 1-0 kazandığı maçta iki oyuncu da hayal kırıklığı yarattı. Albayrak'ın gözü Kopenhag'ın 10 numaralı ismi Sibusiso Suma'ya takılırken, G.Afrikalı yıldızın da daha Alman A.Bielefeld ile yeni sözleşme imzaladığı bildirildi. Albayrak, "Burada aradığımız özellikte bir oyuncu bulamadık" dedi. 

'Şark hizmeti bitti' 

MURAT AKBAŞ 

Kiralık gittiği Diyarbakırspor'dan dönen Sinan Kaloğlu, bu yıla umutla bakıyor. Ligin en az gol atan takımında 12 golü ve 6 asisti bulunduğuna dikkat çeken golcü, "Şark hizmetini bitirdim" diye konuştu. Sinan, "Şimdi Youla ile rekabet edeceğim. Sanırım bundan Beşiktaş kazançlı çıkacak" dedi. Siyah - Beyazlı futbolcu son olarak şunları söyledi "Rıza hocanın kişilik olarak, tarz olarak çalışmayı seven oyuncudan yana olduğunu biliyorum. Bu konuda onu mahçup etmeyceğim." 

Sergen Yalçın'ın işi bitiyor 

Siyah-Beyazlı yönetimle masaya oturacak olan yıldız futbolcu, ya Kıvanç Oktay'ın öne süreceği şartları kabul edip kalacak, ya da geri çevirerek, yeni sezonda Beşiktaş forması giyemeyecek 

ORHAN YILDIRIM 

Beşiktaş'ta Sergen Yalçın konusunun bugün çözüme kavuşması bekleniyor. Ligin bitmesinin ardından kalıp kalmayacağı polemik konusu yapılan, Teknik Direktör Rıza Çalımbay'ın, "Bu haliyle zor. Kalmak için istemesi ve çalışması lazım" dediği futbolcunun bugün yönetimle masaya oturması bekleniyor. 
Yurt dışında olduğu için yıldız oyuncu ile bir araya gelemeyen Futbol Şube Sorumlusu Kıvanç Oktay, Sergen ile bugün özel bir görüşme yapıp şartları sunacak. Sergen'e önerilecek şartların başında takımla idmanlara çıkması, kamp çalışmalarına tam kapasite katılması ve maç başı alacağının 60 milyardan 40 milyar liraya düşürülmesi geliyor. 
Öte yandan Birleşik Arap Emirlikleri, Katar ve Azerbaycan'ın yanı sıra Sivaspor, Vestel Manisaspor gibi takımlardan teklif alan Sergen, bugünkü görüşme sonrası son kararını verecek. 

Sollied'in koşulu Carew 

Olympiakos ile flört eden ünlü hocanın, göreve gelmesi durumunda ilk olarak vatandaşı olan Norveçli yıldızı isteyeceği öğrenildi 

KAAN BORA 

Beşiktaş'ın Norveçli yıldızı John Carew'e Yunanistan yolu gözüküyor. Ancak golcü oyuncunun transferinin Trond Sollied'in Olympiakos'un başına geçmesine bağlı olduğu vurgulandı. 
Teknik direktörlük görevi için Lyon'dan ayrılan Paul Le Guen ile görüşen Yunan ekibi, temasların tıkanması üzerine Sollied'e yöneldi. Atina'da Kırmızı - Beyazlılar ile bir araya gelen Sollied'in ise takımın başına geçmesi halinde ilk isteyeceği oyuncunun John Carew olacağı öğrenildi. 46 yaşındaki Norveçli çalıştırıcının, çok iyi ilişkiler içinde olduğu ve mutlaka istediği yıldız golcüyle bir görüşme yaparak, Yunanistan'a gitmesi durumunda gelip gelmeyeceği konusunda nabız yokladığı ifade edildi. Eğer Sollied anlaşırsa Olympiakos'un Şampiyonlar Ligi'nde direkt oynayacak olmasının da 26 yaşındaki süperstarı ikna edici bir unsur olabileceği belirtildi. 

Fulham da istiyor 
Daha önce Carew ile ilgilendiğini resmi olarak yalanlayan Olympiakos Kulübü'nü düşündüren tek sorun ise bu futbolcunun yüksek bonservis bedeli. Yunanlılar'ın Sollied'de karar kılmaları halinde 5 milyon Euro'luk transfer bedelini aşağıya çekmek için önümüzdeki günlerde Beşiktaş'ın kapısını çalmaya hazırlandıkları kaydedildi. 
İngiliz Premier Ligi takımlarından Fulham'ın da menajer aracılığıyla John Carew'e teklifte bulunduğu öğrenildi. 

Kjaer kefil oldu 

Daum döneminde bir süre Beşiktaş kalesini koruyan Danimarkalı Kjaer, Beşiktaş'ın ilgilendiği vatandaşlarına kefil oldu. Futbol koordinatörü Erdil Arpacı aracılığı ile Bronbyli Kim Daugaard ve Retrov'un yanı sıra, Kopenhag forması giyen Nörgaard'a kefil olan Kjaer, üçünün de Siyah - Beyazlılar'da görev alabilecek kapasitede olduğunu söyledi. 

Başkan'dan bir hafta süre 

Beşiktaş Başkanı Yıldırım Demirören, yabancı transfer konusunda teknik heyete ve yöneticilerine, "Bir hafta içinde yıldız bir oyuncu bulun ve bu işi bitirin" talimatını verdi. Teknik Direktör Rıza Çalımbay ile bugün yine transferi konuşacak olan Demirören, bir an önce son noktayı koymaya hazırlanıyor. 

Kiralık da olsa git 

Yabancı kontenjanını açabilmek için Juanfran ile Ronaldo'nun gözünün içine bakan Beşiktaş, çeşitli formüller üzerinde çalışıyor. Brezilyalı futbolcuya, bonservisine karşılık serbest kalabileceğini resmen ileten Siyah - Beyazlılar'ın, Juanfran'a da, "Bonservisini alan yoksa, kiralık takım bul" dediği belirtildi. 

Kayseri'den damping 

SÜLEYMAN HATISARU 

Beşiktaş geri adım attı, Kayserispor, Mehmet Topuz için fiyat indirdi. Sarı - Kırmızılılar'ın 1.5 milyon Euro'luk isteğiyle karşılaşan Kartal, transferden vazgeçtiğini açıklamıştı. Kartal'ın bu taktiği, Kayserispor'un pazarlık şansını azalttı. Daha sonra bu futbolcu için Galatasaray ile de görüşen Sarı - Kırmızılılar indirime gitti ve fiyatı 1 milyon Euro'ya düşürdü. Bunun üzerine Beşiktaş yeniden devreye girdi ve iki kulüp yönetimi arasında pazarlıklar yeniden başladı. 



</TEXT>
</DOC>
