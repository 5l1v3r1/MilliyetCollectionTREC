<DOC>
<DOCNO> 388460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/ygokce.html </URL>
<DATE> 2005/10/21/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bir lider aranıyor 
</HEADLINE>
<TEXT>



Yılın en zor maçını oynadı belki de Beşiktaş... Yönetimin bir türlü sonlandıramadığı teknik adam krizi kaçınılmaz şekilde UEFA grup maçlarının başlangıcına rastladı. Çalımbay'ın terk ettiği takım Mehmet Ekşi ve Zeki Önatlı'dan oluşan teknik ekiple İnönü'ye çıkıp Bolton'la buluştu. Artık bilemiyorum, kim önerdi Gordon mu, Mehmet Ekşi-Zeki Önatlı mı, yoksa Kıvanç Oktay'ın bizzat el koyması mı, çözemedim. Kimbilir belki de futbolcular karar vermiştir. 
Beşiktaş dün savunmada yeniden dörtlü düzene döndü. Tayfur, İbrahim Toraman, Çağdaş ve Adem Dursun'dan oluşan yeni tandemli çizgi anlayışı tam da bu işin ustası İngiliz takımına rastladı. Beşiktaş seyircisinin biraz gönül almayla, biraz destek borcuyla, biraz da heyecan ve coşku arayışıyla karşıladığı takım golü de erken buldu. Tümer'in rakibinden önce buluşup aradan çıkardığı top Ailton'un deparı sonunda usta vuruşuyla gole dönüştü. Sonrasında Beşiktaş o aradığı moral rüzgarıyla saldırısına devam etti. Ne var ki, karşılarında İngiltere'nin Premier Lig altıncısı bir takım, kulübede de İngiliz Milli Takımı'na aday gösterilen antrenör Sam Allardyce vardı. Üstelik enternasyonel yapı kazanmış bir İngiliz ekibiydi bu... Kadrosunda 2002 Dünya Kupası'ndan tanıdığımız Senegalli Faye, Fadiga, Diouf, Japon Nakata ustalıklarını sergiliyordu. Daha 30 dakika dolmadan istediklerini elde ettiler. Diouf'un kaçışını ve ortaladığı topu Beşiktaş savunması seyretti. Basit bir orta ve Meksikalı Borgetti soldan dalıp golünü attı. 

Tedavi şart 
Beşiktaş için bu kaldıramayacağı bir şoktu. 36. dakikada Tümer'in sakatlanarak oyundan çıkması Beşiktaş'ta bir lider kaybıydı. Coşkuyla maça başlayan takım artık ne yapacağını bilemiyor, topla her buluşmasında geriye dönüyor, ya da topu amaçsızca savurup, Boltonlular'ın ayağına atıyordu. Bu sezonun değil, belki de son üç yılın en büyük top kaybıyla oynadılar. Toptan bomba gibi korktular. Ne kişisel prestij, ne takım onuru, ne de mesleksel sorumluluk... Hiçbiri bilinçli bir mücadelenin içinde olmadı. Yardımlaşmayı unuttular. Savunmayı ve hücumu beceremediler. Rakiplerine inanılmaz pozisyonlar verdiler. Hücuma çıktıklarında da ayaklarına kadar gelen topu adeta donarak şaşkınlıkla seyrettiler. 
Beşiktaşlı futbolcuların acil bir özgüven tedavisine ihtiyaçları var. Taraftarın desteği onların üzerinde anormal bir baskı kuruyor. Hedefsiz ve hevessiz kalmışlar. Bu takımı tartarak ayağa kaldıracak bir lider lazım... 
Araki bulasın 



</TEXT>
</DOC>
