<DOC>
<DOCNO> 362110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sonsiy15.html </URL>
<DATE> 2005/07/18/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
DYP Genel Başkanı Ağar Hopa'da... 
</HEADLINE>
<TEXT>

     DYP Genel Başkanı Mehmet Ağar, "Bizim meselemiz Türkiye kötüye gitsin de biz iktidar olalım değildir" dedi. 
     Ağar, çeşitli ziyaretlerde bulunmak üzere geldiği Artvin’in, Hopa İlçesi’nde bir çay bahçesinde yaptığı konuşmada, DYP’nin kendisine çok şey verdiğini belirterek, "Biz bu partiye hayat verdik. Sonuna kadar ödenemeyecek borçlarımız vardır. Bizi bakan yaptı. İnşallah Başbakan da yapacaktır" diye konuştu. 
     Türkiye’de dipten gelen dalganın sıkıntıları aşacağını ifade eden Ağar, "Türkiye’de ezilmiş kesimlerle en iyi bağları kurabilen, hukuku korumak konusunda tavizsiz olan, bilgisi olan bu siyasi kadro iktidara taşınacaktır" dedi. 
     Türkiye’nin dış politika yönünden hiçbir zaman bu kadar zaaf içinde olmadığını iddia eden Ağar, şöyle konuştu 
     "Bu hükümet Türkiye’nin son 20 senesi içinde en şanslı hükümettir. Sıfır terörle devraldığı Türkiye’yi kavramayı, algılamayı görememiştir. Türkiye’nin dört bir yanından insanlar sessizlik içinde beklemektedirler. Bizim meselemiz Türkiye kötüye gitsin de biz iktidar olalım değildir. Keşke Türkiye’nin ekonomisi iyi olsun, herkes rahat içinde, güçlü olsun, Türkiye dünyada sözü geçen güçlü bir ülke olsun. Keşke terörün sesi olmasın." 
     
     AĞAR’IN KONVOYUNA YUMURTALI PROTESTO 
     Hopa’dan Kemalpaşa Beldesi’ne giden DYP Genel Başkanı Ağar’ın konvoyuna, Hopa Peronti Otel önünde bir grup yumurta attı. 
     Sloganlar atarak Ağar’ı protesto eden 9’u Halkevi, 3’ü Doğu Karadeniz Temel Haklar ve Özgürlükler Derneği üyesi 12 kişilik grup, emniyet güçlerince gözaltına alındı. 
     Öte yandan, Halkevleri Genel Merkezi’nden yapılan yazılı açıklamada, Halkevi üyelerinin tepkilerinin meşru demokratik hakları olduğu ifade edilerek, serbest bırakılmaları istendi. 
     
</TEXT>
</DOC>
