<DOC>
<DOCNO> 378848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/spo08.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şölen başlıyor 
</HEADLINE>
<TEXT>


Avrupa Şampiyonu Milli Takımımız, ilk sınavını Avustralya önünde verecek. Saat 01.00'de başlayacak maçı Eurosport naklen yayınlayacak 

MEHMET ÇİFTÇİ PERU 


Geleceğin futbol yıldızlarının boy göstereceği 17 Yaşaltı Dünya Gençler Şampiyonası'nda geri sayım sona erdi. Beş kıtanın en güçlü 17 Yaşaltı Milli Takımları bugün Peru'da start alacak Dünya Şampiyonası'nda kıyasıya mücadele edecek. Avrupa Şampiyonu apoletiyle Peru'ya giden Ay - Yıldızlı ekibimiz, futbol otoriteleri tarafından en zorlu grup olarak ilan edilen B Grubu'nda Meksika, Uruguay ve Avustralya ile karşı karşıya gelecek. FIFA'nın, Brezilya ve Avrupa ikincisi Hollanda ile birlikte Dünya Şampiyonluğu'na en yakın üç ülkeden biri olarak gösterdiği Türkiye, ilk sınavını bu gece saat 01.00'de Avustralya karşısında verecek. Eurosport mücadeleyi naklen ekranlara getirecek. 

Hazırlıklar tamam 
Türkiye ile Peru arasındaki 8 saatlik zaman farkı nedeniyle Güney Amerika ülkesine 8 gün önceden giden Milli Takımımız, Avustralya maçının hazırlıklarını dün yaptığı antrenmanla tamamladı. Teknik Direktör Abdullah Avcı, yaklaşık 1.5 saat süren çalışmada Avustralya karşılaşmasının taktiği üzerinde durarak, futbolcularına uyarılarda bulundu. Şampiyonaya iyi başlamak istediklerini vurgulayan Avcı, Avustralya'yı hafife almadıklarını söyledi. 
Başarılı teknik adam, "Avustralya kağıt üzerinde grubun en zayıf takımı gibi görünüyor fakat maç sahada kazanılır. Futbolcularımın hepsi bu gerçeğin farkında. En iyi şekilde mücadele ederek kazanmak için elimizden geleni yapacağız. Turnuvaya iyi başlamak önemli. Bu nedenle mutlaka galip gelmek istiyoruz. Takımıma çok güveniyorum" dedi. 

Milliyet'e teşekkür 

Türk medyasının Peru'daki Dünya Şampiyonası'na beklenen ilgiyi göstermemesi Milli Takımımız'da üzüntü yarattı. Ay - Yıldızlı ekibin kaptanı Erkan Ferin, mutlu sona ulaştıkları İtalya'daki Avrupa Şampiyonası'nın ardından yine sadece Milliyet'ten destek gördüklerini söyledi. Galatasaray'da top koşturan başarılı savunma oyuncusu, "Dünya şampiyonasına geldik ancak Milliyet dışında yanımızda kimse yok. Tüm medyanın bizimle birlikte olmasını isterdik. Milliyet'e çok teşekkür ediyoruz" diye konuştu. 
Peru'ya Dünya Şampiyonu olmak için geldiklerini de vurgulayan Erkan, "Finalde Brezilya ile karşılaşıp, kupa ile birlikte Türkiye'ye döneceğimize inanıyorum" ifadesini kullandı. 

Osieck'ten ziyaret 

Ay - Yıldızlı ekibin dün önemli bir konuğu vardı. Daha önce Fenerbahçe ve Kocaelispor'da görev yapan Alman teknik direktör Holger Osieck, antrenman sırasında sahaya gelerek Milli Takım'ı ziyaret etti. Teknik Direktör Abdullah Avcı ile bir süre sohbet eden Osieck başarı dileğinde bulundu. 

Mehmet iyileşti 

Önceki gün yapılan antrenmanda ayağına darbe alan Mehmet Yılmaz yoğun tedavi sonrası sakatlıktan kurtuldu. Başarılı savunma oyuncusunun tamamen iyileştiği açıklandı. Ancak teknik heyetin, Avustralya karşısında Mehmet'i riske etmeyeceği bildirildi. Öte yandan dizindeki sakatlığı düzelen kaleci Volkan da takımdaki yerini alabilecek. 

Avustralya kızgın 

Peru basınının, Türkiye'yi karşılaşmanın kesin favorisi olarak göstermesi Avustralya'nın tepkisini çekti. Güney Amerika'ya iddialı geldiklerini belirten Avustralya Milli Takımı teknik heyeti, "Türkiye'nin gücünü biliyoruz ancak biz de iddialıyız. Maçtan en az 1 puan ile ayrılacak güçteyiz. Galip gelmemiz de sürpriz olarak görülmemeli" diye konuştular. 

Bayrak dağıtıldı 

17 Yaşaltı Milli Takımı kafilesi ile birlikte Peru'ya giden Türkiye Futbol Federasyonu temsilcileri, Avustralya maçı öncesi tribün desteği sağlamak amacıyla ev sahibi Perulu futbolseverlere bayrak dağıttı. Yaklaşık 100 kadar Ay - Yıldızlı bayrak dağıtan federasyon temsilcileri, Perulu seyircilerin maçlarda Türkiye'ye destek vereceklerini dile getirdi. 


</TEXT>
</DOC>
