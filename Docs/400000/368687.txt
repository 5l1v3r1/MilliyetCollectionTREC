<DOC>
<DOCNO> 368687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo14.html </URL>
<DATE> 2005/08/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alpay Özalan Beni Daum yetiştirdi, ona çok şey borçluyum... 
</HEADLINE>
<TEXT>

     Almanya Birinci Ligi'ne Bundesliga yükselen FC Köln'e gelen milli futbolcu Alpay Özalan, takımına yardımcı olabileceğini söyledi. 
     Alpay, Kölner Express gazetesine verdiği röportajında, Japon liginde oynadığı dönemde sık sık sarı ve kırmızı kart gördüğünün hatırlatılması üzerine, ''Bunu her zaman duyuyorum. Japonlar benden daha küçük ve hakemler de bu nedenle sürekli beni kolluyorlar. Bir defasında daha faul yapmadan kırmızı kart aldım. Ancak yaklaşık 4 yıl boyunca İngiliz liginde de oynadım. FC Köln'e yardımcı olabilirim'' dedi. 
     Yaklaşık 10 yıl önce Beşiktaş'ta oynadığı dönemde FC Köln'e karşı bir dostluk maçı için Köln'e geldiğini, ancak karşılaşmada bir penaltı kaçırdığını anlatan Alpay, ''O zamanlar Christoph Daum teknik direktörümdü. Ben henüz 17-18 yaşımdayken bana modern savunma tekniklerinin temellerini öğretti. Bana o zamanlar bile, sen milli takımda oynayacaksın derdi. Beni Christoph Daum yetiştirdi. Ona çok şey borçluyum'' diye konuştu. 
     FC Köln'ün psikoterapisti Baybora Acemi'ye de teşekkür eden Alpay, ''Beni geçen hafta içinde toplam 16 çalışma boyunca forma soktu. Harika bir iş yapıyor ve Türkçe konuşuyor. Benim için büyük bir avantaj. Onu Türk milli takımına önereceğim'' dedi. 
     Köln kentinde büyük bir Türk cemaatinin yaşadığını ve bunun kendisini daha fazla motive ettiğini belirten Alpay, Türklerin maçlarını izlemesinden büyük mutluluk duyacağını kaydetti. 
     ''Gerçek Alpay'ı 2 hafta içinde göreceksiniz'' diyen Alpay, FSV Mainz 05'e karşı hafta sonunda oynadıkları karşılaşmada takımında bazı hatalar gördüğünü söyledi. 
     Alpay, ''Defansla orta saha arasındaki oyun daha iyi hale getirilmeli. Bu alanda lider bir görev üstlenmek isterdim. Takımın da fazlasıyla sakin oynadığı görüşündeyim'' dedi. 

     
</TEXT>
</DOC>
