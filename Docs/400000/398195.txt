<DOC>
<DOCNO> 398195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/soneko11.html </URL>
<DATE> 2005/11/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 4.09 değer kazandı 
</HEADLINE>
<TEXT>

     Hazırlayan Şenol Aydoğan 

İstanbul Menkul Kıymetler Borsası'nda İMKB işlem gören hisse senetleri, geçen hafta ortalama yüzde 4.09 oranında değer kazandı. 
     İMKB Bileşik Endeksi, rekorların yenilendiği geçen hafta içinde 37,200 puan seviyesindeki direncine kadar hızlı bir çıkış yaşadı. Salı günü 35,800 tarihi zirvesinin denenmesinin ardından gelen kar satışlarıyla 35,000 seviyesine kadar gerileyen Borsada, FED'in faiz artırımına ara verebileceği beklentisiyle, yurtdışı piyasalardaki sert yükselişler etkisini gösterdi ve Endeks 35,800 direncini zorlanmadan kırarak 37,200 seviyesine kadar yükseldi. 
     Bu seviyelerden gelen satışların teknik satışlar olarak görüldüğünü ve piyasada halen olumlu bir hava bulunduğunu savunan uzmanlar, trendin yukarı yönlü devam ettiğini ve olumsuz bir durumun olmadığını ifade ediyor. 
     Uzmanlar, Endeksin 36,200, 35,800 puanda desteği bulunduğunu kaydeden uzmanlar, kısa vadede piyasayı önemli ölçüde etkileyecek tek beklentinin not artırımı olmasının, İMKB'nin yurtdışı borsalardaki hareketlere endekslenmesine neden olduğunu savunuyor. 
     Alışların devamıyla orta vadeli kanal direnci olan 37,500 seviyesine kadar yükseliş bekleyen uzmanlar, bu direncin de kırılmasıyla ilk aşamada 38,000 seviyesi ve ardından yeni hedef seviyesi olan 40,000'e 2,98 cent doğru yeni bir hareket başlayabileceğini, yönün satışa dönmesi durumunda ise 36,000 desteğine kadar düşüş yaşanabileceğini belirtiyor. 
     
     ÖZETLE PİYASALAR 
     Borsa, geçen hafta rekorlarla yükselişini sürdürdü. İMKB Tahvil ve Bono Piyasası'ndaki ortalama oranlarda yarım puanı aşan düşüşler oldu. YTL karşısında dolar ve avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 4.09 oranında değer kazandı. 24 ayar külçe altının gram satış fiyatı yüzde 1.64, Cumhuriyet altınının satış fiyatı yüzde 1.74 arttı. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.65 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.20 olarak gerçekleşti. 
     
     BORSANIN SEYRİ VE ENDEKSLER 
     Hisse senetleri haftanın ilk işlem gününde ortalama yüzde 0.96 oranında değer kazandı. Salı günü ortalama yüzde 1.12 gerileyen endeks Çarşamba günü 36,000 puanı geçerek yeni bir rekor ve ortalama yüzde 2.62'lik artışla günü tamamladı. Perşembe günü de yükseliş devam etti ve Endeks 37,000 puanın hemen altında yüzde 2.01'lik artışla ve yine rekorla kapandı. Cuma günü ise ilk seansta 37,075.98 puanlık kapanışın ardından ikinci seansta kar satışları geldi. Cuma günü hisse senetleri ortalama yüzde 0.40 oranında değer yitirdi. 
     Endeks, geçen hafta 1,445.58 puanlık artışla 35,314.31 puandan 36,759.89 puana çıktı. Hisse senetlerindeki haftalık ortalama artış yüzde 4.09 oldu. 
     İMKB Ulusal-Mali Endeksi 2,976.35 puan artışla 54,734.69 puandan 57,711.04 puana, İMKB Ulusal-Sanayi Endeksi 414.67 puan artışla 27,455.51 puandan 27,870.18 puana ve İMKB Ulusal-Hizmetler Endeksi 465.72 puan artışla 17,154.11 puandan 17,619.83 puana yükseldi. 
     Böylece, mali grup hisseleri ortalama yüzde 5.44 oranında, sanayi grubu hisseleri ortalama yüzde 1.51 oranında ve hizmetler grubu hisseleri ortalama yüzde 2.71 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 309 hisse senedinden 204'ü değer kazanırken, 80 hisse senedi değer yitirdi, 25 hisse senedinin değeri de değişmedi. 
     Geçen hafta en yüksek oranlı artış, yüzde 49.12 ile tahtası uzun süre kapalı kaldıktan sonra Salı günü tekrar işleme açılan Göltaş Çimento hisselerinde gerçekleşti. Yüzde 38.46'lık artışla Turcas Petrol hisseleri ikinci ve yüzde 30.56'lık artışla Link Bilgisayar hisseleri üçüncü oldu. 
     En yüksek oranlı düşüş ise yüzde 6.61 ile Favori Dinlenme Yerleri hisselerinde oldu. Yüzde 6.16'lık düşüşle Vakıf Girişim hisseleri ikinci, yüzde 5.49'luk düşüşle de Koniteks hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 974 milyon 543 bin adet hisse senedi işlem gördü ve karşılığında 7 milyar 504 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında değerlendirmeye alınan tüm döviz birimleri değer yitirdi. İstanbul serbest döviz piyasasında alınıp satılan ABD Doları Yeni Türk Lirası karşısında yüzde 0.88 oranında, avro da yüzde 0.75 oranında, İngiliz Sterlini yüzde 0.43 ve İsviçre Frangı da yüzde 0.29 oranında geriledi. 
     Önceki hafta sonuna göre ABD Doları'nın Yeni Türk Lirası satış fiyatı 0.0120 YTL düşerek 1.3560 YTL'ye, avronun satış fiyatı 0.0120 YTL düşerek 1.5960 YTL'ye, İngiliz Sterlini'nin satış fiyatı 0.0100 YTL düşerek 2.3400 YTL'ye ve İsviçre Frangı'nın satış fiyatı 0.0030 YTL düşerek 1.0370 YTL'ye indi. 
     Bugün öğle saatlerinde ise İstanbul serbest piyasada ABD Doları 1.3570 YTL'den, Avro 1.5930 YTL'den, İngiliz Sterlini 2.3350 YTL'den ve İsviçre Frangı da 1.0300 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 1.64, Cumhuriyet altınının da yüzde 1.74 arttı. 
     Dünkü kapanış itibariyle külçe altının gram satış fiyatı 21.70 YTL, Cumhuriyet altınının satış fiyatı da 146.00 YTL oldu. 
     İstanbul Altın Borsası'nda İAB geçen hafta 24 ayar altının gram fiyatı yüzde 3.95 artarak, 21.39 YTL'ye çıktı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.65 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 4,087 puan artarak 630,454 puandan 634,541 puana çıktı. 
     Geçen haftanın en çok değer kazanan katılma belgeleri, yüzde 5.34'lük artışla İş A Tipi Mali Endeks Fon, yüzde 5.28'lik artışla Oyak Yatırım Menkul A Tipi Ulusal-30 Endeks Fon ve yüzde 5.12'lik artışla da YKY A Tipi İMKB-30 Endeks Fon olarak sıralandılar. 
     Haftanın en çok değer yitiren katılma belgeleri ise yüzde 2.32'lik düşüşle Global A Tipi Karma Fon, yüzde 0.97'lik düşüşle Bayındır A Tipi Karma Fon ve yüzde 0.07'lik düşüşle de İnfo Menkul Değerler A Tipi Değişken Fon oldu. 
     
     HAZİNE İHALESİ 
     Hazine geçen hafta Salı günü, 315 gün vadeli bono ile 581 gün vadeli tahvil ihalesi düzenledi. 
     22 Kasım Salı günü yapılan 581 gün vadeli YTL cinsinden iskontolu tahvil ihalesinde, bileşik faiz yüzde 13.77, basit faiz yüzde 14.33 oldu. Tahvil ihalesine nominal 2 milyar 445.6 milyon YTL teklif gelirken, nominal 1 milyar 343.3 milyon YTL, net ise 1 milyar 93.3 milyon YTL'lik satış yapıldı. İhaledeki yüzde 13.77'lik bileşik faiz ile tahvilde faiz uzun aradan sonra ilk kez yüzde 14'ün altına indi. Tahvillerin geri ödemesi 27 Haziran 2007'de yapılacak. 
     Yine yanı gün düzenlenen YTL cinsinden 315 gün vadeli iskontolu bono ihalesinde ise bileşik faiz yüzde 14.17, basit faiz yüzde 14.05 oldu. İhaleye nominal 1 milyar 352.8 milyon YTL teklif gelirken, nominal 1 milyar 39.2 milyon YTL, net ise 926.6 milyon YTL'lık satış yapıldı. Bonoların geri ödemesi 4 Ekim 2006'da olacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.28 arasında gerçekleşti. 
     Mevduat faizlerinin ortalamalarında herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 13.9 dolayında bulunan haftalık reponun net getirisi de yüzde 0.20 oldu. 
     
</TEXT>
</DOC>
