<DOC>
<DOCNO> 379848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo30.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



2010'a adayız 

Türkiye, 2010 Dünya Kısa Kulvar Yüzme Şampiyonası ev sahipliğine aday olacak. Yüzme Federasyonu'nun Sema Küçüksöz başkanlığında dün yaptığı yeni yönetim toplantısından, organizasyonun İstanbul'a alınması için çalışmalara başlanması kararı çıktı. Sekiz adayın yarıştığı şampiyonanın ev sahibi kenti 2006'da belirlenecek. 

Süreyya Ayhan'a mutlu haber 

MİLLİ Atletimiz Süreyya Ayhan'a Uluslararası Atletizm Federasyonları Birliği'nden sevindirici bir haber geldi. IAAF, Ayhan'ın doping kontrol prosedürlerine uymadığı gerekçesiyle 1 Ekim 2004 tarihinden itibaren başlattığı 2 yıl pistlerden men cezasını, 7 Ağustos 2006 tarihine çekti. Ayhan, ağustos ayında İsveç'te yapılacak Avrupa Şampiyonası başta olmak üzere Golden Leauge ayaklarında koşabilecek. 

Ağır fatura geliyor 

FUTBOL Federasyonu 2. Lig B Kategorisi 3. Grup'ta taraftarların çıkardığı olaylar yüzünden hakem Koray Gençerler tarafından 20. dakikada tatil edilen İnegölspor - Eskişehirspor maçıyla ilgili olarak, iki kulübe de ağır fatura kesmeye hazırlanıyor. Müsabaka Talimatı'nın 28-b maddesine göre Disiplin Kurulu'na sevk edilecek olan iki takıma da büyük olasılıkla hükmen yenilgi cezası verilecek. 

Kupa'da heyecan 

TÜRKİYE Kupası'nda 2. kademe heyecanı bugün 3 maçla başlıyor. Program şöyle 15.00 Denizlispor - G.Antep B.Bld., Kayserispor - Kırıkkalespor, 19.00 Malatya - T.Telekom. 

UEFA'dan çifte görev 

FIFA kokartlı hakemlerimiz Selçuk Dereli ve Cem Papila'ya UEFA'dan görev geldi. Dünya Kupası elemelerinde 12 Ekim'de oynanacak Lüksemburg - Estonya maçını Selçuk Dereli yönetecek. Litvanya - Sırbistan Karadağ arasında 7 Ekim'de yapılacak Ümit Milli maçında ise Cem Papila düdük çalacak. 


</TEXT>
</DOC>
