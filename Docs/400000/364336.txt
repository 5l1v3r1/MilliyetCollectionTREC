<DOC>
<DOCNO> 364336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sondun25.html </URL>
<DATE> 2005/07/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Irak'ta anayasanın başlıca kaynağı İslam 
</HEADLINE>
<TEXT>

     Irak'ta hazırlanmakta olan yeni anayasa taslağında İslam'ın önemli bir yer tutarak yasamanın başlıca kaynağı olduğu, ancak ''köktendinci fikirlerin'' dile getirilmesinin yasaklandığı bildirildi. 
     Hükümetin yayın organı Sabah gazetesinde anayasa taslağıyla ilgili yer alan bir yazıda, ''İslam, devletin resmi dinidir, yasamanın başlıca kaynağıdır ve hiçbir yasa İslam ile çelişemez'' denildi. 
     ''Köktendinci ve terörist fikirler ile terörizme yönelik her türlü övgünün'' yasaklandığı anayasa taslağında, ''Irak halkının Müslüman kimliğine sahip olduğu'' ve ''diğer tüm dinlere de saygı gösterilmesi gerektiği'' belirtiliyor. 
     Taslakta, Müslüman olan, ancak Arap olmayan Kürtleri de tatmin etmek için, Irak devletinin ''Arap ve Müslüman dünyaları'' içinde yer aldığı kaydediliyor. 
     Saddam Hüseyin dönemindeki anayasada Irak'ın Arap ulusundan oluştuğu belirtiliyordu. 
     Anayasa taslağında ayrıca, parlamentonun sandalye başına 100 bin kişinin düşmesi temelinde, 4 yıllık bir süre için seçilmesi, devlet başkanı ve iki yardımcısının da tek dönem için beş yıllığına parlamento tarafından belirlenmesi öngörülüyor. 
     Bu arada, anayasa yazım komisyonunun bir Kürt üyesi, bu taslak üzerinde görüşmelerin devam ettiğini, bazı değişikliklere gidilebileceğini söyledi. 
     Irak seçim takvimine göre, komisyonun 15 Ağustos'a kadar anayasayı hazırlayıp meclisin onayına sunması, ekimde de anayasa konusunda referandum yapılması gerekiyor. 
     
</TEXT>
</DOC>
