<DOC>
<DOCNO> 394559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sonsiy24.html </URL>
<DATE> 2005/11/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Erdoğan Sermayenin dini, dili, ırkı yok, para cıva gibidir 
</HEADLINE>
<TEXT>

     Bilal Yakınbaş AA 

Başbakan Recep Tayyip Erdoğan, Katarlı işadamlarına seslenerek, Türkiye'de yatırım yapmaya çağırdı. 
     Başbakan Erdoğan, resmi ziyarette bulunduğu Katar'da Ritz Carlton Oteli'nde, TOBB-DEİK tarafından düzenlenen Türk ve Katarlı işadamlarının katıldığı toplantıda bir konuşma yaptı. 
     Türkiye'nin, son birkaç yıl içinde Körfez ülkeleriyle ilişkilerini geliştirmekte kararlı olduğunu belirten Erdoğan, siyasi olarak da Körfez ülkeleri ile Türkiye arasında hiç bir sorun yaşanmadığını söyledi. Erdoğan, ekonomik alanda zaman zaman arzu edilmeyen sorunlar yaşanabildiğine dikkati çekerek, ancak bunların aşıldığını kaydetti. 
     Başbakan Erdoğan, Katar'daki temasları sırasında, Türk heyetinin kendini misafir gibi değil, evinde hissettiğini dile getirdi. 
     
     ''TÜRK YATIRIMCILAR GİRİŞİMDE BULUNMALI'' 
     İki ülke arasındaki ticaret hacminin yeterli düzeyde olmadığını, bunun artırılması gerektiğini, Katar'ın 5 yıl içinde 90 milyar dolarlık yatırım hedeflediğini vurgulayan Erdoğan, Türk yatırımcıların bundan pay alabilmesi için girişimde bulunmalarını istedi. 
     İki ülke arasında ekonomik ve ticaret hacminin geliştirilmesi için yapılan anlaşmalara da değinen Erdoğan, iki ülke halklarının birbirini daha yakından tanıması için turizme de önem verilmesini istedi. 
     
     ''TÜRKİYE'YE GELİN, GİRİN...'' 
     Türkiye'deki ekonomik gelişmeleri de anlatan Erdoğan, bu süreci istikrarla sürdürdüklerini kaydetti. ''Türkiye, güven ve istikrar ülkesidir'' diyen Erdoğan, Katarlı işadamlarına, ''Türkiye'ye gelin, girin. Bundan her iki ülke de kazanacaktır'' çağrısı yaptı. 
     Erdoğan, ''Yeni bir adım olarak da mevcut Yatırım Projeksiyon Ajansımız'ı Başbakanlık'a bağlı olarak şekillendiriyoruz ve işler oyalanmadan sürsün istiyoruz. Şu anda bununla ilgili talimatları veriyoruz. Kısa zaman içinde bu ajans bana bağlanacak. Eğer kanuni düzenleme gerekiyorsa o adımı da atacağız'' diye konuştu. 
     ''Türkiye'de son dönemde özellikle özelleştirme alanında çok ciddi katılımlar var'' diyen Erdoğan, ellerinden gelen tüm imkanları seferber ettiklerini, yerli yatırımcılar hangi haklara sahipse yabancı yatırımcıların da aynı haklara sahip olduğunu anlattı. ''Yabancı sermaye'' ifadesinden hoşlanmadığını, artık ''küresel sermayenin'' olduğunu kaydeden Erdoğan, Türkiye'nin bir fırsatlar ülkesi olduğunu söyledi. 
     
     ''PARA CIVA GİBİDİR'' 
     Sermayenin dininin, dilinin, ırkının olmadığını belirten Erdoğan, ''Para cıva gibidir, hemen yatağını bulur oraya akar'' dedi. 
     Başbakan Erdoğan, konuşmasının son bölümünde, Katarlı işadamlarını ''cazibe ülkesi Türkiye'ye'' tekrar yatırıma çağırarak, bu işadamlarının, enerji, gıda, sivil havacılık, telekomünikasyon gibi alanlarda faaliyet gösterebileceklerini kaydetti. 
     Son dönemde Ortadoğu'ya ciddi bir ilgi olduğunu, Batı'nın da aynı şekilde Ortadoğu'ya ilgili gösterdiğini anlatan Erdoğan, bu konuda iki ülkenin dayanışma halinde olması gerektiğini, Katar ile geleceğe dönük önemli yatırımlar yapılacağına inandığını söyledi. 
     Toplantının ardından, Katarlı işadamları, Başbakan Erdoğan'a bazı hediyeler sundular. 
     Erdoğan, daha sonra dünyaca ünlü Arap Haber Kanalı El Cezire'ye mülakat verdi. 
     
</TEXT>
</DOC>
