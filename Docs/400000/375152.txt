<DOC>
<DOCNO> 375152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sontur07.html </URL>
<DATE> 2005/09/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yine tatil aşkı yine aile dramı 
</HEADLINE>
<TEXT>

     Kaan KAYA MARMARİS, DHA 

MARMARİS'e 6 yıldır tatil için gelen Hollandalı Amelsvoort Ailesi'nin 17 yaşındaki kızları M.V.A, geçen sene tanıştığı, ancak ailesinin evlenmelerine izin vermediği Türk genci 19 yaşındaki C.E. ile kaçtı. Baba Wil Helmus Van Amelsvoort, tatilinin son günü ortadan kaybolan 2 sevgiliyi, yolladığı e-posta mesajlarıyla aramaya başladı. Baba Amelsvoort, Kızımı da, Cahit'i de çok seviyoruz, ama evlenmeleri için yaşları çok genç. Hayatlarından endişe ediyoruz'' dedi. 
     Hollanda'nın Tilburg şehrinde mağaza sahibi olan 45 yaşındaki Wil Helmus Van Amelsvoort, altı yıldır olduğu gibi bu yıl da ailesiyle birlikte tatil için Marmaris'i tercih etti. Amelsvoort, 22 Temmuz günü eşi Conny ve kızları M.V.A. ile birlikte ilçeye gelerek Siteler bölgesinde bulunan Emre Beach Otel'e yerleşti. Amelsvoort ailesinin lise öğrencisi kızları 17 yaşındaki M.V.A, geçen yıl yine Marmaris'te tanıştığı ve 1 sene boyunca internet ve telefon aracılığıyla iletişimini sürdürdüğü erkek arkadaşı 19 yaşındaki C.E. ile yeniden bir araya geldi. 
     Kuaförde çalışan C.E, işten ayrıldı ve M.V.A. ile birlikte tatil yapmaya başladı. Tatil boyunca aileyle birlikte olan genç aşıklar, bir süre sonra evlenmeye karar verdi. M.V.A, evlilik kararını anne ve babasına açınca yaşları küçük olduğu için olumsuz yaklaşan aile, gençleri nişanlanmaya ikna etti. M.V.A. ve C.E. Three Brothers’ adlı restoranda yapılan küçük bir törenle nişanlandı. 
     Baba Wil Helmus Van Amelsvoort, askerliğini yapmayan genç C.E'yi oğlu gibi benimsedi. Yılda 2-3 kez geldikleri Marmaris'te oturmak için bir ev almayı bile düşünen Van Amelsvoort Ailesi, 11 Ağustos'ta Hollanda'ya dönmek için hazırlıklara başladı. Anne-baba uçağın kalkış saatini beklerken, kızları M.V.A, son gününü nişanlısı C.E. ile geçirmek istediğini belirterek sabah saatlerinde otelden ayrıldı. 
     
     NİŞANLI GENÇLER ORTADAN KAYBOLDU 

     Dalaman Havalimanı'na hareket saati gelmesine karşın kızlarının hala dönmediğini gören anne ve baba Van Amelsvoort'lar telaşlanarak ülkelerine gitmekten vazgeçti. Bütün gece,Marmaris'te kızlarını arayan ancak bulamayan Van Amelsvoortlar, Marmaris Polis Merkez Amirliği'ne ve Hollanda Fahri Konsolosluğu'na başvurdu. Bir hafta süreyle kızlarını ve C.E.'yi arayan aile, bir sonuç alamayınca ülkelerine döndü. Wil Helmus Van Amelsvoort, kızının ve C.E.'nin fotoğrafını ekleyip, kayıp olduklarını ve arandıklarını içeren elektronik posta mesajını tüm Türk arkadaşlarına gönderdi. Arandıklarından haberdar olan M.V.A. bir kaç gün önce babasına iyi olduğunu ve merak etmemelerini istediğini belirten bir kısa mesaj gönderdi. 
     
     İKİSİ DE BİZİM ÇOCUĞUMUZ 

     Anne Conny ve baba Wil Helmus Van Amelsvoort, prenses’ olarak seslendikleri kızları M.V.A'yı çok merak ettiklerini belirtti. Baba Van Amelsvoort, Yaptıklarına inanamıyorum. Hiçbir haber vermeden kayboldular'' diyerek şunları söyledi Türkiye'deki tanıdıklarımız aracılığıyla her tarafta arıyoruz. Arkadaşlarımız da bu işe şaşırdı. M.V.A. en son geçtiğimiz gün sadece Ben iyiyim, beni merak etmeyin’ yazılı bir kısa mesaj gönderdi. İkisini de çok seviyoruz. Ancak yaşları küçük olduğu ve C.E. askerliğini yapmadığı gerekçesiyle henüz evlenmelerinin erken olduğunu düşünüyorduk. C.E. askerliğini yapmış olsa onu Hollanda'ya bile götürebilirdik. Biz onların birlikte olmasına karşı değiliz, ama bazı şeyler için çok erken.'' 
     
     AİLE ÇOK SEVİYORDU 

     Van Amelsvoort ailesinin ve C.E'nin tatil boyunca günlerini geçirdikleri Three Brothers’ adlı restoranın sahibi Sedat Müftüoğlu, Türk gencin aile tarafından çok sevildiğini belirtti. Müftüoğlu, Bütün günü birlikte burada geçiriyorlardı. M.V.A'nın babası, yaşları küçük olduğu için evlenmeleri yerine nişanlanmalarını kabul etti. Daha önce burada gördüğü bir düğünü beğendi, kızına da burada Türk usüllerine göre, çok güzel bir nişan yaptık. Neden böyle bir şey yaptılar, anlamış değiliz. Buraya gelen diğer Hollandalı turistler de şimdi tedirgin. Acaba bizim kızımızı da birisi böyle kandırır mı, diye düşünüyorlar. Müşterilerimizi biz sakinleştiriyoruz'' diye konuştu. 
     
</TEXT>
</DOC>
