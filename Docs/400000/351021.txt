<DOC>
<DOCNO> 351021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko07.html </URL>
<DATE> 2005/06/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şahin Yatırım ödenekleri her yıl yüzde 50 artıyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Hükümet olarak makro ölçekte ekonomik hedeflerimizi büyük ölçüde yakalamasaydık, özel sektör şu anda yakaladığı başarı trendini elde edemezdi'' dedi. 
     Bakan Şahin, Karabük'ün Balıklar Kayası mevkiindeki Mühendislik Fakültesi ve Spor Salonu'nun temel atma töreninde yaptığı konuşmada, Türkiye'de 2.5 yılda ulaşılan noktanın ekonomik anlamda atılan olumlu adımların sonucu olduğunu söyledi. 
     Karabük'e her geldiğinde temel atma töreni ve açılışlar gerçekleştirdiğinin mutluluğunu yaşadığını anlatan Şahin, şunları kaydetti 
     ''Hükümetlerin görevi sanayicileri ve işadamlarına yol göstermek ve onların önündeki engelleri kaldırmaktır. Yatırımla ilgili formaliteleri azaltmak, eğer hayır yapılmak isteniyorsa buna da teşvik etmektir. Kim bizim bir vakıf eserimize sahip çıkarsa, oraya yaptığı harcamayı bile vergiden düşüyoruz. Böylece, imkan sahibi insanlarımız ve kurumlarımızın yanı sıra devlet ve hükümet elbirliğiyle ülkemizin kalkınması için işbirliği artarak devam edecektir. Türkiye'nin buna ihtiyacı var. Hükümet olarak makro ölçekte ekonomik hedeflerimizi büyük ölçüde yakalamasaydık, faiz oranlarını düşürmeseydik ve enflasyonu tek haneli rakamlara indirmeseydik, özel sektör şu anda yakalamış olduğu başarı trendini elde edemezdi.'' 
     
     ''YATIRIMLAR ARTIYOR'' 
     Şahin, hükümet olarak eğitim ve altyapı bakımından Türkiye'nin eksikliklerini tamamlamak için çalıştıklarını ifade ederek, şöyle devam etti 
     ''Devletin imkanları, 70 milyonluk Türkiye'de çalışmaları bir anda tamamlamaya yetmiyor. Çünkü, bükçe imkanları kısıtlıdır. Bütçeden yatırımlar için ayırdığımız ödenek her yıl en az yüzde 50 artıyor. Kaldı ki, ülkemiz yakın gelecekte ekonomik krizler yaşamıştır. Çok borçlu bir ülkeyiz. Türkiye'nin yatırımlar konusunda ayırabildiği ödenek çok kısıtlıdır. Bu ekonomik durumu düzeltmek amacıyla 2.5 yıldır önemli çalışmalar yapıyoruz. Borçlanma sonucu oluşan faiz oranlarını düşürmek suretiyle elde ettiğimiz daha az borçla gelişimi yakalamak için çalışıyoruz.'' Bakan Şahin, duble yol konusuna hükümet kanadı olarak çok önem verdiklerini, çalışmaların tamamlanmasına yönelik çabalarının da devam ettiğini belirterek, ''Karabük Demir ve Çelik Fabrikaları KARDEMİR A.Ş, hükümet olduğumuzda ciddi sıkıntılar içindeydi. Şimdi ise borçlarını ödemiş, üretimini artırmış ve yatırım yapar hale gelmiştir. Bu, hükümetimizin görev süresince gerçekleştirdiği atılımların en önemli göstergelerinden biridir'' diye konuştu. 
     KARDEMİR ve hayırsever işadamlarının desteğiyle yapılan spor solunu ve mühendislik fakültesinin butona basarak temelini atan Şahin, Zonguldak Karaelmas Üniversitesi'ne bağlı Karabük Teknik Eğitim Fakültesi'ni gezdi. Üniversitedeki bazı öğrenciler ise Bakan Şahin'den, bir dersleriyle ilgili torpil talebinde bulundular. 
     
</TEXT>
</DOC>
