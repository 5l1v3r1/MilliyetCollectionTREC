<DOC>
<DOCNO> 384677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/spor/spo05.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'e yeşil ışık 
</HEADLINE>
<TEXT>


Terim, Alman Ligi'nin gol krallığında Klose ile ilk sırada bulunan Halil Altıntop'a "Hazır ol" mesajı verdi. Milli Takımımız'ın teknik patronu, Hakan ve Fatih'in yokluğunda bu oyuncuya şans tanıyacak 

ERHAN TELLİ 


Alman Ligi'nde Kaiserslautern forması altında bu sezon attığı 7 golle tüm dikkatleri üzerine çeken ve Klose ile krallığın ilk sırasında bulunan Halil Altıntop, aynı başarıyı Ay - Yıldızlı forma altında da başarmayı hedefliyor. 
Hakan Şükür'ün cezalı, Fatih Tekke'nin de sakat olması nedeniyle forvette arayış içine giren Milli Takımlar Teknik Direktörü Fatih Terim, daha önce denediği Necati - Nihat ikilisinin dışında, Halil Altıntop'a da "Hazır ol" mesajı iletti. Gurbetçi oyuncuyla özel bir görüşme yapan Terim'in, golcüyü Almanya karşısında deneyeceği, başarılı olması durumunda da Arnavutluk karşısında formayı teslim edeceği belirtildi. 
Terim'in, Almanya'da gerçekleştirilecek olan 2006 Dünya Kupası'na gidilse de, gidilmese de kadroyu gençleştireceği ve gelecek yılların milli takımını yaratacağı kaydedildi. Terim, son olarak U17 Milli takımda yıldızı parlayan Nuri Şahin'i Almanya maçının kadrosuna dahil etmiş, değişim sinyallerini de açık bir mesajla vermişti. 

'İkinci vatanıma karşı oynuyorum' 

Hertha Berlin formasını giyen Yıldıray Baştürk, Almanya karşısında oynamanın her zaman özel olduğunu söyledi. Berlin'de yayınlanan B.Z. gazetesine konuşan milli futbolcu, 8 Ekim'deki Türkiye-Almanya maçının kendisi için bir prestij karşılaşması olduğunu belirtti, "Ben burada anavatanım adına ikinci vatanıma karşı oynuyorum" dedi. 
Alman futbolcuları Atatürk Stadı'nda çok ateşli bir taraftar grubunun beklediğini vurgulayan Yıldıray, konuşmasına şöyle devam etti "Bizim için asıl önemli olan karşılaşma, Arnavutluk ile oynayacağımız maç. Şansımızı korumak için bunu kazanmamız gerekiyor." 

Milliler'in sinema keyfi 

Millilerimiz, iki zorlu maç öncesinde stres attı, dün akşam Capitol Alışveriş Merkezi'ne giderek, "Cinderella Man" isimli filmi izledi. Ay-Yıldızlı ekibimiz dün basına kapalı bir çalışma yaptı. Antrenmana, adalesinde hafif bir sertleşme olan Okan Buruk katılmadı. 


</TEXT>
</DOC>
