<DOC>
<DOCNO> 395545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sontur14.html </URL>
<DATE> 2005/11/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rektör Aşkın'ın sağlık durumu iyiye gidiyor... 
</HEADLINE>
<TEXT>

     Yüzüncü Yıl Üniversitesi YYÜ Tıp Fakültesi Başhekimi Doç. Dr. Hüseyin Avni Şahin, YYÜ Rektörü Prof. Dr. Yücel Aşkın’ın sağlık durumunun iyiye gittiğini söyledi. 
     Şahin, AA muhabirine yaptığı açıklamada, "Rektörümüzün kalbindeki rahatsızlığın yanı sıra potasyum eksikliği bulunuyor. Ancak diğer günlere oranlara Rektörün sağlık durumu iyiye gidiyor. Tüm tıbbi müdahaleler yapılıyor. Psikolojik olarak da her geçen gün daha iyiye gidiyor. Bizimle arasıra konuşuyor" dedi. 
     Rektörün eşi Oya Aşkın’ın savcılıktan aldığı izin doğrultusunda eşini ziyaret ettiğini kaydeden Şahin, Aşkın’ın başka bir yere gönderilmesinin ve taburcu edilmesinin bu aşamada söz konusu olmadığını vurguladı. 
     YYÜ Rektörü Prof. Dr. Yücel Aşkın, 3 gün önce tutuklu bulunduğu Van M Tipi Kapalı Cezaevi’nden kalbindeki rahatsızlık nedeniyle YYÜ Tıp Fakültesi Araştırma Hastanesi’ne kaldırılmıştı. 
     
</TEXT>
</DOC>
