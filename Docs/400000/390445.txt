<DOC>
<DOCNO> 390445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/soneko38.html </URL>
<DATE> 2005/10/28/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Yapı Kredi ile Fiskobirlik arasında anlaşma sağlanamadı 
</HEADLINE>
<TEXT>

     Yapı ve Kredi Bankası, Banka'nın Fiskobirlik'ten olan alacakları ile ilgili görüşmenin, Banka tarafından yürütülen yasal işlemlerin son durumu hakkında genel bilgilendirme amaçlı olduğu belirtilerek, ''taraflar arasında alacağın tasfiyesine ilişkin olarak şu aşamada sonuçlanmış bir mutabakat ve anlaşmanın söz konusu olmadığını'' bildirdi. 
     Yapı ve Kredi Bankası A.Ş'nin bugün İMKB'ye gönderdiği yazıda, bugün basında çıkan haberde, ''Bankanın Fiskobirlik'ten olan alacakları ile ilgili olarak, Hazine yöneticileri ile yapılan toplantı sonucunda 628 milyon YTL olan alacağın 297 milyon YTL'lik kısmından feragat edilerek Hazine'nin önerdiği 328 milyon YTL'nin Bankaca kabul edildiğine'' ilişkin bilgilerin yer aldığı belirtilerek, bu hususta açıklama istendiği kaydedildi. 
     Açıklamada, şöyle denildi 
     ''Hazine Müsteşarlığı'na Bankamız yetkililerince 26 Ekim 2005 tarihinde yapılan nezaket ziyaretinde Bankamızın Fiskobirlik'ten olan alacağının tahsiline ilişkin olarak yürütülmekte olan yasal işlemlerin halihazır durumu hususunda genel bilgi sunulmuştur. Yukarıda da belirtildiği üzere bu görüşme Bankamız tarafından yürütülen yasal işlemlerin son durumu hakkında genel bilgilendirme amaçlı olup, ilgi yazınıza konu edilen basın haberinde belirtildiği şekilde taraflar arasında alacağın tasfiyesine ilişkin olarak şu aşamada sonuçlanmış bir mutabakat ve anlaşma söz konusu değildir. Bu hususta kamuya açıklanması gereken bir gelişme olduğu takdirde Bankamızca gerekli açıklama kamuya ivedilikle yapılacaktır.'' 
     
</TEXT>
</DOC>
