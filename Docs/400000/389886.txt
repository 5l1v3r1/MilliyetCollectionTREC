<DOC>
<DOCNO> 389886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonspo31.html </URL>
<DATE> 2005/10/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Aktuğ Yönetim Kurulu olarak görevi bırakmaya hazırız... 
</HEADLINE>
<TEXT>

     Trabzonspor Kulübü Başkanı Atay Aktuğ, son haftalarda alınan kötü sonuçların sonra bir ızdırap içinde olduğunu söyledi. 
     Kanuni Anadolu Lisesi Konferans Salonu'nda gerçekleştirilen Trabzonspor Kulübü Divan Başkanlık Olağan Genel Kurulu toplantısında ilk olarak söz olan Atay Aktuğ, yönetim kurulu olarak bazı hatalar yaptıklarını, ancak bu hataların futbol takımını bu duruma getirecek hatalar olmadığını savunarak, ''Çok kötü sonuçlarda kulüp başkanlığı yapmak kolay değil. Alınan sonuçlardan sonra ızdırap içindeyim. Fedakarlık yaptığımızı düşünüyorum. İstifa etmeyi tartışıyorum ama etmeyi düşünmedim. Önemli olan bunları sizinle tartışmaktadır'' dedi. 
     Yönetim kurulu olarak 2 yılda iyi şeyler yaptıklarını dile getiren Aktuğ, şöyle devam etti 
     ''Çoğunluğu bunları takdir etti. Ama ne olduysa bu sezon başında oldu. Sportif, Ticari ve Futbol A.Ş. olmak üzere 3 şirketimiz var. Kafamızdaki sistem, genel menajerlik ve sportif direktörlükle Trabzonspor kulübü yöneticilerin futboldan ellerini çekmesiydi. Hazırlık döneminde, transferde birçok hatalar yapıldı. Bu hataları 'şu yaptı bu yaptı' diye bir tartışmaya girmek istemiyorum. Yönetim kurulunun da hataları olmuştur.'' Yapılan hataları ve kötü gidişin nedenlerini bildiklerini kaydeden Aktuğ, ''Bunları düzeltmek çok kolay değildir. Yönetim kurulu olarak bunları seslendirmek yanlıştır. Şenol hocanın arkasından konuşmak istemiyorum. Bunu yüzüne karşı da söyledim. Şenol hocanın menajerlik görevini kabul etmemesine karşın transferde olmak üzere bütün yetkiler kendisine verilmiştir. Kendi haklı nedenleri olabilir. Bunu haziran ayında yapmayacağını söylediği zaman gerçekten ortada kaldık. Orada belki de o zaman Şenol hocayla yollarımızı ayırmalıydık. Transferde yapılan yanlışlıklar da o nedenle yapılmıştır'' diye konuştu. 
     Üstüste alınan yenilgiler sonrası yönetim kurulunun büyük üzüntü yaşadığını ve azap çektiğini belirten Aktuğ, şunları söyledi 
     ''Yönetim olarak hemen görevi bırakmaya hazırız. Trabzonspor'da yetiştiğimiz ve aldığımız terbiye doğrultusunda görevi bırakmanın getireceği yarar veya zararın tartışması içindeyim. Bırakıp gitmek kolay. Çocuğumun çoluğumun, ailemin ve herkesin üzüntüsü bana yetiyor. Birtakım kaygılardan dolayı belirli bir zaman süreci içinde bu yönetim kurulunun burada bulunması gerektiğine inanıyorum. Daha önce olağan kongrelerde yaşanan sıkıntıları biliyoruz. Olağanüstü kongerde gelecek yönetimin birdenbire yapabileceği birşey yok.'' Aktuğ, işler iyi giderken herkes tarafından eleştiriler yapılması, kötü gidince de destek verilmesi gerektiğini belirterek, ''Transferde hatalar yapıldı. Yönetim kurulu başkanı olarak bütün kabahat benim. Bazı konulara mühadaleci olmadım. Takım sezon öncesinde fizik ve kondisyon olarak iyi hazırlanmadı. Futbol takımının düzelmesi için 20 gündür büyük gayret gösteriyoruz. İyi bir hoca getirdik yetkiler vererek. Bu takımın düzelmesi mümkün. Sezon öncesinde fizik ve kondisyon olarak iyi hazırlanamadı'' diye konuştu. 
     
</TEXT>
</DOC>
