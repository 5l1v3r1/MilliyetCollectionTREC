<DOC>
<DOCNO> 386398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy16.html </URL>
<DATE> 2005/10/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İçişleri'nden "Üniversitelilere büyük gözaltı" açıklaması... 
</HEADLINE>
<TEXT>

     İçişleri Bakanlığı tarafından üniversite öğrencilerine yönelik hazırlanan genelgenin, öğrencilerin illegal örgütlere katılmasını önlemek, yurtlarda huzurlu ve güvenli barınma ortamına temin için hazırlandığı bildirildi. 
     Konuyla ilgili olarak AA muhabirinin görüştüğü İçişleri Bakanlığı yetkilileri, gençliğin, terör örgütleri tarafından, kendi örgütsel yapılarının oluşumunda ve eleman temininde her zaman ideolojik bir platform olarak görüldüğünü bildirdiler. 
     Geçen yılın son aylarında ve bu yıl meydana gelen şiddet içerikli öğrenci olaylarının oluşum şekil ve amaçlarının incelendiğini ifade eden yetkililer, olaylarda atılan sloganlar ve asılan pankartlarda öğrenimle ilgisi olmayan konuların ve temaların işlendiğine dikkati çektiler. 
     Bu olaylardan örnekler veren yetkililer, yeni öğretim döneminde üniversitelerde meydana gelmesi muhtemel öğrenci olaylarından kaynaklanacak problemlerin çözümlenmesine yardımcı olmak, üniversite öğrencilerinin illegal örgütlere katılmasını önlemek, uyuşturucu madde kullanma ihtimalini ortadan kaldırmak, üniversitelere bağlı fakülteler ve yüksek okullar ile öğrenci yurtlarında huzurlu ve güvenli bir barınma ortamını tesis etmek amacıyla Ağustos ayında bir genelge çıkartıldığını belirttiler. 
     Söz konusu genelgede alınacak önlemlerin "eğitim dönemi başlamadan ve başladıktan sonra" şeklinde yer aldığını ifade eden yetkililer, eğitim dönemi başladıktan sonra düzenlenecek toplantı konferans ve panellerle öğrenci ve öğretim görevlilerinin bilinçlendirilmesi gerektiğini savundular. 
     Genelge ile terör örgütlerinin öğrencileri oluşumlarına dahil etmek amacıyla düzenledikleri her türlü organizasyondan ve kötü alışkanlıklara iten yerlerden uzak tutulmalarının hedeflendiği belirtilerek, öğrencilerin sürekli gittikleri umuma açık yerler ile derneklerin amaçları doğrultusunda çalışıp çalışmadıklarının kontrol edilmesi gerektiği kaydedildi. 
     Öğrencilerin terör örgütlerinin propaganda ve baskılarına maruz kalabilecekleri yurtlardaki görevlilerin uyarılmasını ve yeni gelen öğrencilerin oda ve bloklarının ayrı tutulmasını isteyen yetkililer, tatil döneminde de üniversite ve yüksekokul öğrencilerinin terör örgütlerince organize edilen yaz kampı, gezi ve piknik gibi aktivitelere katılmalarına engel olmak için ailelerinin uyarılmasını tavsiye ettiler. 
     Yetkililer, kolluk güçleri, üniversite yönetimi ve öğrenci ailelerinin birlikte hareket etmesi ile gençlerin terör tuzağına düşmelerinin engelleneceğini ifade ettiler. 
     
</TEXT>
</DOC>
