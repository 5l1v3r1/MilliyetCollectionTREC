<DOC>
<DOCNO> 383115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/son/soneko11.html </URL>
<DATE> 2005/10/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İhracat artışı sürüyor... 
</HEADLINE>
<TEXT>

     Türkiye'nin Eylül ayı ihracatı, geçen yılın aynı ayına göre yüzde 20.40 arttı. 
     Türkiye İhracatçılar Meclisi TİM , Eylül ayı ihracat rakamlarını Antakya'da düzenlenen basın toplantısıyla açıkladı. 
     TİM verilerine göre, geçen ayın ihracatı, 2004'ün aynı ayına oranla yüzde 20.40 oranında artarak 6 milyar 971 milyon 663 bin dolar seviyesinde gerçekleşti. 
     Geçen ay taşıt araçları ve yan sanayi sektörü, 2004 Eylül ayına oranla yüzde 20.70 oranında artarak 1 milyar 190 milyon 88 bin dolarla ilk sırada yer aldı. 
     Eylül ayında en fazla ihracat artışı ise yüzde 204.98 ile tütünde gerçekleşti. 
     Türkiye ihracatının yüzde 81.3'ünü oluşturan sanayi sektörü ihracatı, 2004 Eylül ayına göre yüzde 16.21 oranında artarak 5 milyar 666 milyon 984 bin dolar oldu. 
     Eylül ayında tarım sektörü ihracatı, yüzde 46.37 oranındaki artışla 1 milyar 171 milyon 535 bin dolar olarak gerçekleşti. 
     Hazır giyim ve konfeksiyon ihracatı ise geçen yılın aynı dönemine göre yüzde 10.98 oranında artarak 1 milyar 183 milyon 581 bin dolar seviyesinde gerçekleşti. 
     
     BAZI SEKTÖRLERDE GERİLEME 

     Eylül ayı ihracatında geçen yılın aynı ayına göre kuru meyve ve mamulleri, kesme çiçek ile demir ve demir dışı metaller ürün grubu dışındaki bütün sektörledde artış yaşandı. 
     Verilere göre, kuru meyve ve mamullerinde yüzde 2.41, kesme çiçekte yüzde 9.71 ve demir ve demir dışı metallerde ise yüzde 9.62 oranında azalma oldu. 
     
</TEXT>
</DOC>
