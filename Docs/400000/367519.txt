<DOC>
<DOCNO> 367519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/siyaset/siy05.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik, sanık daire başkanını görevden aldı 
</HEADLINE>
<TEXT>


MEB açıklamasında "Başyemenici'nin yargılanmasının sürdüğünün öğrenilmesi üzerine yanlışta ısrarcı olunmamış ve görevine son verilmiştir" denildi 

BAHAR ATAKAN Ankara 


AKP Milletvekili Halil Ürün'ün 2 davada yargılanmasına rağmen Milli Eğitim Bakanlığı'nda daire başkanı olduğu ortaya çıkan damadı Din Kültürü ve Ahlak Bilgisi öğretmeni Mehmet Zeki Başyemenici'nin görevine son verildi. Bakanlıktan yapılan açıklamada "Yargılanmasının sürdüğünün öğrenilmesi üzerine yanlışta ısrarcı olunmamış ve görevine son verilmiştir" denildi. 
Kayınvalidesi Esra Ürün'ün kurduğu Batık Anser Holding'in 2. büyük kurucu ortağı olan ve halen yargılanan Başyemenici hakkında 1999'da girdiği Kamu Personeli Dil Sınavı'ndan da "evrakta sahtecilik ve tahrifat" yaptığı iddiasıyla açılan davanın henüz sonuçlanmadığı belirlenmişti. Başyemenici'nin buna rağmen Milli Eğitim Bakanı Hüseyin Çelik'in imzasıyla 30 Mart 2005'de Din Öğretimi Genel Müdürlüğü Daire Başkanlığı görevine vekaleten atandığı ortaya çıktı. 
Görevine 12 Nisan'da başlayan Başyemeneci hakkında çıkan haberlerin ardından Çelik'in talimatıyla inceleme başlatıldı. 
İlköğretim Genel Müdürlüğü ile Konya İl Milli Eğitim Müdürlüğü arasında 1999'da yapılan yazışmalar sicil dosyasında bulunurken, Başyemenici'nin ceza almaması nedeniyle dosyasında mahkemelerin sürdüğüne ilişkin bilgi veya belge yer almadığı saptandı. 

İhtiyaç duyulmuş 
MEB'den yapılan açıklamada, yıllık izinde olan Başyemenici'nin hizmetine duyulan ihtiyaç nedeniyle görevlendirildiği belirtilerek "1999'da yapılan soruşturma sonucu zamanaşımı nedeniyle ceza almadığı, yargılanmasının sürdüğünün öğrenilmesi üzerine bakanlığımız yanlışta ısrarcı olmamış, görevlendirme onayı iptal edilerek görevine son verilmiştir" denildi. 


</TEXT>
</DOC>
