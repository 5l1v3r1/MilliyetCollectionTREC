<DOC>
<DOCNO> 351778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sondun40.html </URL>
<DATE> 2005/06/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ermenistan Türkiye ile çözüm isteyen pek çok karmaşık sorun var 
</HEADLINE>
<TEXT>

     Ermenistan Parlamento Başkanı Artur Bağdasaryan, Türk-Ermeni ilişkilerinin normalleştirilmesi amacıyla sorunların çözülmesi gerektiğini, ''ilişkilerde ortak çözüm isteyen pek çok karmaşık sorunun bulunduğunu'' söyledi. 
     Medimax ajansının haberine göre Bağdasaryan, Erivan'daki açıklamasında, ilişkilerin adım adım normalleştirilmesi gerektiğini ifade ederek, ''ancak bunun Ermeni halkının saygınlığının çiğnenmesi karşılığında olmaması gerektiğini'' dile getirdi. 
     Bağdasaryan, Ermenistan Parlamentosu'nda Türk ve Ermeni gençlerinin bir araya gelmesi konusunda gerekli yardıma hazır olduklarını da kaydetti. 
     Açıklamasında, Moskova-Erivan ilişkilerine de değinen Bağdasaryan, bu ülkeyle ilişkilerin kötüleşmesinin kabul edilemeyecek bir gelişme olacağını belirterek, Rusya'da 2,5 milyon Ermeni'nin yaşadığını söyledi. 
     Ülkesinin geleceğini, büyük Avrupa ailesine katılmakta gördüğünü belirten Bağdasaryan, açık ve özgür toplum oluşturma doğrultusunda adım atılması gerektiğini, Batı değerlerinin ülkesinde yerleşmesi doğrultusundaki çalışmaların adım adım tamamlanması gerektiğini kaydetti. 
     
</TEXT>
</DOC>
