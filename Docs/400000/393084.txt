<DOC>
<DOCNO> 393084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko35.html </URL>
<DATE> 2005/11/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
OYAKBANK 2005 ve 2006'da büyüme hedefin altında kalacak 
</HEADLINE>
<TEXT>

     Oyakbank, ihracattaki yavaşlama ve dünya ekonomisinde faizlerin artmasıyla beklenen yavaşlamanın etkisiyle 2005 ve 2006 yıllarında büyümenin yüzde 5'lik hedefinin altında kalacağını öngördüklerini bildirdi. 
     Oyakbank Hazine Grubu Ekonomik Araştırmalar Bölümü tarafından hazırlanan Kasım ayına ilişkin Aylık Ekonomi Bülteni'nde Türkiye ekonomisinde yaşanan gelişmeler değerlendirildi. 
     ''2006 Bir mali disiplin yılı daha, ancak bu yeterli mi '' başlığını içeren Ekonomi Bülteni'nde Hükümetin 2006 yılı Programı'nın temel ekseninde konsolide kamu sektörü için gayrisafi milli hasılanın GSMH yüzde 6.5'i düzeyinde faiz dışı fazla hedefinin korunmasının yer aldığı hatırlatıldı. 
     Bültende, bu hedefin cari açığın GSMH'nin yüzde 6'sı düzeyinde seyir ettiği bir dönemde rahatlatıcı bir gelişme olarak görünse de, hedefin tutturulmasının ayrı bir sorun olarak karşılarına çıktığı ifade edildi. Bülten'de şöyle denildi 
     ''Çünkü 2005 yılında IMF faiz dışı fazla hedefinin altında kalınma riski hala korunmaktadır ve hükümetin yatırım iştahında ciddi bir artış olacağının görüldüğü 2006'da bunun gerçekleştirilmesi daha da zor olabilecektir. 
     Ayrıca yüksek petrol fiyatlarının yarattığı enflasyon ile birlikte faizlerin beklenilenden daha hızlı artma riskinin korunduğu ve iki kutuplu global dengesizliklerin kaygı yaratmaya devam ettiği bir ortamda dünya ekonomisine dair belirsizliklerin de göreli olarak artması büyüme tarafında bazı sürprizlerin olma olasılığını da yükseltmektedir ve bu da gelir cephesinde olumsuz etki yapabilecektir.'' 
     
     ''HÜKÜMETİN KONSOLİDE BÜTÇE İÇİN BORÇLANMA GEREĞİ DÜŞTÜ'' 
     Bültende, 2006'ya dair pozitif bir gelişme olarak dikkat çekilmesi gereken bir noktanın ise hükümetin konsolide bütçe için borçlanma gereğinin GSMH'nin yüzde 2.4'üne kadar düşmesi, hatta toplam kamu sektörü borçlanma gereğinde GSMH'nin yüzde 0.7'yi düzeyinde bir fazla sağlanacak olması olduğu ifade edildi. 
     Bültende, bunun, hedeflerin tutturulmasına dair risklerin kontrol altında kalması halinde önümüzdeki yıllarda hükümetin daha az borçlanma senedi ihraç edeceği anlamına gelmekte olduğu, uzun vadeli faiz oranlarındaki düşüşe destek olabileceği bildirildi. Ancak yüzde 5 ve yüzde 4'lük 2006 ve 2007 enflasyon hedeflerine ulaşılması zorluğu dikkate alındığında Merkez Bankası politikalarının daha önceki yıllarda olduğu oranda bu düşüşe destek olmasının beklememesi gerektiği belirtilen bültende, şöyle denildi 
     ''Nitekim 2006 yılı başında resmi enflasyon hedeflemesi rejimine geçilmesi, Banka politikalarına karşı piyasa güveninin yeniden test edilebilecek olması nedeniyle bu resmi daha komplikeleştirebilecek. 
     Ayrıca yeni uygulamaya geçilmesinin hemen iki ay sonrasında Merkez Bankası Başkanı'nın görev süresi dolmaktadır.'' 
     
     RİSK UNSURLARI 
     Bülten'e göre, IMF'nin mali disiplinin korunması ve yapısal reformların tamamlanmasına dair hükümete olan güveni tammış gibi görünse de, erken seçim kaygılarıyla 2006'da programın uygulama riski artabilecek. 
     Dış dengedeki bozulma genel olarak yerel yatırım harcamalarının yerel tasarruflardan daha hızlı artmasının bir sonucu olsa ve teorik olarak beraberinde ülkenin büyüme dolayısıyla borç ödeme kapasitesini artırıyor olsa da, GSMH'nin yüzde 6'sı düzeyindeki cari açık istikrar için önemli bir risk unsuru olmaya devam ediyor. 
     Sorunun çözümü için ise mali disiplinin korunduğu bir ortamda özel tasarrufların artmasının gerektirdiği ve bunun reel faizlerin hızlı düşmesinin önünde engel olmaya devam edebileceği üzerinde durulan Bülten'de, 2006'da yüzde 5'lik enflasyon hedefinin aşılabileceği bunun da gecelik faiz oranlardaki düşüşü sınırlandırabileceği ifade edildi. 
     
</TEXT>
</DOC>
