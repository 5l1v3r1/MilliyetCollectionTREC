<DOC>
<DOCNO> 375689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sondun14.html </URL>
<DATE> 2005/09/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Fransız bakan Türkiye'nin yaptığı mantıklı değil 
</HEADLINE>
<TEXT>

     Fransa’da hükümet, Türkiye’nin Kıbrıs Rum Yönetimini tanıması yolundaki taleplerini sürdürüyor. Son olarak Avrupa İşleri ile görevli Bakan Catherine Colonna, "AB’ye aday bir ülkenin birliğin üyelerinden birini tanımayı reddetmesi maktıklı değil" dedi. 
     Cumhurbaşkanı Jacques Chirac’ın eski sözcüsü Colonna, Liberation gazetesi ile yaptığı söyleşide Başbakan Dominique de Villepin’in üyelik müzakerelerinin başlaması için Türkiye’nin Kıbrıs’ı Rum Kesimi tanımasını koşul olarak koymasına ilişkin bir soruyu yanıtlarken Türkiye’nin modernizasyon ve demokratikleşme çabalarının cesaretlendirilmesi gerektiğini söyledi. 
     "Eğer değerlerimizi benimsemiş ve ekonomik ve siyasi kurallarımıza saygı göstermiş ise, o kadar önemli bir ülkeye genişlemek AB için bir kazanç olabilir" diyen Colonna, bunu Fransa Cumhurbaşkanı Chirac’ın her zaman söylediğini belirtti. 
     Ancak bugünün konusunun farklı olduğunu ifade eden Colonna, şöyle devam etti 
     "Türkiye’nin, Gümrük Birliği Anlaşmasını yeni 10 üyeye genişleten Protokolü imzalarken yaptığı tek taraflı deklarasyon, bir sağduyu sorununu yaratıyor. Türkiye’nin yaptığı gibi Birliğe katılmak isteyen bir ülkenin, yapısını eleştirmekle başlaması ve üyelerinden birini tanımayı reddetmesi mantıklı değildir. Bu nedenle açıklama istendi." 
     
</TEXT>
</DOC>
