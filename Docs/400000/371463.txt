<DOC>
<DOCNO> 371463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/20/son/soneko17.html </URL>
<DATE> 2005/08/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Scully Hedefimiz, Türkiye'de 8 milyon litre bira tüketimi... 
</HEADLINE>
<TEXT>

     Dünyanın önde gelen bira markalarından Foster's'ın İdari Direktörü Richard Scully, Türkiye pazarında yılda 8 milyon litre tüketim ve 800 milyon dolarlık ciroya ulaşmayı hedeflediklerini bildirdi. 
     Formula 1'in resmi bira sponsoru olan Foster's yöneticileri ve Efes İçecek Grubu Başkanı Ahmet Boyacıoğlu'nun katılımıyla, Boğaz'da bir tekne turu düzenlendi. 
     Scully, burada basın mensuplarına yaptığı açıklamada, Türkiye'nin gelişen bir pazar olduğunu vurgulayarak, Nisan ayı sonunda geldikleri Türkiye'de, birinci ayın sonunda hiçbir Avrupa ülkesinde elde edemedikleri başarıyı yakaladıklarını ve iyi bir pazar payına ulaştıklarını kaydetti. 
     Türkiye'de hedef kitlelerinin gençler olduğuna işaret eden Scully, ''Türkiye'de yılda 8 milyon litre tüketim ve 800 milyon dolarlık ciroya ulaşmayı hedefliyoruz'' dedi. 
     Scully, şu anda dünyada 7. sırada yer alan, 12 ülkede 15'den fazla fabrikada üretilen Foster's'ı, global pazarda ikinci sıraya yerleştirmeyi amaçladıklarını söyledi. 
     Avustralya merkezli Foster's, Anadolu Efes tarafından Türkiye'de üretilerek satışa sunuluyor. 
     Foster's, başta Avusturalya olmak üzere Asya, Avrupa, Amerika ve Ortadoğu'daki birçok ülkenin de içinde bulunduğu 150 ülkede faaliyet gösteriyor. 
     
</TEXT>
</DOC>
