<DOC>
<DOCNO> 366307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/yasam/yas03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuşta 'alo' tartışması 
</HEADLINE>
<TEXT>


Erzurum Emniyet Müdür Yardımcısı Arıcı, "Fuhuş yapan erkeğin eşine haber verilecek" talimatının uygulanacağı konusunda ısrar ederken, Vali Güvenç, "Böyle bir uygulama olmayacak" diye konuştu 


Erzurum Valisi Celalettin Güvenç, Erzurum Emniyet Müdür Yardımcısı Nurettin Arıcı'nın dile getirdiği "Fuhuş yapan erkeğin eşine haber verileceği" gibi bir uygulamanın olmayacağını söyledi. Uygulamanın kanunsuz olmadığını öne süren Arıcı ise, "Ceza Muhakemeleri Kanunu'nda bu var" dedi. 

'Uygulama olmayacak' 
Erzurum'da polisin fuhuşla mücadele için yoğun çaba sarf ettiğini ifade eden Güvenç, bu mücadelenin yasaların verdiği yetki çerçevesinde yapıldığını, bundan sonra da aynı şekilde süreceğini kaydetti. Güvenç, "Arkadaşlar çare olarak böyle bir açıklama yapmışlar ama böyle bir uygulama olmayacak" dedi. 
Erzurum Emniyet Müdür Vekili Ahmet Demiral da, fuhuş yaparken yakalanan erkeklerin eşlerine haber verilmesi gibi bir uygulamanın söz konusu olmayacağını belirterek, "Bu hukuken de yanlış. Yasalarda olmayan bir şeyi kişiler uygulayamaz" dedi. Demiral, şöyle konuştu "Konunun abartılmış olduğunu düşünüyorum. Böyle bir açıklama yapılmış ise bunu da talihsiz bir açıklama olarak değerlendiriyorum. Emniyet Müdürlüğü'nün böyle bir uygulaması kesinlikle olamaz." 

Arıcı CMK'da var 
Emniyet Müdür Yardımcısı Nurettin Arıcı ise, sözlerinin arkasında durarak "Uygulama kanunsuz değil. Ceza Muhakemeleri Kanunu'nda CMK bu öngörülüyor" dedi. Arıcı şöyle konuştu "Gözaltına aldığımız kişilerin ailelerine telefon etmiyor muyuz Ediyoruz. Fuhuş sırasında yakaladığımız kişilerin de ifadelerini almak için polis merkezlerine ya da emniyet müdürlüğüne getirdiğimizde, yakaladığımız kişinin durumunu bildirmek için birinci derece yakınlarına, ailesine haber vereceğiz." 
Erzurum Barosu Başkanı Sadullah Kara ise, böyle bir uygulamanın mümkün olmadığını söyledi. 

CMK'da ne diyor 

5271 sayılı CMK'nın 4. kısım 1. bölümünde, "Yakalanan veya gözaltına alınanın durumunun yakınlarına bildirilmesi"ni düzenleyen 95. madde şöyle "Şüpheli veya sanık yakalandığında, gözaltına alındığında veya gözaltı süresi uzatıldığında, Cumhuriyet savcısının emriyle bir yakınına veya belirlediği bir kişiye gecikmeksizin haber verilir." 


</TEXT>
</DOC>
