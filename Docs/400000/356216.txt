<DOC>
<DOCNO> 356216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/soneko20.html </URL>
<DATE> 2005/06/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
E-belge ile ihracat işlemleri 4 saatte tamamlanacak... 
</HEADLINE>
<TEXT>

     Devlet Bakanı Kürşad Tüzmen, Gemlik Serbest Bölgesi'nde 'pilot' uygulamasına geçilen dış ticarette ''E-Belge'' projesiyle, bürokrasi devri kapanırken teknoloji devrini açtıklarını bildirdi. 
     Tüzmen, ''bugün, dış ticaret işlemlerinde bürokrasi devrinin kapatıldığı bir günü yaşıyoruz'' dedi. 
     Bakan Tüzmen, düzenlediği basın toplantısında, ''Dış Ticarette E-Belge Projesi''nin tanıtımını yaptı. 
     Tüzmen, yaptığı konuşmada, projenin, E-Dönüşüm Türkiye çalışmalarının bir parçasını oluşturduğunu ve kamu özel sektör ortaklığının Türkiye'deki en güzel örneğini teşkil ettiğini söyledi. 
     Dünyadaki rekabet ortamında zamanın çok önemli bir faktör olduğunu kaydeden Tüzmen, artık iş yapmak için bilgi teknolojilerinin kullanılması gerektiğini belirtti ve şöyle devam etti 
     ''Dünyada artık kağıtsız ticaret konuşuluyor ve işin başında da gümrüğün elektronik uygulamaları geliyor. Dış ticarette yer alan tüm kurumların ortak bir platformda birleşmesi gerekiyor. Bu dönemde bunu başardık. Bu projeyle, dış ticaretteki tüm kamu hizmetlerini elektronik olarak sunmayı e-kurumdan, e-devlete geçmeyi amaçladık. Kamuda iyi yönetişimin en güzel örneğini teşkil eden dış ticarette e-belge projesini tamamladık ve Gemlik Serbest Bölgesi'nde bu proje, ilk defa pilot uygulama olarak başlıyor.'' Projenin ana hedefinin, dış ticaretteki bilgi ve belgelerin kaydedilmesi, arşivlenmesi, işleme tabi tutulması ve değişim işlemlerinin yerine getirilmesinde artık kağıdın ortadan kaldırılması ve elektronik ortamda yapılması olduğuna işaret eden Tüzmen, ''projeyle, dış ticarette ilgili tüm tarafların gereksinimlerini yerine getirebilmeleri için, bilgilerin tek bir bölgeye sunulabilmesine olanak sağlayan tek pencere ortamını oluşturuyoruz. Dış ticaret işlemlerinin tek bir erişim noktasından kağıtsız geçmesi sağlanacak'' dedi. 
     Tüzmen, projeyle zaman ve maliyet sorununun da ortadan kalkacağını anlatırken, ''bu yolla rekabet avantajı da elde ediliyor. Yüksek girdi maliyetleri açısından işlem maliyetini azaltıyoruz ve süreyi azalttığımız için rekabetçi hale gelmeye çalışıyoruz'' şeklinde konuştu. 
     
     ''BÜROKRASİ KAMBURUNU KALDIRDIK'' 
     Projeyle, dış ticaret erbabının üzerindeki bürokrasi kamburunu kaldırdıklarını belirten Tüzmen, gerekli belgelerin elden değil, elektronik ortamda gönderilmesi ile sahte belge, belge üzerinde tahrifat gibi olumsuzlukların da tamamen bertaraf edileceğini söyledi. 
     Projeyle, özel sektöründe mal akışını kamu gibi izleyebileceğini ve bilgi, belge kontrolünü yapılabileceğini kaydeden Tüzmen, dış ticaret işlemlerinin etkin, verimli ve güvenilir bir e-iş altyapısına kavuşması sayesinde ekonomik ve sosyal alanlarda ciddi bir rekabet üstünlüğü sağlanacağını ifade etti. 
     ''İhracat işlemlerinin gümrüklerde yüzde 96'sı, ithalat işlemlerinin de yüzde 75'ini bitirebiliyorduk'' diyen Tüzmen, E-Belge Projesi'nin tüm gümrük idarelerinde yaygınlaştırılması ile ihracat işlemlerinin yüzde 95'inin ilk 4 saatte, ithalat beyannamelerinin yüzde 80'inin ilk 8 saatte yapılabileceğini bildirdi. Tüzmen, ''Bu dünya ortalamalarının çok üstünde, Avrupa ortalaması civarında olan bir işlem hızıdır'' dedi. 
     
     E-BELGE PROJESİ 
     Verilen bilgiye göre, E-Belge Projesi ile dış ticaret işlemlerinin, iş süreçlerine taraf olan kurumlarca standart e-belgeler kullanılarak elektronik ortamda gerçekleştirilmesinin sağlanması, etkin, hızlı, verimli ve güvenilir bir e-iş altyapısına kavuşturulması hedefleniyor. 
     Bu arada projeyle, dış ticaretle ilgili tüm tarafların, dış ticaretle ilgili tüm gereksinimlerini yerine getirebilmeleri için, bilgilerin tek bir gövdeye sunulabilmesine olanak tanıyan ''tek pencere'' ortamı oluşturuldu. 
     
</TEXT>
</DOC>
