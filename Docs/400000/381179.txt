<DOC>
<DOCNO> 381179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy12.html </URL>
<DATE> 2005/09/24/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
DYP genel Başkanı Ağar, Kayseri'de... 
</HEADLINE>
<TEXT>

     DYP Genel Başkanı Mehmet Ağar, Kayseri’de DYP İl Başkanı Mustafa Eraslan’ın babası adına yaptırdığı caminin ibadete açılışı törenine katıldı. 
     DYP Kayseri İl Başkanı Mustafa Eraslan’ın, babası Abdurrahman Eraslan adına Belsin semtinde yaptırdığı yaklaşık 2500 kişilik kapasiteli, 2 milyon YTL’ye mal olan caminin açılışı nedeniyle düzenlenen törene DYP Genel Başkanı Mehmet Ağar, Kayseri Müftüsü Necmettin Nursaçan ve vatandaşlar katıldı. 
     Ağar, daha sonra Nursaçan ve öteki yetkililerle birlikte ibadete açtığı camiye giderek ikindi namazını kıldı. Müftü Nursaçan’ın verdiği vaazı dinledi. 
     Öte yandan, Eraslan’ın kendi adına yaptırdığı lisenin açılışı ile Erciyes Üniversitesi’ne yaptıracağı çocuk hastanesinin bir blokunun temel atma törenine katılacağı duyurulan Ağar, ulusal gazetelerin bazı Köşe yazarlarıyla yaptığı sohbet toplantısı nedeniyle bu programlara katılmadı. 
     Yıldırım Beyazıt Mahallesi’ne yaptırılan 21 derslikli Mustafa Eraslan Lisesi’nin açılışını ise Melikgazi Kaymakamı Nevzat Demirkol ve DYP İl Başkanı Mustafa Eraslan birlikte yaptı. 
     Yaklaşık 2 milyon YTL’ye mal olan okulda, 7 laboratuvar, 1 bilgisayar sınıfı ve kütüphane bulunuyor. 
     Daha sonra Eraslan tarafından Erciyes Üniversitesi yerleşkesine yaptırılacak Çocuk Hastanesi’nin bir blokunun temeli atıldı. 
     Erciyes Üniversitesi Rektörü Prof. Dr. Cengiz Utaş, törende yaptığı konuşmada, 3 bloktan oluşacak hastanenin, hayırsever işadamları Mustafa Eraslan ve Fevzi Mercan tarafından yaptırılacağını kaydetti. 
     Eraslan’a katkılarından dolayı teşekkür eden Utaş, Kayserili hayırseverlerin Erciyes Üniversitesi’ne katkılarının 70 milyon doları aştığını bildirdi. 
     
</TEXT>
</DOC>
