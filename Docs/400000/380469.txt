<DOC>
<DOCNO> 380469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/yasam/yas04.html </URL>
<DATE> 2005/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan kolej servisi kaza yaptı 
</HEADLINE>
<TEXT>


ANKARA Milliyet 

TED Koleji, haziran ayında bir öğrencinin ölümü, 11 öğrencinin de yaralanmasına neden olan kazanın ardından servis şirketini değiştirmesine rağmen dün, Ankara Gölbaşı'nda oturan velilerin tuttuğu korsan bir servis aracının kaza haberiyle yine sarsıldı. 
Haymana Yolu Mogan Gölü kavşağında, Mehmet Akkoç idaresindeki ekmek dağıtımı yapan kamyonet, Halis Arman yönetimindeki 06 BF 128 plakalı TED Koleji öğrencilerini taşıyan servis aracı ile çarpıştı. Kaza sonucu serviste bulunan öğrenciler Nazlı Yipal Ergülen ve Selin Palabıyıkoğlu ile Arman yaralandı. Öğrenciler hastaneye kaldırılırken, Arman gözaltına alındı. 
Korsan servisi Gölbaşı Doktorlar Sitesi'nde oturan bir grup velinin kiraladığı öğrenilirken, serviste, İçişleri Bakanlığı Okul Servis Araçları Yönetmeliği'nin 5. maddesine göre bulunması gereken rehber personelin de olmadığı öne sürüldü. 



</TEXT>
</DOC>
