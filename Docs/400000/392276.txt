<DOC>
<DOCNO> 392276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/guncel/axgun02.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluğu yazdı her şeyini kaybetti 
</HEADLINE>
<TEXT>


Yolsuzluk raporu yazarken kendini sanık sandalyesinde bulan Ünal, 7 ay tutuklu kaldıktan sonra beraat etti, ancak işine dönemiyor 

ŞÜKRAN ÖZÇAKMAK İstanbul 

Bayındırlık Bakanlığı Göçmen Konutları Koordinatörlüğü'nde raportör olarak görev yapan Osman Ünal, yağmalanıp talan edilen göçmen konutlarıyla ilgili raporu yazarken bir anda kendini sanık sandalyesinde buldu. 
Bulgaristan'dan göç eden soydaşlar için Avrupa İsk n Fonu'ndan alınan 50 milyon dolar krediyle yapılan 21 bin 876 konutla ilgili soruşturma raporları yazarken, 22 Ağustos 2001'de gözaltına alınan Ünal, Ulucanlar Cezaevi'ne konuldu. Ödenek olmadığı gerekçesiyle İstanbul'da görülen duruşmaya götürülmeyen Ünal, çıktığı ilk duruşmada tahliye edildi. 23 Aralık 2002'de beraat etti. 
Tek böbreği olmadığı için özürlü kadrosundan girdiği işine geri dönmek isteyen Ünal, işçi sınıfında olması nedeniyle Toplu İş Sözleşmesi ve İş Kanunu gereği iki ay işe gitmediği gerekçesiyle iş akdinin feshedildiğini öğrendi. Belgelerle Devlet Personel Başkanlığı'na başvuran Ünal'ın talebi uygun bulundu ancak eski işine yerleştirilmedi. 

Cevap alamadı 
Ünal'a açıktan atama yapılması için yazılan yazıya Maliye Bakanlığı Temmuz 2003'ten beri cevap vermedi. Ünal'ın dava açtığı Ankara 7. İdare Mahkemesi, "Açıktan atama yapması için idarenin zorlanamayacağı" kararına vararak, mahkeme masrafını da Ünal'a yükledi. 
Ünal, haksız tutuklanma nedeniyle uğradığı maddi zarara karşılık olarak 37 bin YTL maddi, 25 bin YTL manevi tazminat davası açtı. Mahkeme toplam 6500 YTL tazminat öngörünce Ünal kararı temyiz etti. 

Yolsuzluk raporunu yazdı, suçlandı 

Ünal, Göçmen Konutları Koordinatörü Ali Galip Büyüktortop'un soruşturduğu yolsuzlukların raporlarını yazıyordu. Tutuklanmadan 2 ay önce, Bakanlar Kurulu'na sunulmak üzere rapor yazdı. Bu raporda talan edilen konutların durumu da anlatılıyordu. Haziran 2001'de Büyüktortop, daktilodan sorumlu raportörü Ünal ve iki kişi hakkında "Suç işlemek için örgüt kurma, sahtecilik ve dolandırıcılık" suçlamasıyla dava açıldı. 



</TEXT>
</DOC>
