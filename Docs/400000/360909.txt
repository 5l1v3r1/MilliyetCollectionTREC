<DOC>
<DOCNO> 360909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/spor/aspo.html </URL>
<DATE> 2005/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a şok haber 
</HEADLINE>
<TEXT>


Galatasaray'ın yeni transferi Iliç'in geçen sezon UEFA Kupası'nda rakibine tükürdüğü için dört maç ceza aldığı öğrenildi. Sırp oyuncu iki maçlık cezasını çekerken, Cim-Bom'un ilk turda yapacağı karşılaşmalarda oynayamayacak 

KAAN BORA 


Galatasaray'ın yeni transferi Sasa Iliç'in Avrupa Kupaları'ndaki cezası Cim- Bom'u zora soktu. Geçen sezon Partizan formasıyla UEFA Kupası 3. turunda Ukrayna'nın Dnipro takımıyla oynanan karşılaşmada rakibine tüküren yıldız orta saha oyuncusunun Disiplin Komitesi'nden dört maç ceza aldığı bildirildi. 
Iliç için eski kulübünün yaptığı itiraz kabul edilmezken, başarılı orta saha oyuncusu iki maçlık cezasını CSKA Moskova karşısında çekti. 

Yeni sezona sarktı 
Sırp ekibinin, Rus temsilcisi ile oynadığı UEFA Kupası 4. tur maçlarında görev alamayan Iliç'in Avrupa Kupaları'ndaki 2 karşılaşmalık cezası ise Partizan'ın elenmesiyle 2005 - 2006 sezonuna kaldı. 
Gerets'in büyük umut bağladığı Sırp yıldız böylece, Galatasaray'ı UEFA Kupası'nın ilk turunda yalnız bırakacak. Ilic, Sarı - Kırmızılılar'ın Kupa 2'de 15-29 Eylül tarihlerinde yapacağı maçlarda forma giyemeyecek. 

Ribery'de sonuç yok 

HALİL ÖZER 

Galatasaray ile Marsilya'nın, Ribery konusundaki görüşmesinden sonuç çıkmadı. 
Sarı - Kırmızılı yöneticiler Adnan Öztürk ile Fatih Gökşen dün Fransız kulübü ile masaya oturdu. Marsilya, "Bu işi bitirelim. Zararınızı karşıyalım" diyerek 3 milyon Euro vermeyi teklif etti. Ancak Öztürk ve Gökşen, "Biz para konuşmaya değil, futbolcumuzu almaya geldik" karşılığını verdi. Fransız yöneticiler "Bütün imajımız gider" deyince Öztürk, "Bizim zaten gitti" yanıtını verdi. Bunun üzerine görüşmeler kilitlendi. 
Bu arada Fransızlar görüşmeyi basından gizledi ve bu yüzden Adnan Öztürk'ün otel rezervasyonunu Mösyö Pol olarak yaptığı öğrenildi. Öztürk, "Artık ateş onlara düştü" diye konuştu. 


</TEXT>
</DOC>
