<DOC>
<DOCNO> 399633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/soneko31.html </URL>
<DATE> 2005/12/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Marka Onur Ödülü, Güler Sabancı'nın... 
</HEADLINE>
<TEXT>

     Yürekli Eğitim ve Danışmanlık tarafından düzenlenen ''Marka Konferansı'' kapsamında her yıl geleneksel olarak verilen marka onur ödülünü, bu yıl Sabancı Holding Yönetim Kurulu Başkanı Güler Sabancı aldı. 
     ''Değişimle güçlenen lider marka'' teması için verilen ödülü, Sabancı'ya, Marka Konferansı sırasında Yürekli Eğitim ve Danışmanlık Yönetim Kurulu Başkanı Ayşegül Yürekli Şengör sundu. 
     Güler Sabancı, yaptığı konuşmada, ''değişimle güçlenen lider marka'' için seçilmiş olmaktan dolayı hem kendi adına hem de Sabancı adına onur duyduğunu ifade ederek, ''Bu beni ve arkadaşlarımı yüreklendiriyor'' dedi. 
     Markanın esas sahibini 1.5 yıl önce kaybettiklerini belirten Sabancı, konuşmasını şöyle sürdürdü 
     ''Sakıp Bey, SA markasını öyle bir yere taşıdı, öyle bir yere getirdi ve öyle bir miras bıraktı ki... Biz de biliyoruz ki Türkiye'nin en itibarı yüksek markası SA. Arkasında da güvenilirlik, kalite, duygu ve sevgi var. Türk halkı SA'yı seviyor. Bunun bir sorumluluğu var. Toplumsal duyarlılığımızdan dolayı seviyor, kendine yakın buluyor, seviyor. Dolayısıyla bizim bu güçlü birikimleriyle bize miras kalan SA'yı daha yukarılara taşıma görevimiz, sorumluluğumuz var.'' Yeni bir yönetim dönemine giren Sabancı'da geleceğe baktıklarını, ortak bir akılla yeni bir vizyon tarif ettiklerini dile getiren Sabancı, yeni vizyonlarını ''fark, farklılık yaratmak, kalıcı üstünlükler sağlamak'' şeklinde açıkladı. 
     Sabancı, yaptıkları her işte, içinde bulundukları her ortamda bunun kendilerine bir fark getirip getirmediğini sorduklarını ifade ederek, toplumsal duyarlılıkları nedeniyle Picasso sergisine sponsor olduklarını, bunun Türkiye'nin kültür yaşamına bir fark getireceğine inandıklarını vurguladı. 
     Güler Sabancı, ''Biz bunu yapmaya çalışıyoruz. Bu konuda da fark edilmiş olmaktan mutluyum. Teşekkür ediyorum'' dedi. 
     
     MUSTAFA KOÇ VE CEM BOYNER'İN SÖZLERİ 
     Ödül öncesi konferans katılımcıları Güler Sabancı için hazırlanan bir film izlediler. Filmde Koç Holding Yönetim Kurulu Başkanı Mustafa Koç ile Boyner Holding Murahhas Azası Cem Boyner'in Güler Sabancı ile ilgili görüşlerine de yer verildi. 
     Mustafa Koç, Sabancı'nın sadece başarılı bir iş kadını olmadığını, eğitim ve sanata önem veren, hayatı seven, çok iyi bir dost olduğunu söyledi. 
     Cem Boyner de ''Doğuştan iş kadınıymış. Düşüncesini de kahkahası gibi yüksek söyler. Müziğe, güzel sanatlara meraklıdır. Delidir zaten. Normal bir insan olsaydı Güler olmazdı'' dedi. 
     
</TEXT>
</DOC>
