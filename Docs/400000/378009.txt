<DOC>
<DOCNO> 378009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sondun20.html </URL>
<DATE> 2005/09/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İran Cumhurbaşkanı, ABD'de... 
</HEADLINE>
<TEXT>

     İran Cumhurbaşkanı Mahmud Ahmedinecad, New York'ta yapılacak BM Dünya Zirvesi'ne katılmak üzere ABD'ye gitti. 
     Ahmedinecad, New York'a hareketinden önce Mehrabad Havaalanı'nda yaptığı açıklamada, ziyareti sırasında, ''terörizmle mücadele, insan hakları, silahsızlanma, kitle imha silahlarının önlenmesi ve dünya genelinde barışın sağlanması'' gibi konularda dünya liderleriyle görüş alışverişinde bulunacağını söyledi. 
     Toplantıda BM'nin yapısal değişikliği hakkındaki görüşlerini ileteceğini ifade eden Ahmedinecad, ''İran'ın nükleer programına ilişkin yeni önerimizi de toplantıda dünya liderlerine sunacağım'' dedi. ''Nükleer enerjinin birkaç ülkenin tekelinde olmaması gerektiğini'' söyleyen Ahmedinecad, ''Nükleer enerji Allah'ın insanlara verdiği bir hediyedir. Biz BM'nin, bütün milletlerin hakkını koruyacağı inancındayız'' diye konuştu. 
     Ziyaret sırasında BM Genel Sekreteri Kofi Annan ile de bir araya geleceğini ifade eden Ahmedinecad, toplantıya katılan bazı liderler ve New York'ta yaşayan İranlılarla da görüşeceğini kaydetti. Ahmedinecad, ABD'de yaşayan İranlıların bu ülkedeki iç kurumlarla bazı sorunları olduğunu ifade ederek, bu sorunları çözmek için de girişimlerde bulunacaklarını söyledi. 
     Ahmedinecad'ın beş gün sürecek New York seyahati, cumhurbaşkanı olduktan sonraki ilk yurtdışı ziyareti olma özelliği taşıyor. Ahmedinecad'a, Ulusal Yüksek Güvenlik Konseyi Genel Sekreteri Ali Laricani, Dışişleri Bakanı Manuçehr Mütteki ile bazı cumhurbaşkanlığı müşavirleri eşlik ediyor. 
     
</TEXT>
</DOC>
