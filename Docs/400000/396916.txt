<DOC>
<DOCNO> 396916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/spor/axspo02.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan taktiği 
</HEADLINE>
<TEXT>


Fenerbahçe İkinci Başkanı Nihat Özdemir, "Alex'in oynama şansı var" açıklamasını yaptı. Nicolas Anelka ise Brezilyalı yıldızın kesinlikle forma giymeyeceğini, kendi durumunun da şüpheli olduğunu söyleyerek kafa karıştırdı 

HÜSEYİN YAVUZ 


Fenerbahçe'de zorlu Milan maçı öncesi Alex ve Anelka'nın sakatlıkları kafa karıştırdı. 
İkinci başkan Nihat Özdemir, Teknik Direktör Daum'un "Milan maçında yok" dediği Alex için "Oynama şansı var" açıklamasını yaptı. Fransız yıldız Anelka da, Brezilyalı oyuncunun kesinlikle forma giymeyeceğini söylerken, "Alex'in oynamaması tabii ki takım için zor olacak. Ama benim de sakatlığım var ve oynayıp oynamayacağım belli değil. Takım çok iyi, biz olsak da olmasak da çok iyi oynayacaktır. Oynarsam da elimden geleni yapacağım" ifadelerini kullandı. 
Fransız yıldız, Fenerbahçe'nin Şampiyonlar Ligi'nden elenmesi durumunda kendisinin huzursuzluk yaşayacağı şeklindeki haberlerin doğru olmadığını belirtti. 
Anelka, hafta sonunda ligde Galatasaray ile yapacakları derbi maçın önemini bildiğini de söyledi, "Önemli olan kaybetmemek. Beşiktaş maçında olduğu gibi yine çok iyi oynayacağımızı düşünüyorum. Ama Galatasaray ile Fenerbahçe arasındaki rekabeti bildiğim için zor geçeceğine eminim. Kazanmak istiyoruz" diye konuştu. 
Türkiye'nin 2006 Dünya Kupası Finalleri'ne gidemeyecek olmasına üzüldüğünü belirten Fransız oyuncu, "Çünkü Türk Milli Takımı'nda oynayan arkadaşlarım var. Çok şanssız bir maçtı. Türkiye iyi oynadı. Maç sonrası olayları da anlayabiliyorum. Çünkü çok üzüntülü olduğunuz zamanlarda böyle şeyler olabilir. Oyuncular da sonuçta kendi ülkeleri konusunda fanatik oldukları için o şekilde davranmış olabilirler. Bu gayet normal" diye konuştu. 

Hakem Hauge 

UEFA, Fenerbahçe'nin Şampiyonlar Ligi'nde yarın Milan ile oynayacağı maça Norveçli Terje Hauge'yi atadı. Hauge'nin yardımcılıklarını yine Norveç Federasyonu'ndan Ole Hermann Borgan ve Arild Sundet, Espen Berntsen yapacak. 1965 yılında doğan Terje Hauge, 28 Şampiyonlar Ligi karşılaşmasında görev aldı. Norveçli hakem, Fenerbahçe'nin 2001 yılında Bayer Leverkusen ile oynadığı ve 2-1 mağlup olduğu Şampiyonlar Ligi 1. Tur karşılaşmasını da yönetmişti. 

Markasını tanıttı 

Anelka, "Nic39" adlı giyim markasıyla tekstil dünyasına girdi. Merter'de fotoğraf sanatçısı Cemil Ağacıkoğlu'nun stüdyosunda gerçekleştirilen katalog çekiminde Fransız oyuncu mankenlik yaptı. Anelka, "Şu anda burada oynuyorum ve ürünler sarı-lacivert renklerinde. Başka bir takıma gitsem de Fenerbahçe'nin renklerini kullanmaya devam edeceğim" dedi. Anelka'nın ürünleri Fenerium Mağazaları'nda satılacak. 

Real Madrid Alex'e sarıldı 

MEHMET ÇİFTÇİ 

Real Madrid'in Barcelona yenilgisinden sonra Alex'i almak için girişimlerini hızlandırdığı belirtildi. Ara transferde revizyona gitmeyi düşünen İspanyol ekibi, Teknik Direktör Luxemburgo'nun isteği üzerine Brezilyalı oyuncu için Fenerbahçe'nin kapısını çalacak. İspanya'nın yüksek tirajlı gazetelerinden Diarioa, Real Madrid kulübüne dayanarak verdiği haberde, devre arasında 5 futbolcunun transfer edileceğini ve bunlardan birinin kesinlikle Alex olacağını açıklandı. 

Biletler tükendi 

Sarı-lacivertli ekip, Milan maçının hazırlıklarını dün tek antrenmanla sürdürürken Daum, çalışma öncesinde futbolcularla toplantı yaparak çeşitli uyarılarda bulundu. Anelka idmana katılırken, Alex fizyoterapist eşliğinde Zafer'le birlikte takımdan ayrı çalıştı. Antrenmanı başkan Aziz Yıldırım, yöneticiler İlhan Ekşioğlu, Murat Özaydınlı ve Ali Yıldırım da bir süre izledi. İkinci Başkan Murat Özaydınlı biletlerin tükendiğini açıklarken "Rakibimizi çiçeklerle karşılayacağız. Gerçek Türk misafirperverliğini göstereceğiz" dedi. 

Fener'e övgü 

Milan'ın resmi internet sitesinde, Fenerbahçe'nin ateşli bir seyirciye sahip olduğu belirtildi. Sitede sarı-lacivertli taraftarların hakemin bitiş düdüğüne kadar mağlup olsalar bile takımlarını desteklediği belirtilerek, "Mağlubiyette bile takımlarını alkışlıyorlar. Fenerbahçe, birçok takıma nasip olmayan bir taraftar kitlesine sahip. Milan'ı zor bir atmosfer bekliyor" denildi. Liverpool maçını "Acı gün" olarak anan Milan'ın resmi sitesinde "Penaltı golleriyle elendiğimiz maçtan sonra kırmızı-siyahlar 6. kez Boğaz'a yöneldi" ifadesi de kullanıldı. 


</TEXT>
</DOC>
