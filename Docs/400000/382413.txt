<DOC>
<DOCNO> 382413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/dunya/axdun02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Tam üyelikten sapma kabul edilemez 
</HEADLINE>
<TEXT>


UTKU ÇAKIRÖZER Ankara 


AB üyesi ülkelerin büyükelçilerinin Türkiye ile tam üyelik görüşmelerinin koşullarına dair "Müzakere Çerçeve Belgesi"ne son halini verecekleri bugünkü Daimi Temsilciler Toplantısı COREPER öncesinde Ankara bir kez daha tam üyelik dışı formülleri kabul etmeyeceğini açıkladı. Ankara, Rumların uluslararası kuruluşlara üyeliğinin Türkiye tarafından engellenmemesi yönündeki ifadelerin çerçeve belgeye konulması girişimlerine de karşı çıktı. 
Dışişleri Sözcüsü Namık Tan, haftalık basın toplantısında şu mesajları verdi 
Bazı Avrupa Birliği üyelerinin AB Anayasası'nın kabul edilmemesi nedeniyle "Nasıl bir AB oluşturmalıyız " tartışmasına odaklanmaya öncelik verme gayreti içinde oldukları biliniyor. Bu yaklaşımın müzakerelerle ilgili süreç üzerindeki menfi etkilerinin göğüslenmesi önem arz ediyor.Müzakerelerin başlaması için biz üzerimize düşeni yaptık. Şimdi AB üyelerinin verdikleri sözü yerine getirmesini bekliyoruz.AB ülkelerinin, Türkiye'nin üyeliğinin Avrupa kıtasının bizzat geleceğiyle ilgili çok olumlu etkilerini stratejik bir vizyon olarak benimsemesini bekliyoruz. Üyeliğimiz gerek Avrupa kıtası, gerek Ortadoğu ve Kafkasya bölgesi ve özellikle medeniyetler ittifakının oluşabilmesine katkı bakımından büyük önem taşıyor.Müzakerelerin hedefi olan tam üyelikten sapma hiçbir surette kabul edilemez. 

AB toplantısı iptal edildi 
Dışişleri Bakanı Abdullah Gül de, İngiltere Dışişleri Bakanı Jack Straw ile yaptığı telefon görüşmesinde çerçeve belgede tam üyelik dışı bir öneri görmek istemedikleri mesajını verdi. 
Müzakerelerin açılmasına 4 gün kala Çerçeve Belgesi üzerinde uzlaşmaya varılamamış olmasına tepki gösteren Devlet Bakanı ve Başmüzakereci Ali Babacan, müzakerelere hazırlık amacıyla tüm kamu kurumlarının AB'den sorumlu yöneticileri ile dün yapmayı planladığı hazırlık toplantısını iptal etti. 


</TEXT>
</DOC>
