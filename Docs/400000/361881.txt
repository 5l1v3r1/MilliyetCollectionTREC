<DOC>
<DOCNO> 361881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/soneko06.html </URL>
<DATE> 2005/07/17/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
UniCredit Bank Türkiye'de özelleştirme nihayet yolunda gidiyor... 
</HEADLINE>
<TEXT>

     Koç Finansal Hizmetler'in ortağı İtalyan bankacılık grubu UniCredit, Türkiye'de özelleştirmenin ''nihayet yolunda gittiğini'' bildirdi. 
     Unicredit tarafından hazırlanan raporda, Türkiye ekonomisinde, uzun süredir önemli özelleştirmelerin gerçekleştirilemediği, ancak Türk Telekom başta olmak üzere, büyük özelleştirme girişimlerinin, gerek ulusal gerekse uluslararası piyasalar tarafından memnuniyetle izlendiğini vurgulandı. 
     Raporda, Türkiye'deki büyük özelleştirmelerin, yapısal dönüşüm ve makro ekonomik istikrar açısından önemli olduğu belirtilirken, bu çerçevede, Türk Telekom ihalesinin başarılı bir girişim olduğu ifade edildi. 
     
     ÖZELLEŞTİRME VE YABANCI SERMAYE ARTIŞI... 
     Raporda, özelleştirmelerin daha çok yabancı sermaye gelmesine katkıda bulunacağı, özelleştirmelerin sadece özelleştirilen kuruluşla gelen doğrudan yabancı sermayeyi değil, özelleştirme desteğiyle Türkiye'ye girmeyi planlayan yabancı yatırımcıları da teşvik edeceği kaydedildi. 
     Yabancı bankaların da Türkiye'de banka alma ve genişleme sürecine girdiği belirtilirken, bu genişleme sürecinin önümüzdeki dönemde de devam edeceği ifade edildi. 
     
     SÜRDÜRÜLEBİLİR BÜYÜME VE İSTİHDAM... 
     Türkiye'nin, geçen yıl rekor düzeyde bir büyüme gösterdiği, bu yıl ki büyüme oranlarının geçen yıla göre azalmasına rağmen, halen güçlü olduğunun belirtildiği raporda, ekonomik büyümenin istikrar kazandığı ve sürdürülebilir bir trende girdiği kaydedildi. 
     Ekonomik büyümenin kompozisyonunun aşırı tüketimden diğer alanlara kaymaya başladığının vurgulandığı raporda, özel sektörün, ekonomik büyümenin lokomotifi olmayı sürdüreceği, Türkiye ekonomisinin bu yıl, Gayri Safi Yurtiçi Hasıla GSYİH temelinde yüzde 6 oranında bir büyümenin beklendiği kaydedildi. 
     Raporda, ekonomik büyüme içinde kapasite kullanımının yanı sıra kapasitenin de arttığına dikkat çekilirken, kapasitedeki artışın, önümüzdeki dönemde, istihdamın artması olarak ekonomiye yansıyacağı vurgulandı. 
     
     MAKRO EKONOMİK GELİŞMELER... 
     Raporda, enflasyondaki düşüşün devam ettiği, mevsimsel artışlar dikkat alınmayacak olursa, enflasyondaki düşüşün hedeflendiği gibi devam etmesinin beklendiği kaydedildi. 
     Merkez Bankası'nın da enflasyonla mücadelede faizleri dikkatli kullandığı vurgulandı. 
     Bütçedeki performansın giderek daha iyiye gittiği belirtilirken, para politikasının yanı sıra kamu maliyesi politikasının da başarıyla yönetildiği bildirildi. 
     AB'de referandumların, Türkiye ekonomisine etkisinin çok sınırlı olduğunun altının çizildiği raporda, bu referandumların etkisinin, AB ile ilişkilerde orta ve uzun dönem görülebileceği ifade edildi. 
     Dış gelişmelere rağmen, Türkiye'de makro ekonomik görünümün halen iyi durumda olduğu da vurgulandı. 
     
     IMF İLE İLİŞKİLER... 
     Raporda, IMF ile ilişkilerin Sosyal Güvenlik Yasası dışında yolunda gittiği belirtilirken, Birinci Gözden Geçirme'nin tamamlanabilmesi için gerekli olan Sosyal Güvenlik Yasası'nın da muhtemelen Ekim ayında çıkarılabileceği ifade edildi. 
     
</TEXT>
</DOC>
