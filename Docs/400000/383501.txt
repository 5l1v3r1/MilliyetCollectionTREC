<DOC>
<DOCNO> 383501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yazar/ulagay.html </URL>
<DATE> 2005/10/03/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
AB yolunda 'tepki cephesi engeli' 
</HEADLINE>
<TEXT>


Türkiye 2005 yazını çok önemli konulara odaklanarak geçirirken ben geçen yazı Avrupa'da olup bitenlere odaklanarak geçirdiğim için büyük fırsatlar kaçırdım. Yaz boyunca manşetleri kaplayan Ecevit - Vahdettin, Deniz Baykal - Bülent Ersoy, Hülya Avşar - Kaya Çilingiroğlu ve nihayet Gamze Özçelik olayları konusunda tek satır yazamadım, parlak fikirlerimi ortaya koyamadım. Ne büyük kayıp değil mi 
Avrupa'da olup bitene odaklanınca gördüğüm manzara ise fena halde kafamı karıştırdı. Bizim üyesi olmak için bunca çaba gösterdiğimiz Avrupa Birliği'nde AB adeta bir deprem yaşanıyor, yer yerinden oynuyordu. Biz ise kendi gündemimize kilitlenmiş olduğumuz için bunu yeterince önemsemiyorduk sanki. 
AB ile ilgili olarak yapılan değerlendirmelerin çoğunda AB'nin bildiğimiz o eski AB olduğu varsayımı yapılıyor, Türkiye'nin önüne dikilen engeller de bu bağlamda değerlendiriliyordu. Bu nedenle örneğin Fransa Devlet Başkanı Chirac'ın Türkiye'ye karşı tavrını neden değiştirdiğini anlamakta zorlananlar oluyordu. 

Avrupa'daki 'tepki cephesi' 
Belki de ben abartıyorum olan biteni ama Fransızların 29 Mayıs 2005'de yapılan referandumda Avrupa Birliği AB Anayasası'nı reddetmesiyle sonuçlanan süreci ve sonrasında yapılan değerlendirmeleri izlerken, yalnızca Fransa'nın değil Avrupa'nın ve AB'nin önemli bir dönüm noktasına gelmiş olabileceğini düşünmeye başladım. 
Daha sonra Almanya'daki seçim süreci de bu düşüncemi güçlendirdi. AB'nin temelinde harcı bulunan iki ülkede, küreselleşmeye ve yabancılara, piyasa sistemine ve oyuncularına, AB'ye ve siyasetin merkezindekilere karşı bir tepki dalgası yükseliyordu. Fransa'da siyasi yelpazenin sağından soluna, farklı grupların oluşturduğu bir 'tepki cephesi' ortaya çıkmıştı. 
Genişleyen AB'nin yapısını ve işleyiş biçimini belirlemek üzere, yoğun çabalar harcanarak hazırlanan AB Anayasası bu 'tepki cephesi'nin ilk kurbanı olurken AB'nin bu süreçten büyük ölçüde etkileneceği ve geleceğini yeniden belirlemek zorunda kalabileceği anlaşılıyordu. 
Bu sarsıcı gelişmeler AB ile bütünleşme sürecinin eşiğinde bulunan Türkiye'yi de yakından ilgilendiriyordu. 'tepki cephesi'nin Avrupa'daki yükselişi, AB'nin genişleme sürecini ve özellikle Türkiye'nin tam üyeliğini etkileyecek bir gelişmeydi. 
Biz ise AB'nin sözünü tutup Türkiye ile tam üyelik sürecini başlatmasına odaklanmıştık. Üyesi olmaya çabaladığımız AB'nin geçirmekte olduğu büyük sarsıntı ile fazla ilgilenmiyor, AB'nin buradan nereye gideceğini pek sorgulamıyorduk. Türkiye'deki AB tartışmaları 3 Ekim'e kilitlenmişti. 

Türkiye'deki 'tepki cephesi' 
Öte yandan, 'tepki cephesi'nin Avrupa'daki yükselişine paralel olarak Türkiye'de de işsizliği önleyemeyen hükümete, sistemin adaletsiz işleyişine, küreselleşmeye, yabancı sermayeye ve AB'nin taleplerine karşı bir 'tepki cephesi'nin oluştuğunu görüyoruz. 
PKK terörünün tetiklediği Türk milliyetçiliğinin de bu tepkileri beslediği görülüyor. Bu ortamda, Türkiye için çekiciliği azalacak bir AB'ye uyum sağlamak için atılacak her adımın Türkiye'de ciddi bir tepki barajıyla karşılaşması, göz ardı edilemeyecek bir olasılık. 
İktidardaki Adalet ve Kalkınma Partisi AKP henüz siyasi sermayesini tüketmiş değil ama özellikle AB ile ilişkiler konusunda manevra alanı bir hayli daralmış durumda. Tam bu noktada AB'nin kendi sorunları ve ufuksuzluğu nedeniyle AB ile bütünleşme sürecimizde bir sorun çıkarsa ve Türkiye bir kez daha umduğunu bulamayan ülke durumuna düşerse bu durum AKP'nin inandırıcılığına darbe vurabilir. 'tepki cephesi'nin Türkiye'deki yükselişi de bu ortamda hız kazanabilir. 
'Tepki cephesi'nin Avrupa'daki ve Türkiye'deki yükselişi, Türkiye AB ilişkilerinin geleceği açısından büyük önem taşıyacak önümüzdeki dönemde. Bu nedenle 'tepki cephesi'nin hafife alınmaması ve dikkatle izlenmesi gerekiyor. 



</TEXT>
</DOC>
