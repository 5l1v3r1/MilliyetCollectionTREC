<DOC>
<DOCNO> 387026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/guncel/gun06.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'da da H5N1 çıktı 
</HEADLINE>
<TEXT>


Romanya'da görülen kuş gribi vakalarıyla ilgili olarak İngiltere'de yapılan laboratuvar testleri, bu ülkedeki kuş gribi virüsünün ölümcül H5N1 olduğunu ortaya koydu 

DIŞ HABERLER BEKİR YILDIRIM Bükreş DHA 

Romanya'da görülen kuş gribi vakalarına neden olan virüs de Türkiye'deki gibi ölümcül H5N1 çıktı. Romanya devlet veterinerlik kurumunca yapılan açıklamada, ülkedeki kuş gribinin yüksek derecede hastalığa sebebiyet veren H5N1 tipi olduğu belirtildi. Romanya Hayvan Sağlığı ve Hastalıkları Kurumu Sözcüsü Alina Monea, "Londra'dan, bunun H5N1 virüsü olduğunu doğrulayan telefon aldık" dedi. 
İngiltere Çevre, Gıda ve Kırsal İşler Dairesi Sözcüsü de, Romanya'daki virüsün H5N1 türü olduğunun İngiltere'deki laboratuvar testleriyle doğrulanmasının ardından, virüsün kaynağının belirlenmesi için ek testlere ihtiyaç bulunduğunu bildirdi. 
Virüsün Asya ve Türkiye'dekiyle benzerliğini belirlemek için kaynağının ortaya çıkarılması gerektiğini kaydeden sözcü, ek test sonuçlarının gelecek günlerde alınabileceğini söyledi. 
Avrupa Komisyonu da Romanya'daki kuş gribinin H5N1 tipinde olduğunu bildirdi. Haberi de Türkiye'deki kuş gribi virüs türünü açıklayan AB Komisyonu'nun sağlık ve tüketicinin korunmasından sorumlu yetkilisi Marcos Kipriyanu verdi. 
Öte yandan Avrupa Komisyonu, AB veterinerlerinin Avrupa'daki kuş gribi durumunu değerlendirmek için perşembe günü toplanacaklarını da bildirdi. 

3 köy karantinada 
Romanya'da görülen kuş gribinin ölümcül H5N1 türü olduğunun anlaşılması üzerine virüsün ilk tespit edildiği bölge sınırları içinde olan Vulturu, Maliuc ve Ceamurlia köylerine giriş çıkış yasağı konarak karantinaya alındı. 
Tuna Nehri'nin Karadeniz'e döküldüğü bataklık bölgede yer alan yerleşim bölgelerine bu virüsü kuğuların taşıdığı açıklandı. 



</TEXT>
</DOC>
