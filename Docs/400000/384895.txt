<DOC>
<DOCNO> 384895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur13.html </URL>
<DATE> 2005/10/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İŞKUR'a kayıtlı işsiz sayısı 1 milyona yaklaştı 
</HEADLINE>
<TEXT>

     Türkiye İş Kurumu’na İşkur kayıtlı işsiz sayısı 915 bin 572 kişiye ulaşırken, bu kişilerin yarısına yakını 1 yıldan fazladır iş bekliyor. 
     AA muhabirinin aldığı bilgiye göre, kuruma kayıtlı işsiz sayısı geçen yılın Ağustos ayına göre yüzde 35.06 oranında artarak 915 bin 572 kişiye çıktı. Bu kişilerden 334 bin 607’si il müdürlüklerine 
     doğrudan başvuruda bulundu. 
     Ağustos ayı sonuna kadar 54 bin 221 işe yerleştirme yapılırken, işe yerleştirilenlerin kayıtlı işsiz sayısına oranı ise 5.9 oldu. 
     Ocak-Ağustos 2005 dönemi verilerine göre kurumda halen, 76 bin 190 kayıtlı açık iş bulunuyor. 
     İşsizlerin sahip oldukları mesleklere bakıldığında ilk sırada büro elemanı ve nezaretçiliği gelirken, onu muhasebeci ve kasadar, yönetici ve ağır vasıta şoförü gibi meslekler izliyor. 
     Kayıtlı işsizlerin büyük çoğunluğunu genç yaştakiler oluştururken, işsizlerin yaklaşık yüzde 70’inin yaşı 20-34 arasında değişiyor. 
     Kayıtlı işsizler arasında 65 ve daha büyük yaşlarda 763 kişi bulunuyor. 
     Eğitim düzeyine bakıldığında ise işsizlerin yüzde 34.91’ini ilkokul, 23.44’ünün lise ve dengi okul, 12.34’ünün orta ve dengi okul mezunlarının oluşturduğu görülüyor. Master ve doktora yapanlar ise en az başvuru sahibi grubu oluşturuyor. 
     
</TEXT>
</DOC>
