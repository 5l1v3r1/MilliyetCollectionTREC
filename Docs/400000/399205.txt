<DOC>
<DOCNO> 399205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun06.html </URL>
<DATE> 2005/11/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Barışa sportif destek... Barselona, İsrail-Filistin karmasını yendi 
</HEADLINE>
<TEXT>

     Ortadoğu'daki şiddete son verme çabalarına destek amacıyla yapılan futbol maçında İspanya'nın Barselona takımı, Filistin-İsrail karmasını 2-1 yendi. 
     Barselona'nın Nou Camp stadyumunda oynanan maçta İspanyol takımının gollerini 60. dakikada Deco, 65. dakikada Maxi Lopez attı. İsrailli Dror Kaştan ve Filistinli Cemal Hadidi'nin teknik direktörlüğünde, ''Barış Takımı'' adıyla sahaya çıkan Filistin-İsrail karmasının tek golünü ise 67. dakikada, İsrailli futbolcu Abas Suan kaydetti. 
     Barış Takımı'nda 11 Filistinli, 17 İsrailli futbolcu yer aldı. 
     Kaştan, maçtan önce düzenlenen basın toplantısında, maçta olanların değil verdiği anlamın önemli olduğunu söyledi. 
     Barselona'nın takım kaptanı Carles Puyol da, takımının böyle bir organizasyonda yer almasından gurur duyduğunu belirtti ve ''Sonuç önemsiz. Çünkü bugün hepimiz kazandık'' dedi. 
     Maç hasılatının, İsrail ile Filistin arasındaki sorunlu bölgelerde yaşayan çocuklara destek sağlamakta kullanılacağı belirtildi. 
     
</TEXT>
</DOC>
