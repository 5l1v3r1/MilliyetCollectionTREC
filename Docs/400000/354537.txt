<DOC>
<DOCNO> 354537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonyas06.html </URL>
<DATE> 2005/06/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Mezar taşına 'mani’ yazmak yasaklandı 
</HEADLINE>
<TEXT>

     Kerem PULGAT DHA 

KONYA Büyükşehir Belediyesi, kent merkezindeki 65 mezarlığı standart görünüme kavuşturabilmek için Belediye Meclisi tarafından onaylanan yönetmeliği uygulamaya koydu. Yeni uygulamada mezarlar standarda kavuşturulurken, mezar taşlarına mani yazmak da yasaklandı. 
     Yeni uygulamaya göre, mezar taşlarına aşırı övgü ya da beddua içeren maniler yazmak, ölmeden mezar yeri satın alıp, mezar hazırlatarak taş dikmek, mezarda aşırı süsleme yapmak, genel görünümü bozacak her türlü bitki ve ağaç dikmek, standart boyutlar dışında mezar yeri açmak, mezar üzerine veya taşına siyasi çağrışım yapacak sloganlar yazmak ve mezar taşlarının üzerine basmak ya da oturmak yasaklandı. Belediye, alınan kararların uygulanması için mezarlıklarda özel güvenlik birimleri oluştururken, belirlenen kurallara uymayan mezarların yıkılacağı belirtildi. 
     Konya Büyükşehir Belediyesi Çevre Koruma Daire Başkanı Ahmet Özer, mezarlıkların düzensiz görünümünü ortadan kaldırıp belirli bir standarta kavuşturmayı amaçladıklarını söyledi. Ahmet Özer, Mezarlık alanlarının büyük bölümü kent merkezi içinde kaldığı için özellikle şehre gelen yabancı turistlerin gözü önündeydi. Mezarlardaki düzensiz görünümün yadırganabileceği düşüncesiyle düzenleme çalışması yapmaya karar verdik. Bunun için de en başta Konya’da yaygın olan mezar taşına mani yazmayı engelledik'' dedi. 
     Mezarların övgü ya da yergi yeri olmadığını söyleyen Ahmet Özer, Vatandaşlarımız artık bunun bilincine varmalıdır. Ayrıca özellikle Mevlana Türbesi yanında bulunan Musalla Mezarlığı’nda boş olan mezar yerleri tespit ettik. Araştırmamızda bazı vatandaşlarımızın öldükten sonra Mevlana’ya yakın yatabilmek için sağlığında buradan mezar satın alıp taşını bile yaptırdığını belirledik'' diye konuştu. 
     Mezarlara siyasi çağrışım yapacak slogan yazılmasını da yasakladılarını belirten Özer, özel güvenlik birimlerinin göneve başladığını ve eskiden yapılmış olan ve standarda uymayan mezarlara dokunmayacaklarını açıkladı. 
     
</TEXT>
</DOC>
