<DOC>
<DOCNO> 395698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sondun07.html </URL>
<DATE> 2005/11/17/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
ABD'de Irak kavgası var... 
</HEADLINE>
<TEXT>

     ABD'de Başkan George W. Bush yönetimi, Irak savaşı öncesinde Saddam Hüseyin rejiminin elinde bulunduğu ileri sürülen kitle imha silahlarına ilişkin istihbaratı çarpıttığı iddialarının yoğunlaşmasının ardından karşı taarruza geçti. Başkan Yardımcısı Dick Cheney, muhalefetteki Demokrat Parti'yi ''oportünistlikle'' suçladı. 
     Cheney, Özgürlüğün Öncüleri Enstitüsü adlı muhafazakar kuruluşta yaptığı konuşmada, Demokrat Parti'nin, Irak'ta Amerikan askerleri ölürken, kötü niyetli ve yanlış iddialardan yararlanarak siyasi çıkar sağlamaya çalıştığını savundu. 
     Dick Cheney, ''Başkan ve ben, bazı politikacıların tarihi yeniden yazmasına izin vermeyeceğiz. Bugünün en sorumsuz açıklamaları, zamanında Saddam Hüseyin'e karşı güç kullanılmasını destekleyen politikacılardan geliyor'' dedi. 
     Cheney'nin isim vermeden atıfta bulunduğu, geçen yılki son başkanlık seçimindeki Demokrat aday John Kerry, Bush yönetiminin savaş öncesinde istihbaratı çarpıttığını savunarak, Cheney'i de ''korku ve iftira kampanyası'' yürütmekle suçlamıştı. Kerry ve birçok önde gelen Demokrat isim, Saddam'a karşı güç kullanılması yönünde oy vermişti. 
     Cheney, ''Amerikan askerleri hergün Irak'ta canını tehlikeye atarken burada bir avuç oportünist, ordumuzun bir yalan uğruna savaşa gönderildiğini iddia ederek puan toplamaya çalışıyor'' dedi. 
     
</TEXT>
</DOC>
