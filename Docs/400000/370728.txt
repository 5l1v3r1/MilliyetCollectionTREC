<DOC>
<DOCNO> 370728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonyas09.html </URL>
<DATE> 2005/08/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İnanılmaz bir tatil kazası 
</HEADLINE>
<TEXT>

     Kardeşiyle birlikte sahilde oyun oynayan üç yaşındaki Abbie, boyun hizasına kadar kazdıkları kum çukuru çökünce, ailesinin ve plaj görevlilerinin gözleri önünde öldü. 
     Britanya'da üç yaşında bir kız, ağabeyiyle birlikte plajda oyun oynarken öldü. Polis, haftasonunda Cornwall sahilinde ailesiyle tatil yapan Abbie Livingstone'un kazdıkları yaklaşık 1.5 metre derinliğindeki çukurun çökmesi sonucu havasızlıktan boğularak öldüğünü açıkladı. 
     Çevreden yetişenlerin, plaj görevlilerinin ve itfaiye memurlarının 30 dakikalık çabaları sonucunda iki çocuk gömüldükleri çukurdan çıkarılabildi. Ağabey Joe'nun yaşadığı ancak Royal Cornwall Hastanesi'ne götürülen Abbie'nin kurtarılamadığı açıklandı. 
     Abbie'nin öldüğü yere önceki gün çiçekler bırakan Pippa Nurse, annesi, "Yıkıldık. O bizim her şeyimizdi. Hiçbir şeyden korkmayan, gördüğü her şeyi denemek isteyen küçük mutlu bir kızdı" diyebildi. 
     Küçük kızın üvey babası Ian Sayer ise "Deli gibi ona ulaşmaya çalıştım. Kumu kazdım, kazdım... Ama kazdıkça yerine yeni kum geliyordu. O çok tatlı bir kızdı. Her zaman, her şeye gülerdi" diye konuştu. 
     Penwith bölgesi plaj yetkilileri, çukurun derinliğinin Abbie yaşında bir çocuğun boyun hizasına geldiğini, ancak küçük kızın bir anda göğüs kafesine yığılan kumun baskısı nedeniyle doğrulamadığını söyledi. Olay polis kayıtlarına 'kaza' olarak geçti. 
     
</TEXT>
</DOC>
