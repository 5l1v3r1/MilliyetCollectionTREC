<DOC>
<DOCNO> 373199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur48.html </URL>
<DATE> 2005/08/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Karadeniz'de yanan gemiyi kurtarmak için geri sayım... 
</HEADLINE>
<TEXT>

     Trabzon Liman İşletme Müdürü Muzaffer Ermiş, Sochi-Trabzon seferini yaparken Trabzon'a 78 mil mesafede yanmaya başlayan Ufuk-1 adlı Ro-Ro gemisini kurtarmak için ekiplerin hazırlandığını bildirdi. 
     Ermiş, Ufuk Denizcilik Şirketi'ne ait gemideki yangının halen devam ettiğini belirterek, ''Gemiyi kurtarmak için ekipler hazırlanıyor. Rıhtımda bulunan Boztepe isimli Ro-Ro gemisi ile Trabzon Liman İşletmesi'ne ait Akbaş-1 römorkörü birazdan olay yerine hareket edecek'' dedi. 
     Geminin akıntıya kapılarak sürüklendiğini ifade eden Ermiş, ''Gemi şu anda Trabzon'dan yaklaşık 100 mil açıkta bulunuyor. Ekiplerimiz, 10 saat sürecek yolculuğun ardından geminin bulunduğu alana ulaşarak yangını söndürüp, soğutma çalışması yapacaklar. Gemide zaten az da olsa kendiliğinden soğuma meydana geldi'' diye konuştu. 
     Ermiş, soğutma çalışmalarının ardından gemiyi yüzdürerek, Trabzon Limanı açıklarına getirmeyi planladıklarını kaydetti. 
     Sochi-Trabzon seferini yaparken Karadeniz'de Trabzon'a 78 mil mesafede yanmaya başlayan Ufuk-1 adlı Ro-Ro gemisinde bulunan yolcu ve mürettebat kurtarılarak dün akşam Trabzon'a getirilmişti. 
     
</TEXT>
</DOC>
