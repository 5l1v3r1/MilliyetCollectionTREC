<DOC>
<DOCNO> 364415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/son/sonsiy22.html </URL>
<DATE> 2005/07/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kretschmer Bazı alanlarda daha fazla ilerleme olabilir 
</HEADLINE>
<TEXT>

     Avrupa Komisyonu Türkiye Delegasyonu Başkanı Büyükelçi Hansjörg Kretschmer, siyasi reform sürecinin devam ettiğini belirterek, "Tek cümleyle belirtmek gerekirse bazı önemli alanlarda çok önemli ilerlemeler görüyoruz. Reform sürecinin bazı alanlarında ise daha fazla ilerleme olabileceğini düşünüyoruz" dedi. 
     Kretschmer ve Delegasyon Siyasi İşler Danışmanı Didem Bulutlar Ulusoy, İnsan Hakları Derneği başkan ve yöneticileriyle basına kapalı görüştü. 
     Kretschmer ve Ulusoy, daha sonra Emniyet Müdürü Süleyman Güleç’i, ardından da Vali Vekili Hasan Şıldak’ı ziyaret etti. 
     Büyükelçi Kretschmer, ziyaret ardından gazetecilere yaptığı açıklamada, Türkiye’nin reformları nasıl uyguladığını yerinde görmek için çeşitli illeri ziyaret ettiğini bildirdi. 
     Kretschmer, "Siyasi reform süreci devam ediyor. Türkiye’nin bu alanda daha fazla ilerleme kaydetmesini bekliyoruz. Hem mevzuat hem de bu mevzuatın uygulanması alanında" diye konuştu. 
     Ziyaretlerinin vali, emniyet müdürü ve jandarma komutanları ile sınırlı olmadığını ifade eden Kretschmer, çeşitli sivil toplum örgütü temsilcileriyle de görüştüklerini belirtti. 
     Kretschmer, şöyle konuştu 
     "Ziyaretimin asıl amacı, bu illerde siyasi reformların benimsenmesi ve sonra uygulanma sürecini takip ediyoruz. Bunlar da Türkiye’nin AB’ye üyelik sürecinde önemli bir unsur oluşturuyor. Vali ve emniyet müdürüyle çok önemli bir görüşme gerçekleştirdik. Bunun yanı sıra baro, İnsan Hakları Derneği ve diğer sivil toplum örgütleriyle görüşerek tam bir tablo ortaya çıkaracağız. Resmi olmayan ağızlardan da bilgi alacağız. Adıyaman ve diğer illerden topladığımız bütün bilgileri, Türkiye’nin reformlar sürecinde kaydettiği ilerlemeyi genel değerlendirmemize yansıtacağız. Her yıl ilerleme raporu hazırlanıyor. Bu yılki ilerleme raporu Kasım ayında hazırlanacak." 
     
     "İLERLEMEK İÇİN HALEN UZUN BİR YOL VAR" 
     Kretschmer, "Türkiye’de siyasi reformların uygulanmasıyla" ilgili bir soruyu ise şöyle yanıtladı 
     "Tek cümleyle belirtmek gerekirse bazı önemli alanlarda çok önemli ilerlemeler görüyoruz. Ancak burada tabii ki ilerlemek için halen uzun bir yol var. Herkesin de belirttiği gibi mesela gözaltına alınan kişilerin haklarıyla ilgili çok iyi ilerlemeler var. Bunun yanı sıra tamamen ortadan kalkmamışsa da işkence ve kötü muamele çok azalmış durumda. Polis ve jandarma, bu konudaki yeni yasalara uyuyor. 
     Bununla birlikte bu alanda büyük bir ilerleme var. 
     Reform sürecinin bazı alanlarında ise daha fazla ilerleme olabileceğini düşünüyoruz. Mevzuat ve uygulama açısından henüz yeterli ilerleme sağlanmış değil. Tespitlerimizden en önemlisi din konusu. 
     Mesela din özgürlüğü konusunda yapılabilecek çok şey olduğuna inanıyoruz." Vali Vekili Şıldak, Büyükelçi Kretschmer’e Nemrut heykelcikleri hediye etti. 
     
</TEXT>
</DOC>
