<DOC>
<DOCNO> 357047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonsiy23.html </URL>
<DATE> 2005/06/30/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Ankara, müzakere çerçeve belgesine olumlu bakıyor 
</HEADLINE>
<TEXT>

     Ankara, AB’nin içinde bulunduğu sıkıntılara rağmen Türkiye’ye ilişkin müzakere çerçeve belgesini onaylamasını, "17 Aralık’ta başlayan sürecin işlediğini gösteriyor olması açısından" memnuniyetle karşılıyor. 
     AB Komisyonu tarafından dün onaylanarak, AB Konseyi’ne gönderilen müzakere çerçeve belgesini değerlendiren üst düzey Türk diplomatik kaynaklar, belgeyi, "17 Aralık’ta öngörülen yola devam edildiği ve içinde bulunduğu sıkıntıya rağmen süreçte sorun olmadığının AB tarafından bir kez daha teyit edildiğinin delili" olarak yorumladılar. 
     Bununla birlikte, belgenin içeriğine ilişkin bazı sıkıntılar da mevcut. Bu sıkıntıların, Dışişleri Bakanlığı Müsteşar Yardımcısı Büyükelçi Volkan Bozkır başkanlığındaki diplomatların 4 Temmuz’da, AB dönem başkanlığını yarın üstlenecek İngiltere’de yapacakları temaslarda aktarması bekleniyor. 
     Temmuz ayının ikinci haftasında, Başmüzakereci ve Devlet Bakanı Ali Babacan’ın Brüksel’e, Dışişleri Bakanı ve Başbakan Yardımcısı Abdullah Gül’ün ise Londra’ya gitmesi bekleniyor. Başbakan Recep Tayyip Erdoğan’ın da temmuz ayı sonunda İngiltere’yi ziyaret etmesi öngörülüyor. 
     
     BUNDAN SONRAKİ SÜREÇ 
     AB Komisyonu’nun onaylayarak konseye gönderdiği çerçeve belgesine ilişkin zaman zaman siyasi etki ve unsurlar da barındırabilecek teknik süreç ise devam ediyor. 
     Söz konusu belge ilk olarak Genişleme Grubu’na, ardından da Genişleme Alt Komisyonu olan COREPER’e gidecek. Belgenin COREPER’den değişmeden çıkması durumunda, üye ülkelerin dışişleri bakanlarından oluşan Genel İşler Konseyi’ne gitmesi gibi bir mecburiyet olmayacak. 
     Bu durumda belge, 19-20 Eylül günlerindeki Tarım ve Balıkçılık Konseyi’nde ele alınabilecek. 
     Ancak çerçeve belgesi, COREPER’de değişikliğe uğrarsa ya 18 Temmuz ya da 3 Ekim’deki Genel İşler Konseyi’nin gündemine gelecek. 
     
     GÜMRÜK BİRLİĞİ EK PROTOKOLÜ 
     Bu arada, Ankara, AB Komisyonu’nun Genişlemeden Sorumlu Üyesi Olli Rehn’in dünkü açıklamalarının aksine, Gümrük Birliği Ek Protokolü çerçevesinde hava ve deniz limanlarını Kıbrıs Rum kesimine açması gerektiğini düşünmüyor. 
     Diplomatik kaynaklar, Türk limanlarının Rum kesimi uçak ve gemilerine açılmasının, Gümrük Birliği ile ilgisi bulunmadığını belirtiyorlar. 
     Olli Rehn, dünkü basın toplantısında Türkiye’nin Gümrük Birliği çerçevesinde deniz ve hava limanlarını Rum kesimine açması gerektiğini söylemişti. 
     AB’nin kendi içindeki teknik çalışmalarını 15 Haziran’da tamamladığı Ek Protokol’ün, yarın başlayacak İngiltere dönem başkanlığı sırasında imzalanması bekleniyor. Ankara, bu imzanın Rum kesimini tanımak anlamına gelmeyeceği yönünde yazılı bir açıklama yapmayı da planlıyor. 
     
</TEXT>
</DOC>
