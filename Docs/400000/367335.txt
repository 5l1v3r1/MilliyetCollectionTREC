<DOC>
<DOCNO> 367335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/soneko18.html </URL>
<DATE> 2005/08/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Bankacılığı yabancıya veren Türkiye yeni bir krizden sağ çıkamaz' 
</HEADLINE>
<TEXT>

     Ankara Ticaret Odası ATO Başkanı Sinan Aygün, bankacılık sektöründeki yabancı paylarının giderek arttığına dikkati çekerek, bankacılığı yabancıya teslim eden Türkiye'nin, yeni bir krizden sağ çıkamayacağını belirtti. 
     Aygün, yaptığı yazılı açıklamada, hükümetin ulusal bankacılık stratejisi oluşturmak konusunda acele etmesi gerektiğini kaydederek, ''Yerli bankalar ve özellikle kamu bankaları, krizlerin emniyet supabıdır. Yabancı bankalar kriz dönemlerinde yangının üzerine benzin döker'' dedi. Açıklamada, Türkiye'nin yakın geçmişte yaşadığı krizlerde yerli bankaların, milli çıkarları düşünerek hükümetle eşgüdüm içerisinde hareket ettiğini hatırlatan Aygün, ''Eğer bu dönemde bankacılık sektörü yabancıların elinde olsaydı, biz bu krizden sağ çıkamazdık. Böylesine önem arzeden, ekonomimizin kalesi durumundaki bankacılık sektörü yabancılara teslim edilmemeli'' ifadelerine yer verdi. 
     Türk bankacılık sisteminin aktifleri içinde yabancı payının bu yılın başından itibaren yüzde 3.4'den yüzde 13.4'e yükseldiğini kaydeden Aygün, bankacılık sektörüne yabancıların girişini engellemenin imkansız olduğunu ancak, bankacılık sektöründeki dengeleri dikkate alarak oluşturulacak stratejilerle bankalardaki yabancı yatırımların kontrol edilmesi gerektiğini kaydetti. 
     
     ''AB'DE YERLİ SERMAYE AĞIRLIKTA'' 
     Avrupa Birliği ülkelerinde bankacılık sektöründe yerli sermaye payının yüksek olduğuna vurgu yapan Aygün, bu oranın Almanya'da yüzde 95, İtalya'da yüzde 92, Hollanda'da yüzde 89 olduğuna işaret etti. 
     İtalyanlar'ın stratejik önem arz eden sektörlerde yabancı sermayeyi sınırlama kararı bulunduğunu anımsatan Aygün, açıklamasında şu görüşleri aktardı 
     ''İtalya'da tarım kesimini kredilendirmek için kurulmuş bölgesel nitelikteki Banca Antonveneta'da yönetim yüzde 30 hisseye sahip yine bir İtalyan Bankası'na ait. Hollanda Bankası ABN AMBRO'nun bu bankada yüzde 21 hissesi var, ancak bu bankanın yönetimine girmesi imkansız. Çünkü İtalyan Merkez Bankası, daha fazla hisse senedi almasına izin vermiyor. 
     İtalya, korumacı önlemlerle bankacılık sektörüne yabancıyı sokmuyor. Türkiye'de böyle bir korumacılık olmadığından Türk bankalarına talip olan yabancı sayısı hızla artıyor. Bunların arasında Hollanda ve Belçika bankaları dikkat çekiyor. Garanti Bankası'nın Hollanda kökenli ABN Amro'ya devri gerçekleşirse, bankacılık sektöründeki Hollanda-Belçika ağırlığı yüzde 12'ye çıkacak.'' Brezilya ve Arjantin bankalarındaki yabancı sermaye payının yüksek olduğunu belirten Aygün, Arjantin ve Brezilya'da 1990'dan itibaren yabancı banka sayısının hızla arttığına, Arjantin'de bugün bankacılık sektörünün yarısının yabancıların kontrolünde bulunduğuna dikkati çekti. Aygün, bankacılık sektöründe istikrarın sağlanması ve etkinliğin artırılması açısından büyük umutlar bağlanan yabancı sermaye girişinin bu ülkelerde beklentileri karşılamadığını bildirdi. 
     Ülkelerin bankacılık sektörlerini, yabancı sermaye girişiyle düzeltemeyeceğini de ifade eden Aygün, ''Bankacılık sektörü yabancı sermaye girişiyle düzeltilemez. Hükümetin bu anlamda yabancıya umut bağlaması boş bir hayalden ibaret. Bunun için önce makro ekonomik dengeleri düzeltmek gerekir'' dedi. 
     
     ''KAMU BANKALARINA YABANCI ELİ DEĞMESİN'' 
     Ziraat Bankası ve Halkbank'ın kamuda kalması gerektiğini de savunan Aygün, ''Tüccara ve esnafa kredi sağlayan bu bankalara yabancı eli değdirilmemesi'' gerektiğini ifade etti. 
     Yabancı sermayeli bankaların, Türk çiftçisini, sanayicisini, esnafını kredilendirme sorumluluğu taşımayacağını ifade eden Aygün, çiftçiye, esnafa, sanayiciye kredi verecek bankanın bulunmamasının, bu kesime büyük zarar vereceğini ve ''Kepenklerinizi kapatın'' demekten başka bir anlam taşımayacağını savundu. 
     Ziraat Bankası'nın çiftçiye, Halkbank'ın esnafa sağladığı kredilerin Türkiye ekonomisinin gelişmesine önemli katkılar sağladığını kaydeden Aygün, esnafa kaynak, çiftçiye tohum alması için kredi veren bu bankaların kamuda kalması gerektiğini, ille de satılacaksa yerli sermayeye satılmaları ve üstlendikleri misyona uygun şekilde yönetilmeleri gerektiğini belirtti. 
     
</TEXT>
</DOC>
