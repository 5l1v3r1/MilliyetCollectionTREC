<DOC>
<DOCNO> 353259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko12.html </URL>
<DATE> 2005/06/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Dünya Bankası heyeti Mardin'de... 
</HEADLINE>
<TEXT>

     Dünya Bankası Türkiye Direktörü Andrew Vorkink, banka tarafından desteklenen projeleri yerinde görmek için Mardin'e geldi. 
     Vorkink başkanlığındaki 3 kişilik Dünya Bankası heyeti, Mardin Vali Yardımcısı Kemal Kızılkaya'yı makamında ziyaret ederek, Sosyal Riski Azaltma Projesi uygulamaları hakkında bilgi aldı. 
     Projenin Diyarbakır'da geniş bir alana hitap ettiğini belirten Vorkink, projenin uygulanmasından sonra Mardin'de öğrenci kayıtlarında artış olup olmadığını sordu. 
     Vali Yardımcısı Kemal Kızılkaya da, projeden yararlanmak için 5 bin 481 ailenin başvuru yaptığını belirterek, şunları söyledi 
     ''5 bin 7 öğrenci eğitim, 3 bin 310 çocuk ve 42 kadın da sağlık yardımından faydalandı. Vatandaşlar projeden son derece memnun. 
     Haydi Kızlar Okula kampanyası ile Sosyal Riski Azaltma Projesi zamanlama bakımından birbirlerini destekleyen uygulamalar oldu. Bu iki proje sayesinde okul çağına gelmiş sistem dışında kalan çocuk sayısını oldukça azalttı. Ödemeler önce Ziraat Bankası'ndan yapılıyordu. Şimdi Posta İşletmesi tarafından yapılıyor. Yaptığımız görüşmeler sonucunda Posta İşletmesi kentin çeşitli yerlerinde 10 ödeme şubesi açacak. Böylelikle vatandaşlarımız daha rahat bir şekilde ödemelerini alabilecekler.'' 
     
</TEXT>
</DOC>
