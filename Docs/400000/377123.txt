<DOC>
<DOCNO> 377123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur15.html </URL>
<DATE> 2005/09/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kanlı rekabet .. 
</HEADLINE>
<TEXT>

     Mustafa SARIİPEK DHA 

      MUĞLA'nın Dalaman ve Ortaca ilçelerinde minibüsçülerin yolcu kavgası büyük boyutlara ulaşınca, gerginlik de tırmandı. Dalamanlı şoförler silahlandı. Ortacalılar ise müşteri kaptırmamak için kendi ilçelerinin sınırları içinde nöbet tutmaya başladı. Birbirlerini yaralayıp araçlarını taşlayan şoförlerin kanlı rekabeti bölgede endişe yarattı. 
     Ortaca Minibüs Kooperatifi, bir süre önce İlçe Trafik komisyonu aracılığıyla Muğla İl Trafik Komisyonu'na başvurarak Muğla'dan hareket eden hatlı minibüslerin kendi ilçeleri dışında yolcu almalarının yasaklanmasını istedi. Komisyon 17 Haziran'da Muğla'dan hareket eden Köyceğiz, Ortaca ve Dalamanlı hatlı taşıma araçlarının, sadece kendi ilçelerine yolcu taşımalarını, yolda indirme ve yolcu almamalarına karar verdi. Bu yüzden Dalaman Taşıyıcı Kooperatifi'nin yolcu kapasitesi düştü. Bu kooperatif de Ortaca'dan Dalaman'a gelen araçların ilçe içine girmelerinin engellenmesi için belediyeye başvurdu. Belediyenin aldığı kararla, Ortaca-Dalaman arasında yolcu taşıyan minibüsçüleri, 4.5 kilometrelik yol sonunda Dalaman Otogarı'na yolcularını bırakmak zorunda kaldı. Yolcular buradan da Dalaman Kooperatifi'nin araçlarına binmek zorunda bırakıldı. Daha önce Ortaca'dan tek araçla 1.75 YTL'ye Dalaman'a gelen yolcular, iki vasıta için 2 YTL ödemeye başladı. Yolcunun çilesi de masrafı da arttı. 
     Ortacalı şoförler misilleme yapıp Dalamanlı şoförlerin Ortaca yolcusunu alıp almadığını kontrol için rakip minibüsleri izlemeye ve nöbete başladı. Ortaca yolcusu alan şoförlere tacizde bulunuldu, çoğu zaman kavga çıktı. İki ilçe arasında gerginlik büyüdü. Dalamanlılar ile Ortacalılar birbirlerinin minibüslerini ilçe sınırları içinde gördükleri anda taşlı sopalı saldırmaya başladı. Birçok araç hasar görürken yaralananlar oldu. Dalamanlı bazı şoförler araçlarında sopa, demir ve bıçaktan sonra şimdi de av tüfeği taşımaya başladı. 
     Dalaman Minibüs Taşıyıcı Kooperatifi Başkanı 33 yaşındaki Murat Çetin, 70 araçla hizmet verdiklerini, Ortacılılar ile sorunları olmadığını söyledi. Çetin, her ilçeden yolcu alma ve indirme özgürlüğü verilmemesi halinde daha büyük olayların yaşanabileceğini belirterek, Bu sorun yıllardır vardı, doruğa çıktı. Biz anlaşmak istiyoruz ama onlar yanaşmıyor. Biz zaten Muğla'dan şu anda Ortaca yolcusu almıyoruz. Daha önce, garaj ilçe merkezindeyken Ortaca minibüsleri ilçe içine giriyordu ve biz para kazanamıyorduk. Otogar ilçe dışına çıkınca doğal olarak onların içeriye girişleri yasaklandı. Biz para kazanmaya başladık. Onlar 4.5 kilometre yol için 1 YTL, biz ise 6 kilometre için aynı parayı alıyoruz. Biz Muğla'dan onların yolcusunu almıyorsak onlar da ilçe içine girmeyecekler. Pazartesi günü Ortaca yolcusunu aldı diye bizim bir aracımızı hurdaya çevirdiler. Şoför arkadaşımızı dövdüler. Taşlı sopalı saldırılarına seyirci kalınıyor. Bu işin sonu kötüye gidiyor. Valiliğe gittik. Çözeceklerini söylediler'' diye konuştu. 
     
     EŞKIYA GİBİ 
     Dalamanlı şoför 26 yaşındaki Abdi Çetin çareyi silahlanmada bulduğunu, kullanmaktan çekinmeyeceğini söylerken Ortaca'da yolumuzu kesiyorlar. Can güvenliğim için tüfek taşıyorum. Tabanca, bıçak demir ve odun taşıyan arkadaşlarımız var. Eşkıya gibiyiz. Taş atıyorlar. Bizi dövüyorlar'' dedi. 
     Ortaca Minibüs Kooperatifi üyeleri de kendilerine Dalamanlı şoförlerin saldırdığını, kadın erkek demeden dövdüklerini ileri sürdü. Kooperatif Başkanı 40 yaşındaki Mehmet Arıcı, İlçe içine girmememiz için garajı Karayollarının izni olmamasına rağmen ilçe dışına çıkardılar. Garajın bulunduğu yer tehlikeli. Biz onların Dalaman'dan getirdiği yolcu için ilçe merkezine girmelerine izin veriyoruz. 500 metre için yolcuların ek para ödemelerine gönlümüz razı değil. Tek istediğimiz Muğla'dan gelirken bizim yolcumuzu almasınlar. 103 minibüsümüz var. Biz de ekmek parası peşindeyiz. Bizden ne istiyorlar anlayamadık. Dalaman'a özel iş için giden arkadaşlarımızı bile dövüyorlar'' dedi. 59 yaşındaki Ortacalı minibüs şoförü Feridun Aslan, yeğeninin düğünü için gittiği Dalaman'da eşiyle birlikte saldırıya uğrayıp dövüldüklerini söyledi. Aslan, Minibüsümle Dalaman'a gittik. Karakolun karşısında Cumhuriyet Meydanı'nda daha minibüsten inmeden 7-8 kişi küfür edip saldırdı. Alkollüydüler. Eşim Hediye Aslan ve beni dövdüler. Doktor raporumuz var. Savcılığa şikayet ettik. İşin garibi polise 20 metre mesafede olmamıza rağmen polis geç geldi, kimse hakkında da işlem yapmadı. Dalaman Belediye Başkanı yanlış kararlar alıyor'' diye konuştu. 
     Ortacalılar'ın, olayların tırmanmasına neden olmakla suçladığı Dalaman Belediye Başkanı AKP'li Dr. Beyhan Korkut ise iddiaları reddetti. Korkut, Bir ayda üç şoförümüz dövüldü. Araçlar tahrip edildi. Ortacalılar bu işi çok ileriye götürdü. Konuya AKP İl Başkanımız Mehmet Nil Hıdır da şahit ve birlikte valiliğe götürdük. Ortacalılar menfaat peşinde. Anlaşmaya yanaşmıyorlar. Karar Trafik Komisyonu'na ait. Bizimkiler dayak yedikten sonra bıçak kemiğe dayandı'' dedi. 
     
</TEXT>
</DOC>
