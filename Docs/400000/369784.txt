<DOC>
<DOCNO> 369784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sontur13.html </URL>
<DATE> 2005/08/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Horoz çalmaya girdi, sopayı yedi 
</HEADLINE>
<TEXT>

     Fatih KARAÇALI DHA 

      ADANA’da evine giren hırsızın bıçaklı saldırısında yaralanan 51 yaşındaki Ömer Ballıca, zanlının kolunu beyzbol sopasıyla kırdı. 
     Yeşilyurt Mahallesi 31. sokakta oturan ve duvarla çevrili evinin bahçesinde horoz besleyen Ömer Ballıca, gece 03.00 sıralarında dışarıdan gelen seslere uyandı. Kontrol etmek için, üzerinde Gaddar Cabbar’ yazan ve sopayı alarak bahçeye çıktı. Bahçede çitlerden atlayıp kümesteki horozları çalmaya çalışan 21 yaşındaki Mustafa Güngör ile karşı karşıya geldi. Zanlıya Ne arıyorsun ’ diye soran Ballıca, Güngör’ün bıçaklı saldırısına uğradı. Cebinden çıkardığı bıçakla Ballıca’yı sol kolundan yaraladıktan sonra duvardan atlayarak kaçmak isteyen Mustafa Güngör, bağrışmalara gelen komşular tarafından yakalandı. Komşular olayı öğrenmeye çalışırken, yaralı haliyle dışarı çıkan Ballıca, hırsızlık, sahte kimlik kullanmak suçlarından ve asker firarisi olarak aranan Mustafa Güngör’e sopayla vurmaya başladı. Kolu kırılan ve kaşı açılan Mustafa Güngör, araya giren vatandaşların Ömer Ballıca’yı engellemesini fırsat bilerek kaçmayı başardı. Olaydan sonra mahalle sakinleri evlerine girerken, izini kaybettirmeyi başaran Güngör, Numuna Hastanesi’ne geldi. Tanımadığı kişilerin kendisini dövdüğünü söyleyerek tedavi olmak isteyen Güngör, hastane polisine de adının Emrah Korkut olduğunu söyledi. Polisin ısrarlı soruları karşısında çelişkili bilgiler veren Güngör, sonunda olayı anlatmak zorunda kaldı. 
     Tedavisi tamamlandıktan sonra gözaltına alınan Mustafa Güngör, Bağlar Polis Merkezi Amirliği’ne götürüldü. Polis olayla ilgili soruşturmayı sürdürüyor. 
     
</TEXT>
</DOC>
