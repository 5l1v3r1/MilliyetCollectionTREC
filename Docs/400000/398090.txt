<DOC>
<DOCNO> 398090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/guncel/axgun02.html </URL>
<DATE> 2005/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem Roj TV, hem PKK yöneticisi 
</HEADLINE>
<TEXT>


Roj TV Yönetim Kurulu Başkanı Hicap'ın bir programa Kongra - Gel örgütü yürütme kurulu üyesi olarak katılmasını, Erdoğan Danimarka'ya terör delili olarak sundu 

ANKARA Milliyet 

Emniyet Genel Müdürlüğü, Danimarka'dan yayın yapan Roj TV'nin yönetim kurulu başkanı Abdullah Hicap'ın, aynı televizyon kanalındaki bir programa yasadışı PKK Kongra - Gel örgütünün "yürütme kurulu üyesi" olarak katıldığını saptadı. 
Bu görüntü kaydının Dışişleri Bakanlığı'na gönderildiği ve Başbakan Recep Tayyip Erdoğan'ın Danimarka'ya karşı kullandığı "delil" olduğu anlaşıldı. 
İstihbarat Dairesi Başkanlığı, yasadışı örgüt propagandalarını bir dosya haline getirerek İçişleri Bakanlığı aracılığıyla Dışişleri Bakanlığı'na gönderdi. 
Belgeler arasında Roj TV'nin 8 Temmuz 2004'deki yayın akışındaki Rojname adlı programından bir görüntü de yer aldı. Hicap, burada "PKK - Kongra Gel Yürütme Konseyi üyesi" yer alıyordu. PKK'nın üst düzey yöneticilerinden Murat Karayılan ve Duran Kalkan'ın da aynı TV program-larında yer aldığı tespit edildi. Dosyada Roj TV'nin lisansını, Mezopotamya Broadcasting adlı şirkete bağlı olarak 2003'te Danimarka Kültür Bakanlığı'ndan almasına karşın, yayınlarını Belçika'dan gerçekleştirdiği belirtildi. 
Dosyada, "AB tarafından terör örgütü ilan edilen Kongra Gel'in yürütme kurulu üyesi Hicap'ın yönetim kurulu başkanı olduğu Roj TV'nin AB'ye üye ülkeler içerisinde faaliyetlerine devam etmesi uluslararası terörle mücadeleye kötü örnektir" görüşüne de yer verildi. 

DTP'den 'kapatmayın' mektubu 

ANKARA Milliyet 
Demokratik Toplum Partisi DTP Eşbaşkanları Aysel Tuğluk ve Ahmet Türk, Danimarka Başbakanı Anders Fogg Rasmussen'e mektup göndererek, Roj TV'nin kapatılmamasını istedi. 
Mektupta, Kürtçe dil kurslarına izin verilmesi ve TRT'de Kürtçe yayına başlanmasına rağmen AB süreci nedeniyle gerçekleşen açılımların yeterli olmadığı kaydedildi. Kürtler'in kendi dili ve kültürüne yönelik ihtiyaçtan dolayı Roj TV'yi izlediği belirtilen mektupta, şu görüşlere yer verildi 
"Türkiye'nin Roj TV'nin kapatılması talebi, Kürt halkında kaygı ve endişelere yol açmaktadır. Küçük topluluklara ait dil ve kültürlerin koruma altına alındığı, desteklendiği günümüzde 20 - 25 milyonluk bir halkın dilini, kültürünü geliştirmeye yönelik kurumların kapatılmasının istenmesi kabul edilebilir bir tutum değildir. Roj TV'nin kapatılmak istenmesi, her şeyden önce Kürt halkının kendi dilinde haber alma hakkını engellemeye yönelik bir girişimdir. Bunu, basın ve ifade özgürlüğüyle bağdaştırmak mümkün değildir." 



</TEXT>
</DOC>
