<DOC>
<DOCNO> 386257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/spor/spo06.html </URL>
<DATE> 2005/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Finale 15 trilyon 
</HEADLINE>
<TEXT>


Arnavutluk maçıyla 44'er milyar lira prim elde eden Milli futbolcular, finallere katılma hakkını kazanırsa, toplam 15 trilyon liralık prim almaya hak kazanacak 

CENGİZ MALGIR 


Türkiye Futbol Federasyonu Yönetim Kurulu, A Milli Takımımız'ın Dünya Kupası finallerine katılması halinde futbolculara adeta servet ödeyecek. 
Almanya'ya gidilmesi halinde ay-yıldızlı futbolculara toplam 15 trilyon lira dağıtılacak. Bilindiği gibi grup elemeleri boyunca alınan primlerin yarısı havuzda birikiyor, diğerleri futbolculara ödeniyordu. Yöneticiler, "Yeter ki finallere gidelim, havuzda birikenler dahil, toplam 15 trilyon lira parayı takıma dağıtacağız" ifadelerini kullandı. 
Dünya Kupası Grup Elemeleri'nde Arnavutluk'u yenerek play-off'a kalan A Milli takım oyuncularına 88'er milyar lira prim verilecek. Bu rakamın yüzde ellisi yine havuza kesilecek 
Levent Bıçakcı, prim konusunu mümkün olduğunca gündemde tutmak istemediklerinin altını çizdi. Futbol Federasyonu Başkanı, "Bizim amacımız maçlar öncesi primi Milli Takım gündeminden çıkarmaktı. Bunda da başarılı olduk. Bahseden yok, isteyen de yok. Verilecek ödül, Almanya'ya gitmek için bir primdi. Ayrıca Arnavutluk maçı için de bir prim verilecek. Ancak şu unutulmamalı, bu çocukların hiçbiri para için oynamıyor" diye konuştu. 

Magandalar iş başında 

A Milli Takımımız'ın play-off'a kalma mutluluğu, Türkiye'nin çeşitli kentlerinde kutlanırken, yine silahlarına sarılanlar can sıktı. Bayraklarıyla sokağa dökülen ay-yıldızlılar otomobilleriyle caddelerde tur atarken, Adana'da bazı semtlerde havaya ateş açıldı. Bir grubun yolu trafiğe kapatarak taşkınlık yapmasına ise emniyet güçleri izin vermedi. 

Millilerde iki kayıp 

Arnavutluk karşısında sarı kart gören Emre Belözoğlu ile Hamit Altıntop cezalı duruma düştü. İki futbolcu da, Milli Takımımız'ın 12 Kasım'da oynayacağı baraj maçında yer alamayacak. Teknik Direktör Fatih Terim, özellikle Emre'nin 62. dakikada kart görmesine çok canı sıkıldı. 

Ekşi sözlük .. 
Danimarka'nın önde gelen gazetelerinden B.T, dün Türkiye maçında Vikinglerin rakip takıma Arnavutça nasıl destek verecekleri, Türkçe de millilerimizi nasıl kızdıracakları yönünde cümleler içeren futbol sözlüğü yayınladı. Sözlükte Ibanez için İspanyolca 'Skandal hakem' sözü yer aldı. 

Güle güle Danimarka 1-2 

Kazakistan'a umutlu giden Danimarka, 2-1'lik galibiyete rağmen Türkiye'nin önüne geçemedi. Maça tedirgin başlayan konuk ekip, Kazakistan'ın beşli defansını bir türlü aşamadı ve devre golsüz kapandı. İkinci yarıya fırtına gibi giren Danimarka, 46. dakikada Gravaard ve iki dakika sonra da Tomasson'un golleriyle rahatladı. Kazakistan, 87. dakikada Kucma ile gole ulaşırken, bir dakika sonra Avdeev ikinci sarı karttan oyun dışı kaldı. 

Yunanistan yetişemedi 1-0 

2006 Dünya Kupası Elemeleri'nde Milli Takımımız'ın yer aldığı Avrupa 2. Eleme Grubu'nda dün akşam oynanan maçta son Avrupa şampiyonu Yunanistan, Gürcistan'ı 1-0 mağlup etmesine karşın safdışı kaldı. Yunanistan'ın başkenti Atina'nın Olimpiyat Stadı'nda izlediği karşılaşmayı ev sahibi takım, 17. dakikada Dimitris Papadopoulos'un attığı golle 1-0 kazandı. Ancak bu galibiyet, Yunanistan'a yetmedi ve son şampiyon, grubu dördüncü sırada tamamladı. 




</TEXT>
</DOC>
