<DOC>
<DOCNO> 370481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/yasam/ayas.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman pilotun uçuş belgesi yoktu 
</HEADLINE>
<TEXT>


Rum basınına göre, Yunanistan'da düşen uçaktaki Alman pilot Jurgen'in uçuş belgesi, görevini iyi yapmadığı için Almanya'da iptal edildi. Jurgen de Helios'ta işe başladı... 

TAKİ BERBERAKİS Atina - SEFA KARAHASAN Lefkoşa 

Rum Mahi gazetesi, kaza yapan uçağın 50 yaşındaki Alman pilotu Marten Hans Jurgen'in pilot olma özelliklerini taşımadığını yazdı. Gazete, Alman pilotun, görevini hatalı yapmaktan ötürü Almanya içerisinde uçuş belgesinin iptal edilmesinden sonra Rum Helios şirketinde işe başladığına dair bilgi edindiğini belirtti. Helios şirketi, asıl pilotun "Arızalı uçakla gidemem" demesi üzerine, yerine Alman pilotu görevlendirmişti. 

Pilotun cesedi bulunamıyor 
Öte yandan, Alman pilot Jurgen'in cesedi halen bulunmayan 3 kişiden biri olması, faciadaki esrar perdesini büyütüyor. Arama ekipleri, Grammatikos dağlık bölgesindeki incelemelerini kaza noktasının 500 metre çevresine yaymış durumda. Alman pilotun cesedinden önemli veriler elde edileceği ve uçağın düşüş nedeninin aydınlatılabileceği belirtiliyor. 
Pilotun kokpitte olmaması da kafalarda soru işareti oluşturuken, Rum basınında çıkan bazı haberlerde, Alman pilotun, çığlık sesleri üzerine yolcuların yanına gittiği ve zehirli gaz yüzünden burada öldüğü öne sürüldü. 
Rum medyasının haberlerine göre, zehirden kurtulmaya çalışan bazı yolcular da, pilotun öldüğünü görünce kokpite girerek uçağı kontrol etmeye çalıştılar, ancak onlar da yere yığıldılar. 

Hostes kurtarmaya çalışmış 
Uçak kazasında ölenlerden aralarında bir hostes ve yardımcı pilotun da bulunduğu 25 kişiye yapılan otopsi, bu kişilerin kaza anında hayatta olduklarını gösterdi. Yunan Antenna televizyonu, düşen uçağa bir süre eşlik eden F - 16'ların pilotları tarafından çekilen videoda, kokpitte bir kabin görevlisi ile hostesin uçağı düşmekten kurtarmaya çalıştığının görüldüğünü duyurdu. 





</TEXT>
</DOC>
