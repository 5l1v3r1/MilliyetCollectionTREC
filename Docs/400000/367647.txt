<DOC>
<DOCNO> 367647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sonspo17.html </URL>
<DATE> 2005/08/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
UNIVERSIADE 2005... Sporcular antrenmanlara başladı... 
</HEADLINE>
<TEXT>

     İzmir'deki 23. Dünya Üniversiteler Yaz Spor Oyunları'nın UNIVERSIADE 2005 başlamasına 5 gün kala kente gelerek Oyunlar Köyü'ne yerleşen ülkelerin takımları belirlenen tesislerde antrenmanlara başladı. 
     Yetkililer, şimdiye dek ABD, Kanada, Yeni Zelanda, Meksika, Güney Afrika, Slovenya ve Avustralya'dan gelen ekiplerin köye yerleştiğini ve antrenman tesisi olarak belirlenen yerlerde programlandığı biçimde çalışmalarını sürdürdüğünü bildirdiler. 
     Oyunların ulaşım ihalesini alan şirketin Ankara'dan olması nedeniyle, araç şoförlerinin İzmir'i yeterince tanımadığını belirten yetkililer, ''Ekiplerin tesislere geç transfer edilmesi sorunu yaşanıyor. Müsabakalara kadar bu sıkıntının aşılmasını umuyoruz'' dediler. 
     
     FIBA ONAYLI POTALAR 
     Bu arada basketbol maçları ve antrenmanlarının yapılacağı salonlara FIBA onaylı potalar yerleştirildi. 
     UNIVERSIADE 2005 yetkilileri, İzmir'deki salonlarda daha önce FIBA onaylı potaların bulunmadığını belirterek, ''İhale şartnamesinde pota yerleştirilmesi maddesi bulunmayan Halkapınar Spor Salonu ile diğer salonlara FIBA onaylı potaların yerleştirilmesi işlemi tamamlandı'' dediler. 
     Cimnastik müsabakaları için kullanılacak 5 takım malzeme de Fransa'dan vapurla getirilerek, salonlara yerleştirildi. 
     Voleybol maçlarının yapılacağı salonların sentetik zeminlerinin de karşılaşmalara hazır duruma getirildiği bildirildi. 
     
     SORUNLAR AŞILIYOR 
     UNIVERSIADE 2005 İZMİR Spor Komisyonu Başkanı Prof.Dr.Mustafa Ferit Acar, oyunların kusursuz yapılması için özverili bir çalışma sergilendiğini, ancak komisyonlar arasında koordinasyon sorunları yaşandığını söyledi. 
     UNIVERSIADE 2005 İZMİR Merkezi'ndeki ofisinin girişine ''Bu komisyona başvurularda üst yazışmaya gerek yoktur'' biçimde yazı asarak bürokratik işlemlere tepkisini dile getiren Acar, şöyle konuştu 
     ''Daha önce bu çapta büyük organizasyon yapılmaması nedeniyle komisyonlar arasında koordinasyon problemleri ön plana çıkıyor. Ayrıca özellikle özerk federasyonların organizasyona katkısı konusunda belirsizlikler var. Ancak sorunlar aşılıyor.'' 
     
</TEXT>
</DOC>
