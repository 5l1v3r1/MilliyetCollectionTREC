<DOC>
<DOCNO> 396552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sontur04.html </URL>
<DATE> 2005/11/20/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kar ve soğuk tüm yurtta... 
</HEADLINE>
<TEXT>

     Kara kış yavaş yavaş soğuğunu hissettiriyor. Hava sıcaklığı bugünden itibaren yurdun kuzeybatı kesimlerinde, Pazartesi gününden itibaren ise tüm yurtta 8-10 derecede azalacak. 
     Yurdun batı kesimleri bugünden itibaren Balkanlar'dan gelen yeni bir soğuk havanın etkisine girecek ve hava sıcaklığı Pazartesi gününden itibaren tüm yurtta hissedilir derecede azalacak. 
     Pazar ve pazartesi günleri Marmara'nın batısı ile kıyı Ege dışında kalan tüm yurtta yağışın beklendiği belirtilen uyarıda, hava sıcaklığındaki azalmayla birlikte yağışların Pazar gecesinden itibaren Marmara'nın doğusu, iç Ege, İç Anadolu, Karadeniz'in iç kesimleri ile doğu Anadolu'nun kuzeyinde karla karışık yağmur ve kar şekline dönüşeceği kaydedildi. 
     
     İSTANBUL'DA KAR BEKLENİYOR 

     İstanbul, Balkanlar üzerinden gelen yeni bir soğuk ve yağışlı havanın etkisi altına girdi. Kentte yarın akşama kadar karla karışık yağmur ve kar bekleniyor. 
     İstanbul Meteoroloji Bölge Müdürü Mustafa Yıldırım, hava sıcaklığının bugünden itibaren 8-10 derece azalacağını belirtti. 
     Yıldırım, ''yağışların, hava sıcaklığındaki azalmaya paralel olarak bu akşam saatlerinden itibaren karla karışık yağmur ve kar yağışına dönüşeceği, pazartesi öğle saatlerinden sonra etkisini kaybedeceği tahmin edilmektedir" dedi. 
     Yıldırım, karla karışık yağmur ve kar yağışının şehir merkezinde fazla miktarda kar örtüsü oluşturmasının beklenmediğini belirterek, "İstanbul için etkili kar beklenmiyor'' şeklinde konuştu. 
     Yıldırım kentte bugün en yüksek sıcaklığın 6, en düşük sıcaklığın ise 4 derece olarak beklendiğini de kaydetti. 
     Yıldırım, yağışlı havanın salı gününden itibaren etkisini yitireceğini de sözlerine ekledi. 
     
     BELEDİYE EKİPLERİ HAZIR 

     Yaklaşan kış koşulları İstanbul Büyükşehir Belediyesi'ni harekete geçirdi. Belediye kışla mücadele etmek üzere bir zirve düzenleyerek, İstanbul'u dokuz bölgeye ayırdı. Büyükşehir Belediye Kanunu ile sınırı genişleyen ve sorumluluk alanındaki ana arter uzunluğu da 2 bin 987'den, 4 bin 77 kilometreye çıkan belediye, İstanbul'u kışa hazırlamaya çalışıyor. 
     Büyükşehir Belediyesi İstanbul'u dokuz bölgeye ayırarak, AKOM'a bağlı olan bu bölgeleri, hava şartlarına göre en düşük yoğunluktan başlayarak 'A, B ve C' düzeyinde alarma geçirecek. 
     Kar yağdığında ise kentin trafik yükünü taşıyan Eminönü, Fatih, Yenikapı, Taksim, Üsküdar, Harem, Kadıköy, Hasanpaşa ve Ümraniye meydanlarında da 24 saat esasına göre karla mücadele çalışması yapılacak. 
     
     ARAÇLARA KAR LASTİĞİ 

     Her yağışta olumsuz hava koşullarına teslim olan İstanbul caddelerinin kaderini değiştirmek üzere, İETT araçlarından başlayarak tüm belediye araçlarında da kar lastiği uygulaması başlatılıyor. 
     Bu bölgelerde yağış öncesi ve yağış anında müdahale edecek ekipler görev alacak ve kritik noktalarda motopomplar bulundurulacak. 
     Kışla mücadelede hastane, okul, büyük alışveriş merkezleri ve çalışmayı yürütecek personelin temel gıda ihtiyaçları da unutulmadı. 
     İstanbullular da aslında her yıl alınan bu önlemler ve artan kışla mücadele araçlarının göstereceği performansı ise yağışların başlamasıyla birlikte test etme olanağı bulacak. 
     
     BOLU BEYAZLARA BÜRÜNDÜ 

     Bu arada, kar yağışı D-100 karayolunun Bolu Dağı kesimi ile Abant Tabiat Parkı'nda etkili olmaya başladı. 
     Sabah saatlerinde başlayan karyağışı ve zaman zaman etkili olan sis nedeniyle Bolu Dağı'nda görüş mesafesi 30 metreye kadar düşüyor. 
     Bolu Emniyet Müdürlüğü trafik ekipleri, sürücüleri yakın takip ve hız yapmamaları, işaret ve işaretçilere uymaları konusunda uyardı. 
     Doğal güzellikleriyle ünlü Abant Tabiat Parkı'nda kar yağışı tatilcileri sevindirdi. Gölün etrafında dolaşan tatilciler, karın Abant'ı başka bir güzelliğe bürüdüğünü söylediler. 

AA - CNN TURK 

     
</TEXT>
</DOC>
