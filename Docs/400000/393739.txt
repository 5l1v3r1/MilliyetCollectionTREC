<DOC>
<DOCNO> 393739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko14.html </URL>
<DATE> 2005/11/10/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Siyasi partilerin kasası dolacak... 
</HEADLINE>
<TEXT>

     Türkan Al AA 

Siyasi partilere, yeni yılda Hazine'den 92 milyon 143 bin 205 YTL 92 trilyon 143 milyar 205 milyon TL yardım yapılacak. 
     Maliye Bakanlığı'ndan alınan bilgiye göre, siyasi partilere 2002 seçimlerindeki oy oranlarına göre dağıtılan Hazine yardımında, aslan payını 40 milyon 73 bin 577 YTL ile Adalet ve Kalkınma Partisi alacak. 
     Hazine yardımında, Cumhuriyet Halk Partisi'nin payına da 22 milyon 666 bin 423 YTL düşecek. 
     Böylece 2002 seçimlerinde Parlamentoya girmeye hak kazanan bu iki partiye, toplam 62 milyon 740 bin YTL devlet desteği sağlanmış olacak. 
     
     GENÇ PARTİ DE, YARDIM ZENGİNİ 
     2002 seçimlerinde yüzde 7'nin üzerinde oy alan Doğru Yol Partisi, Milliyetçi Hareket Partisi ve Genç Parti'ye de 2006 bütçesinden pay verilecek. 
     Yeni yılda DYP'ye 11 milyon 156 bin 228 YTL, MHP'ye 9 milyon 772 bin 685 YTL, Genç Parti'ye ise 8 milyon 474 bin 292 YTL Hazine yardımında bulunulacak. 
     Bu şekilde seçimlerde yüzde 10'luk Türkiye barajını aşamayan, ancak yüzde 7'nin üzerinde oy alan 3 partiye de, bütçeden toplam 29 milyon 403 bin 205 YTL aktarılacak. 
     TBMM'de grup kuran Anavatan Partisi ve Meclis'te 4 milletvekili ile temsil edilen Sosyal Demokrat Halk Partisi ise önümüzdeki yıl Hazine yardımı alamayacak. 
     Bu iki partiye, Siyasi Partiler Kanunu'nun geçici 16. maddesi kapsamında, sadece 2005 yılına münhasır olmak üzere yardım yapılmıştı. 
     Yıl içinde gerçekleştirilen bir Kanun değişikliğiyle söz konusu hükmün yürürlükten kaldırılmasıyla birlikte, Anavatan Partisi ve SHP Hazine yardımından faydalanamayacak. 
     Hazine yardımı, Siyasi Partiler Kanunu uyarınca, bütçenin yürürlüğe girmesinin ardından 10 gün içinde ödeniyor. Bu hüküm uyarınca, yardım tutarları, 10 Ocak akşamına kadar ilgili partilerini kasasına girmiş olacak. 
     
     KKTC'YE DE 280 MİLYON YTL 
     Bu arada 2006 bütçesine, Kuzey Kıbrıs Türk Cumhuriyeti'ne yapılacak yardım için de 280 milyon YTL konuldu. Söz konusu yardımın 100 milyon YTL'sinin cari, 180 milyon YTL'sinin ise sermaye harcamaları için kullanılması öngörüldü. 
     Bütçede, Hazine'nin diğer ülkelere yapacağı yardım için de 12 milyon 400 bin YTL'lik ödenek yer alırken, 3. ülkelere TİKA kanalıyla sağlanacak destek ise 21 milyon 737 bin YTL'yi bulacak. 
     Bütçe ile Kazakistan'da bulunan Hoca Ahmet Yesevi Uluslararası Türk-Kazak Üniversitesi'ne 17 milyon 724 bin YTL, Kırgızistan-Türkiye Manas Üniversitesi'ne de 14 milyon 500 bin YTL yardım yapılması kararlaştırıldı. 
     
</TEXT>
</DOC>
