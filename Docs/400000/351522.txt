<DOC>
<DOCNO> 351522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko46.html </URL>
<DATE> 2005/06/13/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Serdengeçti Türkiye ekonomisi bugün geri dönülmez yolda 
</HEADLINE>
<TEXT>

     Merkez Bankası Başkanı Süreyya Serdengeçti, yapısal değişimler sonucu bugün Türk ekonomisinin geri dönülmez yolda olduğunu söyledi Serdengeçti, Louis Schweitzer başkanlığındaki MEDEF International heyeti onuruna Devlet Konukevi'nde verdiği yemekte, ''Türk Ekonomisinin Yapısal Değişimi'' başlıklı bir sunum yaptı. 
     Serdengeçti sunumunda, Türkiye'de sadece enflasyonun gerilemediğini aynı zamanda enflasyon dinamiğinin de değiştiğini, bunun sonucunda enflasyonun tek haneli rakamlara indiğini anlattı. 
     Enflasyon düşerken Türkiye ekonomisinin 2002 yılından bu yana yüksek büyüme oranını gerçekleştirdiğine dikkati çeken Serdengeçti, 2004 yılında yüzde 9.9 olan büyüme oranının, dünyanın en yüksek büyüme oranlarından biri olduğu vurguladı. 
     Serdengeçti'nin sunumuna göre Türkiye ekonomisi 2002-2004 yılları arasında reel bazda yüzde 25.5 oranında büyürken, büyümenin dinamiği de değiştiği, özel sektör büyümenin motoru oldu. 
     Türkiye ekonomisinin bu yıl en az yüzde 5 oranında büyümesinin beklendiği ifade edilen sunumda, ekonominin dünya ekonomisine daha fazla entegre olması ile reel sektörün daha fazla rekabetçi ortama girdiği bildirildi. 
     2001 yılından bu yana Türkiye'nin toplam dış ticaret hacminin ise yüzde 120 artarak geçen yıl 160 milyar dolara yükseldiğine dikkat çekilen sunumda, Türkiye'nin özellikle gümrük birliğinden sonra Avrupa Birliği AB ile çok güçlü şekilde entegre olduğu belirtildi. 
     Sunumda, en fazla rekabetin yaşandığı piyasalardan olan AB piyasasına entegrasyon ve yapısal dönüşümler süreci sonucunda, ulusal rekabet ve refahın yaratılması için kritik olan Türkiye'nin mikro ekonomik iş ortamının kalitesini yükselttiği ifade edildi. 
     Bu arada Türkiye'nin istihdam performansının, AB'ye yeni katılan üye veya aday ülkelerin bir çoğundan daha iyi olduğu kaydedilen sunumda, işsizliğin düzeldiği, verimliliğin büyümeyi artırdığı bildirildi. 
     Türkiye'ye doğrudan yabancı sermaye girişinin artmaya başladığı, bu artışın ileride de devam etmesinin beklendiği belirtilen sunumda, nominal ve gerçek faiz oranlarının da son üç yılda gerilediği kaydedildi. 
     
</TEXT>
</DOC>
