<DOC>
<DOCNO> 351497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko20.html </URL>
<DATE> 2005/06/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Arıoğlu Vergi kaçıranların bir süre sonra kaçacakları delik kalmayacak 
</HEADLINE>
<TEXT>

     Türkan Al AA 

Gelir İdaresi Başkanvekili Osman Arıoğlu, vergi beyanlarında terslik bulunanların mutlaka inceleneceğini belirterek, ''Vergi kaçıranların bir süre sonra kaçacakları delik kalmayacak'' dedi. 
     Arıoğlu, bu yıl verilen gelir vergisi beyannamelerinde de, bazı mükelleflerin düşük beyan yoluyla az vergi ödeme alışkanlığını sürdürdüğünün görüldüğünü söyledi. 
     Türkiye'de alışkanlıkların kolay değişmediğine dikkati çeken Arıoğlu, ''Aksi halde ülkenin hiçbir sorunu kalmazdı. Ancak bizim görevimiz de, vergi kaçırmayı alışkanlık haline getirenleri bulup çıkarmak. Bunu da yapacağız'' diye konuştu. 
     
     DÜŞÜK BEYANLAR İNCELENECEK 
     Vergi kayıp ve kaçağı ile daha etkin mücadele için yoğun bir faaliyet içinde bulunduklarını kaydeden Gelir İdaresi Başkanvekili, bu mücadeledeki en önemli aracın ise ''Veri Ambarı'' olduğunu anlattı. 
     Son dönemdeki çalışmalarıyla Veri Ambarını, her türlü bilgiyle donatılmış zengin bir istihbarat merkezine kavuşturduklarını ifade eden Arıoğlu, buraya, başta finans kesimi olmak üzere tapu, trafik, noterler ve diğer ilgili birimlerden yoğun bir bilgi akışı sağlandığını bildirdi. 
     Arıoğlu, mal ve para hareketlerinin kolaylıkla izlenebileceği Veri Ambarının sadece hiç vergi vermeyenler değil, düşük gelir beyan ederek, az vergi ödeyenlerin takibi açısından da önemli bir araç durumuna geldiğini kaydetti. 
     Gelir İdaresi Başkanvekili Arıoğlu, şöyle devam etti 
     ''Burada çapraz kontrol yolu ile vergideki kayıp ve kaçaklar çok daha kolay şekilde ortaya çıkarılabilecek. 
     Vergideki düşük beyanlar için meslek odaları ile işbirliği içinde yeni bir çalışma da yürütüyoruz. Bunu İstanbul'da uygulamaya koyduk. Şimdi pilot nitelikte gerçekleştirdiğimiz bu çalışma, kısa sürede tüm Türkiye'de uygulanacak. Bu çalışmada, düşük beyanda bulunan ve Veri Ambarındaki bilgiler ile beyanı örtüşmeyen mükellefleri, idareye çağırıyoruz. Meslek odası temsilcisinin de bulunduğu bir ortamda kendisine Bak arkadaş. Senin bu beyanın bize gerçekçi gelmedi diyerek, beyan düzeltme talebimizi iletiyoruz. Kişi, haklı bir gerekçe ortaya koyamıyor ve beyanını düzeltmeye de yanaşmıyorsa, bu defa onu incelemeye alıyoruz.'' Bu çalışma sonucunda gelir vergisi beyanlarında terslik bulunanların çok daha kısa sürede belirlenebileceğini de vurgulayan Arıoğlu, bu yıl dahil verilen beyannamelerde, durumunda çarpıklık, terslik olanların kesinlikle inceleneceğini belirtti. 
     Arıoğlu, kayıt dışı ekonominin yanı sıra düşük beyanda bulunarak da devletten vergi kaçıranların ortaya çıkarılmasına dönük diğer yasal ve idari tedbirler sonucunda, yeni dönemde vergi kaçıranların kaçacakları alanların daralacağını, bir süre sonra ise kaçılacak deliklerin kalmayacağını söyledi. 
     
     HAMİLİNE ÇEK KALKIYOR 
     Gelir İdaresi Başkanvekili Arıoğlu, hamiline çekin kaldırılmasına dönük çalışmanın da sürdüğünü bildirdi. 
     Söz konusu çalışmanın yetişmesi halinde, hamiline çeki kaldıran düzenlemeye, TBMM Genel Kurul gündeminde bulunan Kamu Alacaklarının Tahsiline ilişkin tasarıda yer verebileceklerini söyleyen Arıoğlu, ''Yetişmemesi halinde bu konu bir başka düzenlemeye de girebilir. Ancak kesin olan bir şey var, hamiline çek olayının neden olduğu sorunlara mutlak surette bir tedbir düşünmeliyiz. Bunu da yapacağız'' dedi. 
     Arıoğlu, sigaradan alınan nispi ve maktu özel tüketim vergisi konusundaki çalışmanın da devam ettiğini kaydetti. 
     Firmaların bu konuda çeşitli talepleri olduğuna işaret eden Arıoğlu, ''Biz, artık istismara yol açmayacak, diğer yandan da devletin hakkını gözeten bir düzenleme istiyoruz. Bu çalışmayı da kısa sürede tamamlamayı planlıyoruz'' şeklinde konuştu. 
     
</TEXT>
</DOC>
