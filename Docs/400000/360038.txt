<DOC>
<DOCNO> 360038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun46.html </URL>
<DATE> 2005/07/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Irak Başbakanı Caferi'nin İran ziyareti ertelendi... 
</HEADLINE>
<TEXT>

     Irak Başbakanı İbrahim Caferi'nin İran'a yapacağı resmi ziyaretin ertelendiği bildirildi. 
     Irak'ın Tahran Büyükelçisi Muhammed Macid Abbas el Şeyh, Caferi'nin yarın yapması planlanan İran ziyaretinin ''belirsiz nedenlerden'' dolayı bir kez daha ertelendiğini açıkladı. 
     Ziyaretin ikinci kez ertelenmesinin Bağdat'taki son patlamalarla ilgisi bulunup bulunmadığı yönündeki bir soru üzerine Abbas el Şeyh, ertelemenin nedeni konusunda şimdiye kadar bir şey bildirilmediğini, ziyaretin gelecek haftanın ilk günlerinde yapılacağını söyledi. 
     Caferi'nin yarın Tahran'ı ziyaret etmesi ve üst düzey yetkililerle görüşmesi kararlaştırılmıştı. Caferi'nin ziyareti daha önce de İran'daki tatil günlerine denk gelmesi nedeniyle ertelenmişti. 
     Irak'ta Saddam Hüseyin yönetiminin devrilmesinden sonra, 1980'lerde 8 yıl süresince savaşan iki ülke arasındaki ilişkiler düzelme eğilimi gösterdi. ABD'nin öncülük ettiği koalisyonun Irak'ı işgalinden sonra yönetimde güçlenen Şiiler, İran ile ilişkileri geliştirmek için çaba harcıyor. 
     İki ülke arasındaki ilişkilerin düzelme sinyali vermesinden sonra İran Dışişleri Bakanı Kemal Harrazi, mayıs ayı ortalarında Irak'ı ziyaret etmiş, Irak Savunma Bakanı Sadun El Duleymi de geçen hafta üst düzey askeri yetkililerle İran'a resmi ziyarette bulunmuştu. 
     
</TEXT>
</DOC>
