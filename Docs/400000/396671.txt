<DOC>
<DOCNO> 396671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sondun22.html </URL>
<DATE> 2005/11/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gül Merkel'in seçimlerden önce söyledikleri unutulmalı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ile AB üyelik müzakerelerine başlanmadan önce varılan anlaşmaların tüm hükümetler için geçerli olduğunu söyledi. 
     Bakan Gül, Almanya'da yayımlanan ''Berliner Zeitung'' gazetesine verdiği demeçte, Almanya'nın müstakbel Başbakanı Angela Merkel ile Berlin'de yaptığı görüşmede Türkiye'nin AB üyeliği konusundaki görüş ayrılıklarını giderip gideremediği şeklindeki bir soruya karşılık, ''Seçimlerden önce söylenenler unutulmalı. AB üyelik müzakerelerine başlanmadan önce varılan anlaşmalar geçerlidir. Biz bu konuda konuştuk ve bu sürecin sürdürülmesi gerektiği konusunda görüş birliği sağladık. O gün geldiğinde Avrupa ülkelerinde halklar ve Türkiye ne olacağına karar verecek. Ancak o zaman, bugün değil'' dedi. 
     Başbakan Gerhard Schröder'i ''Türkiye'nin iyi bir dostu ve destekçisi'' olarak nitelendiren Gül, ''Bayan Merkel'in de iyi bir dost olacağına inanıyorum. Hangi Türk ve Alman başbakanı ilişkilerimizin önemini görmezlikten gelebilir ki '' diye konuştu. 
     Türkiye'yi sadece geçen yıl 4 milyon Alman turistin ziyaret ettiğini hatırlatan Gül, ''Almanya'da, yaklaşık 1 milyonu Alman pasaportuna sahip 3 milyon Türk yaşıyor. Bu insanların, ekonomik, toplumsal ve sanatsal çabalarına baktığınızda, ilişkilerin ne kadar önemli olduğunu görürsünüz'' dedi. Almanya'daki Türklerin uyum konusuna da değinen Gül, Türklerin Almanya'da mutlu bir şekilde yaşayabilmeleri için tümüyle uyum sağlamaları, bunun için de Almanca'yı iyi öğrenmeleri gerektiğini, sosyal, ekonomik ve siyasi katılımın da çok önemli olduğunu belirtti. 
     Almanya'da yaşayan Türklere, Türkiye'deki siyasetle ilgilenmelerinin yanlış olacağını söylediğini ifade eden Bakan Gül, Türklerin, çocuklarına anlatabilmeleri için asıl Almanya'da nelerin olup bittiğini anlamaları gerektiğini ve bunda Alman hükümetinin de kendilerine yardımcı olması gerektiğini kaydetti. Alman hükümetinin bu konuda nasıl yardım edebileceği sorusu üzerine Gül, ''Alman hükümeti uyumu desteklemeli. Örneğin eğitim konusu çok önemli. İnsanlar, dışlandıkları duygusuna kapılmamalı. Merkel'e de hükümetinin bu şekilde davranmasının önemini anlattım. Kendisi de bunu takdir etti. Türk toplumunda geçen 5 yıl içinde çok olumlu değişimler kaydedildi. İdeolojiler önemini kaybediyor. Bunu her alanda, örneğin camilerde de görmek mümkün'' dedi. 
     Almanya'da bazı eyaletlerin getirdiği başörtü yasağı konusunda ne düşündüğü sorusuna Gül, ''Benim kişisel düşüncem, din özgürlüğünün çok önemli olduğudur. Herkes dinini istediği gibi yaşayabilmelidir. Bu Sihler, Hindular, Hıristiyanlar ve Yahudiler için de geçerli. Bunlar Alman makamlarının karar vermesi gereken konular'' yanıtını verdi. 
     Bakan Gül, Almanya'da da Fransa'daki gibi olayların meydana gelip gelemeyeceği şeklindeki bir soruya karşılık, ''Böyle bir şeyi düşünemiyorum. Buradaki Türk toplumuyla Fransa'daki yabancı toplum arasındaki farklar çok büyük. Orada olay çıkartanlar, Fransa'nın eski sömürgelerinden, yani Fransa ile eskiden savaşan ülkelerden gelen insanlar. Bizim aramızda böyle bir geçmiş yok. Burada yaşayan Türkler, AB yolunda olan bir demokrasiden geliyorlar. Türkiye'de 'Türk milli takımından sonra en fazla hangi milli takımı destekliyorsunuz ' diye sorsanız, yüzde 90'ı Alman milli takımı der'' şeklinde cevap verdi. 
     Türkiye-İsviçre maçından sonra meydana gelen olaylarla ilgili bir soruyu da cevaplayan Bakan Gül, ''Bu tür olaylar dünyanın hiç bir yerinde yaşanmamalı. Tabii ki bunları onaylamıyoruz. Ancak haberler biraz abartıldı. İstanbul'da hiç kimsenin hayatı tehlikede değildi, yaralanan da olmadı. İzleyici sıralarında bazı hoş olmayan hakaretler oldu ve pankartlar sallandı, ancak buna benzer olaylar daha önce İsviçre'de de oldu. Ben bu olayların kısmen İsviçre'de yaşanan olaylardan kaynaklandığına inanıyorum. Bu futbolun heyecanı. Bu dünyada her yerde yaşanabilir. Londra'da ya da burada'' dedi. 
     Financial Times Deutschland gazetesi de Gül'ün Berlin ziyaretine yer vererek, Gül'ün Merkel ile yaptığı görüşmede, Türkiye'nin AB üyeliği sürecinin bugüne kadar üzerinde anlaşma sağlandığı gibi sürdürülmesi konusunda görüş birliği sağlandığını, müstakbel Almanya Dışişleri Bakanı Frank-Walter Steinmeier'in de bugüne kadar sürdürülen politikanın devam ettirileceği konusunda güvence verdiğini yazdı. 
     
</TEXT>
</DOC>
