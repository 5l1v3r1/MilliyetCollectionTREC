<DOC>
<DOCNO> 356953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun46.html </URL>
<DATE> 2005/06/30/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Rus basını Türkiye, Rusya'nın etkisini azaltmak istiyor 
</HEADLINE>
<TEXT>

     Rus Nezavisimaya gazetesi, Türkiye'nin Azerbaycan ve Ermenistan arasındaki sorunların çözüm sürecine katılmak istemesinin başlıca nedeninin, Rusya'nın bölgedeki etkisini azaltmak olduğunu öne sürdü. 
     Gazetedeki yorum haberde, Bakü ve Ankara'nın Rusya'yı baypas ederek kıta aşırı ulaştırma koridoru oluşturacağı ileri sürülerek, Başbakan Recep Tayyip Erdoğan'ın Bakü ziyareti sırasında birkaç ikili anlaşma imzalayacağı belirtildi. 
     Gazete, Azeri hükümetindeki kaynaklara dayanarak, Erdoğan'ın ziyareti sırasında Türkiye ve Azerbaycan arasında stratejik ortaklık konusunun ele alınacağını yazdı. 
     Türkiye'nin Dağlık Karabağ sorununun çözümünde Azerbaycan'ın yanında olmaya devam edeceği belirtilen haberde, şunlar kaydedildi 
     ''Türkiye, Hindistan, Çin ve Rusya'nın oluşturduğu Avrasya üçgeninde önemini kaybetmemek için faaliyetlere başladı. Bu yolda birinci adım Kars-Ahalkalaki-Tiflis-Bakü demiryolu hattının inşaatına başlamak olacak. Böylece Rusya'yı devre dışı bırakarak batı ile doğuyu birleştirecek kıta aşırı demiryolu hattı açılmış olacak. Azerbaycan Ulaştırma Bakanlığı tarafından Nezavisimaya'ya yapılan açıklamaya göre, bu demiryolu projesiyle ilgili konu da İlham Aliyev ve Erdoğan görüşmesinde ele alınacak.'' 
     
</TEXT>
</DOC>
