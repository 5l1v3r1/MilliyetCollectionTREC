<DOC>
<DOCNO> 350685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko29.html </URL>
<DATE> 2005/06/10/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yıldırım Gelecek telsiz haberleşme sisteminde... 
</HEADLINE>
<TEXT>

     Ulaştırma Bakanı Binali Yıldırım, ''Türk Telekom 10 yıldır telekomünikasyon hizmetlerini büyük başarıyla sürdürdü. Ancak gelişen teknoloji karşısında klasik sabit hatlı telefon bağlama işinden başka bir alanın gözetilmesinin zamanının geldiği de bir gerçektir'' dedi. 
     Yıldırım, Türkiye Bilişim Derneği tarafından Eskişehir'de düzenlenen, ''Biltek 2005'' Uluslararası Bilişim Kongresi'nde yaptığı konuşmada, bilgi ve iletişimin, bu yüzyılın en gelişmiş alanlarından biri olduğunu belirterek, bu alandaki gelişmelerin baş döndürücü hıza ulaştığını kaydetti. 
     Plan ve yatırımların bu gerçek gözönünde bulundurularak yapılması gerektiğini ifade eden Yıldırım, şöyle konuştu 
     ''E-Dönüşüm İcra Kurulu'nu 2 yıl önce kurduk. Bu girişim Türkiye'de bilişim teknolojilerinin devlet politikası olarak belirlenmesi ve bu yönde kısa, orta ve uzun vadede planların yapılması için en üst düzeyde inisiyatiftir. Ülke bu alanda nasıl güçlü hale getirilir, bilişim teknolojisinin nimetleri halka nasıl yaygınlaştırılır Bunun çalışmasını da yapmaktayız. Bakanlığımın, Milli Eğitim Bakanlığı ile ortaklaşa yürüttüğü bir projeye çok önem veriyoruz. Bu proje bütün okullara hızlı internet bağlantısı yapılmasıdır. Şu anda 15 milyon öğrencinin okuduğu 21 bin okulun yüzde 80'ninde tamamlandı. Kalan okullara da yıl sonuna kadar bağlantıları tamamlanacak.'' 
     
     ''TÜRKİYE'NİN BİLİŞİMDEKİ GAP PROJESİ'' 
     Bakan Yıldırım, bu projenin amacının, okullara internet bağlamak değil, Türk halkını bu teknolojiyle buluşturmak olduğunu belirterek, şöyle devam etti 
     ''Çünkü bizim neslimiz yani 50 ve üzeri yaştaki insanlar, bu teknolojiye yabancı. Hiç de tanışmaya niyeti yok. Bunu tersine çevirecek o genç yavrulardır. Bu proje Türkiye'nin bilişimdeki GAP projesidir. Bugüne kadar her şeyi eleştirdik, artık eleştirmiyoruz. e-Devlet yapıyoruz. Eleştirme zamanı bitti. e-Devlet portalını kurma zamanı geldi. Vatandaş neden gelişmiş ülkede olduğu gibi devletle, piyasayla ve her alandaki işinin yüzde 70'ini evinden, ofisinden veya yolda seyahat ederken yapmasın. Buna hiçbir neden yok. Hükümetin ortaya koyduğu politikalarla da örtüşmektedir. Vatandaşın hayatını kolaylaştıracak her türlü tedbiri devlet almak zorundadır.'' 
     
     ''ÖZELLEŞME SÜRECİNİN SONUNA GELMİŞ BULUNUYORUZ'' 
     Telekomünikasyon sektörünün, dünya konjonktürüne uygun olarak Türkiye'de serbestleşme ve özelleşme sürecinin de sonuna gelindiğini ifade eden Yıldırım, 2004 Ocak itibariyle ülkede telekomünikasyon alanındaki tekelin tamamen sona erdiğini kaydetti. 
     Yıldırım, artık sesli haberleşme sistemi de dahil olmak üzere her türlü internet temini, cep telefonu ve data hizmetlerine tamamen serbest pazarın hakim olduğunu anlatarak, şöyle devam etti 
     ''Ancak, bunun oturması, ülke potansiyeline uygun bir pazar büyüklüğüne ulaşması, bugün için ne yazık ki mümkün olmamıştır. Bunun sebebi de bu alandaki serbestleşmenin gecikmiş olmasıdır. Bir olumlu yön olarak şunu da görelim. Gelişmiş ülkelerin olumsuz tecrübeleri bizim için avantaj haline dönüşmüştür. Türk Telekom 10 yıldır telekomünikasyon hizmetlerini büyük başarıyla sürdürdü. Ancak, gelişen teknoloji karşısında klasik sabit hatlı telefon bağlama işinden başka bir alanın gözetilmesinin zamanının geldiği de bir gerçektir. Cep telefonu, sabit abonelerin çok üzerine çıkmıştır. Türkiye'de de durum farklı değil. 20 milyon sabit hat vardır ve düşme eğilimindedir. Cep telefonu abonesi 35 milyonu aşmıştır. O halde gelecek telsiz haberleşme sistemindedir.'' Bakan Yıldırım, telekomünikasyon sektörünün bu gerçeği görüp ona göre hazırlanması gerektiğine işaret ederek, aksi halde muazzam alt yapısı olan Türk Telekom'un hiç hayalde olmadığı şekilde çok daha zayıflayacağını, kan kaybetmeye başlayacağını kaydetti. 
     
</TEXT>
</DOC>
