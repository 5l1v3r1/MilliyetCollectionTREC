<DOC>
<DOCNO> 398612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun47.html </URL>
<DATE> 2005/11/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
CNN'de Cheney'in görüntüsüne 'X' işareti koyan operatör işten atıldı 
</HEADLINE>
<TEXT>

     Canlı yayınlanan bir konuşması sırasında ABD Başkan Yardımcısı Dick Cheney'in üzerine 'X' işareti koyan CNN operatörü işten atıldı. 
     CNN, daha önce yaptığı açıklamada olayın teknik bir hatadan kaynaklandığını açıklamasına rağmen, sorumlu operatörün seyircilerden gelen bir telefona verdiği cevabın olayın hata sonucu değil, kasten yapıldığını ortaya koymasından dolayı bu kişinin işine son verildiğini bildirdi. 
     Televizyonda 'X' işaretini gören bir seyircinin araması üzerine operatörün seyirciye, ''Bunu bir konuyu açıklığa kavuşturmak için yaptık. Bush ve Cheney'e söyleyin yalan söylemeyi durdursunlar. Askerlerimizi evlerine getirsinler. Bu bir ifade özgürlüğü değil midir Evet ya da hayır deyin. Sevmediyseniz izlemeyin'' dediği kaydedildi. 
     CNN'in halkla ilişkiler başkan yardımcısı Laurie Goldberg ise yaptığı açıklamada, ''Operatörün televizyonu arayan biriyle yaptığı görüşmede soğukkanlılığını koruyamayarak kendi kişisel görüşlerini aktarmış olduğuna dair bir uyarı aldık ve söz konusu operatörün işine son verdik'' dedi. 
     ''Operatörün davranışı tamamen uygunsuzdur ve yorumları CNN'in görüşünü yansıtmamaktadır'' diyen Goldberg, ''Arayan izleyiciye ulaştık, ona derin üzüntülerimizi ilettik ve hak ettiği nezaketi görmemesinden dolayı kendisinden özür diledik'' diye konuştu. 
     
</TEXT>
</DOC>
