<DOC>
<DOCNO> 388885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/dunya/adun.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 zorlu geçecek 
</HEADLINE>
<TEXT>


AB Komisyonu, üyelik müzakerelerinin takvimini belirledi. Ocak 2006'da 'Malların Serbest Dolaşımı' başlığında tarama sürecinin başlayacak olması, limanların Rumlara açılması için baskıları artıracak 

Güven Özalp 


AB'ye üyelik müzakerelerine ilk adım olan tarama sürecine, "Bilim ve Araştırma"yla başlayan Türkiye'yi 2006'da zorlu bir takvim bekliyor. AB Komisyonu, 2006'da uygulayacağı takvimin genel çerçevesini belirledi. Avusturya'nın AB Dönem Başkanı olacağı Ocak 2006'da, sorun yaratma potansiyeli yüksek olan "Malların Serbest Dolaşımı" ve "Gümrük Birliği" başlıklarının taraması yapılacak. Komisyon'un, Ek Protokol'ün uygulanmasıyla doğrudan ilişkili olan bu iki başlıkta "Protokolün tam ve eksiksiz uygulanmaması halinde bu başlıklarda müzakere açılması mümkün olmaz" şeklindeki mesajını net biçimde vermesi bekleniyor. 
Komisyon'un Türkiye'yle ilk başlığı Ocak 2006'da müzakereye açmayı öngörmesi ve bunun ancak aralarında Kıbrıs'ın da bulunduğu 25 ülkenin onayıyla yapılacak olması sürecin kritikliğini daha da artırıyor. Kıbrıs Rum Kesimi'nin, "Ek Protokol'ün uygulanması kapsamında" Türk deniz ve hava limanlarının Rum bandıralı gemi ve uçaklara açılmaması durumunda süreci baltalayıcı girişimlerde bulunmasından endişe ediliyor. Türk yetkililer ise, "Müzakere başlığıyla ilgili olmayan konular nedeniyle veto hakkını kullanmaları çok zor" diyorlar. 

Riskli başlıklar 
Komisyon tarafından belirlenen takvim çerçevesinde Türkiye, 2006 maratonuna 4-5 Ocak'ta Gümrük Birliği konusundaki tanıtıcı taramayla başlıyor. Bu alanda Türkiye ile AB arasında ciddi sorunlar bulunuyor. Bu başlıktaki ayrıntılı taramanın ise 31 Ocak-1 Şubat tarihinde yapılması öngörülüyor. 16-20 Ocak tarihleri arasında ise Malların Serbest Dolaşımı başlığında tanıtıcı tarama yapılacak. Bu başlıkta 20-24 Şubat tarihlerinde de ayrıntılı tarama yapılması söz konusu. Türkiye'nin bu tarihe kadar Ek Protokol'ün uygulanmasına ilişkin adım atmaması halinde Komisyon'un bu başlığa ilişkin olarak hazırlayacağı raporun olumsuz olması bekleniyor. Bir başka olasılık ise, "bu başlıkta müzakerelerin ancak Ek Protokol'ün uygulanmasının ardından mümkün olacağı"nın vurgulanması... 

Yoğun trafik 
Tanıtıcı taraması Aralık 2005'te tamamlanacak "Tarım ve Kırsal Kalkınma" başlığının ayrıntılı taraması için 23 Ocak-3 Şubat arası öngörüldü. Aynı dönemde, 23-25 Ocak arasında "Yargı ve Temel Haklar" başlığının tanıtıcı taraması devreye girecek. Bu başlığın ayrıntılı taraması için belirlenen tarih ise 13-15 Şubat. 
Şubat ayının ilk tanıtıcı taraması ise 6-7 Şubat'ta "Fikri Mülkiyet Hukuku"yla başlayacak. Şubattaki diğer tanıtıcı taramaların tarihleri ise şu şekilde belirlendi 8-10 Şubat "Sosyal Politika ve İstihdam", 16-17 Şubat "Ekonomik ve Parasal Birlik", 24 Şubat "Balıkçılık." 

Yunanlılar, Türkiye'nin AB'ye gireceği kanısında 

Yunan halkının yüzde 60'ının Türkiye'nin Avrupa Birliği'ne AB tam üye olmayı başaracağına inandığı bildirildi. Yunan VPRC Enstitüsü'nün 11-13 Ekim tarihleri arasında Yunanistan genelinde yaptığı kamuoyu araştırması, halkın yüzde 50'sinin Türkiye'nin AB ile üyelik müzakerelerine başlamasını olumlu bulduğunu, bu gelişmeyi olumsuz olarak nitelendirenlerin ise yüzde 32'de kaldığını ortaya koydu. 
Araştırma, üyelik müzakerelerinin başlamasına olumlu yaklaşan Yunanların Türkiye'nin AB üyeliğine karşı oldukları sonucunu da verdi. Yunanların yüzde 58'i Türkiye'nin AB üyeliğine karşı olduklarını belirtirken, üyeliği destekleyenlerin oranı yüzde 29 olarak belirlendi. Buna karşılık Türkiye'nin AB üyeliğinin Yunanistan'la ilişkilerinin düzelmesine yol açacağına inananların yüzde 65'le çoğunluğu oluşturduğu ortaya çıktı. 

2006 Tarama Takvimi 
Avusturya Dönem Başkanlığı 
Ocak 
-Gümrük Birliği 
-Malların Serbest Dolaşımı 
-Yargı ve Temel Haklar 
Şubat 
-Fikri Mülkiyet Hukuku 
-Sosyal Politika ve İstihdam 
-Ekonomik ve Parasal Birlik 
-Balıkçılık 
Mart 
-Gıda Güvenliği, Hayvan ve Bitki Sağlığı Politikası 
-Girişimcilik ve Sanayi Politikası 
-Mali Hizmetler 
Nisan 
-Çevre 
-Adalet, Özgürlük ve Güvenlik 
Mayıs 
-Enerji 
-Mali Kontrol 
Haziran 
-Vergilendirme 
-Tüketicinin ve Sağlığın Korunması 
-Bilgi Toplumu ve Medya 
-İstatistik 
-Şirketler Hukuku 
-Ulaştırma 
-Trans-Avrupa Ağları 

Finlandiya Dönem Başkanlığı 
Temmuz 
-Dış İlişkiler 
-İşçilerin Serbest Dolaşımı 
Eylül 
-Bölgesel Politika ve Yapısal Araçların Koordinasyonu 
-Mali ve Bütçesel Hükümler 
-Dış Politika, Güvenlik ve Savunma Politikası 

İlgili tarihler tanıtıcı taramaya yönelik. Ayrıntılı tarama, tanıtıcı taramanın yaklaşık bir ay sonrasında devreye girecek. "Kurumlar" ve "Diğer" adlı müzakere başlıkları daha sonraki bir dönemde yer alacak. 


</TEXT>
</DOC>
