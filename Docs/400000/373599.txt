<DOC>
<DOCNO> 373599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonspo16.html </URL>
<DATE> 2005/08/28/ </DATE>
<TIME> 23.45 </TIME>
<AUTHOR>  </AUTHOR>
<HEADLINE>
Bjk İnönü Stadı'nda hüsran... 
</HEADLINE>
<TEXT>

     Beşiktaş, liderlik umutlarıyla çıktığı Diyarbakırspor maçında 1-1'lik beraberliği, karşılaşmanın uzatma anlarında bulduğu golle yakalarken, taraftarlarını düş kırıklığına uğrattı. 
     Karşılaşmadan 2 farklı skorla galip ayrılması durumunda 1.5 yıl sonra liderlik koltuğuna oturacak olan siyah-beyazlılar, İbrahim Toraman'ın son andaki beraberlik golüyle, ancak 1 puan alabildi. 
     Beşiktaş, bu sezon evindeki 2. maçında ilk kez puan kaybetmiş oldu. 
     
     GÖKHAN'IN ŞANSSIZLIĞI 
     Beşiktaşlı Gökhan, kafasına aldığı darbe sonucu, karşılaşmayı sedyeyle terk etmek zorunda kaldı. 
     Milli Takımlar Teknik Direktörü Fatih Terim tarafından Danimarka ve Ukrayna maçları için belirlenen aday kadroya ilk kez davet edilen genç futbolcu, maçın 72. dakikasında takım arkadaşı Koray ile çarpışarak yerde kaldı. Ambulansla hastaneye kaldırılan Gökhan'ın, beyin travması geçirdiği öğrenildi. 
     
     MAÇ SONU GERGİNLİK 
     Karşılaşmanın bitiminde, saha içinde gergin anlar yaşandı. 
     Diyarbakırsporlu oyuncular, karşılaşmanın hakemi Orhan Erdemir'e tepki gösterdi. 
     Bu sırada gerginleşen ortam üzerine kapalı tribünden Beşiktaşlı bir taraftar saha içine girerken, polis tarafından yakalandı. 
     Bu arada, Diyarbakırspor'un golünün ardından protokol tribünü önündeki bölümde yer alan Diyarbakırlılar'ın sevinmesi üzerine ortam gerildi. 
     Numaralı tribündeki Beşiktaşlıların tepkisi üzerine gergileşen ortam nedeniyle, maçı protokol tribününden izleyen İstanbul Emniyet Müdürü Celalettin Cerrah müdahale etti. 
     Maç sonrasında ise Beşiktaşlı taraftarların ''PKK dışarı'' şeklindeki tezahüratına, Diyarbakırlı yöneticiler tepki gösterdi. 
     Öte yandan, Beşiktaş'ı lig tarihinde İstanbul'da hiç yenemeyen Diyarbakırspor, bu özlemine, uzatma anlarında yediği gol nedeniyle yine son veremedi. 
     Diğer yandan Ailton, Beşiktaş formasıyla çıktığı 4. resmi maçta ilk kez gol atamazken, kaçırdığı gollerle taraftarlarını üzdü. 
     
</TEXT>
</DOC>
