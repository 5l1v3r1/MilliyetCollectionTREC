<DOC>
<DOCNO> 352297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo34.html </URL>
<DATE> 2005/06/15/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bursaspor'da Raşit Çetiner dönemi... 
</HEADLINE>
<TEXT>

     Bursaspor'un yeni teknik direktörü Raşit Çetiner, kendisini bir yılı opsiyonlu olmak üzere iki yıllığına yeşil-beyazlı kulübe bağlayan sözleşmeyi imzaladı. 
     Vakıfköy Orhan Özselek Sosyal Tesisleri'ndeki imza törenine Kulüp Başkanı Levent Kızıl ile bazı yönetim kurulu üyeleri katıldı. 
     Levent Kızıl, Çetiner ile anlaştıkları için çok heyecanlı olduğunu, bu imzayı Bursaspor'un Süper Lig'e yürüyüşünde büyük bir adım olarak gördüklerini söyledi. 
     Göreve geldikten sonra hemen işe başladıklarını dile getiren Kızıl, ''Raşit Hoca'yı anlatmama zaten gerek yok. Kendisine birçok kulüpten teklif gelmesine rağmen bizi tercih etti, teşekkür ederim. Gönül bağımız var, Bursaspor'a sevgisi var. Bursaspor'u Birinci Süper Ligi'ne çıkartmak için gereken herşey yapılacaktır. Bundan sonra teknik olarak tüm sorumluluk Raşit Hoca ve ekibindedir'' dedi. 
     Raşit Çetiner de, Bursaspor'u tercih etmesinde Levent Kızıl ile arasındaki gönül bağının önemli bir etken olduğunu, ancak asıl nedenin Kızıl ve yönetim kurulu üyelerinde gördüğü coşku, istek ve arzu olduğunu ifade etti. 
     Bursa'nın, futbol ve spor olarak önemli bir potansiyelinin bulunduğunu kaydeden Çetiner, şunları söyledi 
     ''El ele vererek Bursaspor'u layık olduğu yere getirmeye çalışacağım. Raşit Çetiner'in Bursa'ya gelmesi Bursaspor'un Birinci Lig'e büyük yürüyüşü için yeterli olacağı anlamına gelmez. Biz, zora talip olduk geldik, zorlukları aşmak için geldik. Herkes şunu bilsin ki, çok çalışacağız. Zorluğu başarmak için önce mantalite, sonra fizik olarak hazır olmak gerek. Teknik heyet olarak bu zorluklara hazırız. Biz burada hep biz olarak konuşacağız, ben olarak konuşmayacağım. Bütün Bursa, kentin valisi, belediye başkanı, emniyet müdürü, kulüp başkanı ve yönetimi olarak hep beraber biz olmalıyız. Eğer bu sevgiyi, sinerjiyi yaratabilirsek inanıyorum ki, Bursaspor layık olduğu yere gelecek.'' Konuşmaların ardından Çetiner ile yardımcıları Engin Özipek ve Nevzat Dinçbudak, sözleşmeye imza attılar. Daha sonra Çetiner, tesisleri gezerek, yetkililerden bilgi aldı. 
     
</TEXT>
</DOC>
