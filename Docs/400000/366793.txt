<DOC>
<DOCNO> 366793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur22.html </URL>
<DATE> 2005/08/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
İstanbul'da 2 gün yanacak, cumartesi sağanak yağış bekleniyor 
</HEADLINE>
<TEXT>

     İstanbul'da yarın ve cuma günü sıcaklıklar mevsim normallerinin üzerine çıkarak 34-35 dereceye yükselecek, cumartesi günü ise kentte sağanak yağış geçişleri bekleniyor. Meteoroloji, yarın için Doğu Karadeniz ve Erzurum-Kars bölümünde şiddetli sağanak yağış uyarısı yaptı. 
     Meteoroloji İstanbul Bölge Müdürü Mustafa Yıldırım, bugün İstanbul'da hava sıcaklığının mevsim normallerinin 4-5 derece üzerinde 33 derece civarında, nem miktarının ise yüzde 30 olduğunu söyledi. 
     Sıcaklığın gece 24 derece civarında olmasının beklendiğini ifade eden Yıldırım, "İstanbul'da özellikle yarın ve cuma günü sıcaklık 34-35 derece düzeyinde olacak. Ancak, hafta sonu başlayacak yağışla birlikte sıcaklığın mevsim normalleri olan 28 derece düzeyine ineceğini tahmin ediyoruz" diye konuştu. 
     
     SICAK ÇARPMALARINA DİKKAT 

     İstanbul Üniversitesi İÜ Cerrahpaşa Tıp Fakültesi Göğüs Hastalıkları Anabilim Dalı öğretim üyesi Prof. Dr. Ahmet Rasim Küçükusta da, vatandaşları özellikle sıcak çarpmalarına karşı uyardı. 
     Hava sıcaklığının 32 derecenin, nispi nemin de yüzde 60'ın üzerine çıktığı durumlarda sıcak çarpmasının görülmeye başladığını anlatan Prof. Dr. Küçükusta, şunları kaydetti 
     "Sıcak çarpmasına, yaşlılarda, damar sertliği ve kalp yetersizliği olanlarda, şeker hastalarında, alkoliklerde ve idrar söktürücü ilaç kullananlarda daha sık rastlanır. Sıcak çarpması, organizmanın henüz sıcaklara uyum sağlayamadığı, sıcak dalgasının ilk günlerinde daha fazla görülür ve daha tehlikelidir. Organizmamızın dış ortam ısısının yükselmesine karşı en önemli savunma araçları, derideki damarların genişlemesi ve terleme ile sıvı kaybedilmesidir. 
     Terleme devam ettiği sürece, yeterince su ve tuz almak şartıyla çok yüksek ısılara tahammül etmek mümkündür. Nem oranı yükseldiğinde, terleme ile olan sıvı kaybı azalmaya başlar ve böylece sıcak çarpması ihtimali artar." 
     
     YAŞLI VE ÇOCUKLARA DİKKAT 

     Prof. Dr. Küçükusta, bu tür hastaların klimalı ambulanslarla en kısa zamanda bir hastaneye ulaştırılması gerektiğini vurgulayarak, sıcak sendromlarına karşı alınması gereken önlemleri şöyle sıraladı 
     "Özellikle yaşlı ve çocuklar ile damar sertliği, kalp yetersizliği olanlar ve şeker hastaları dikkatli olmalıdır. Çok gerekli değilse özellikle 11.00 ve 16.00 saatleri arasında sokağa çıkmayın. 
     Açık renk, bol, pamuklu kıyafetler giyin, geniş çeperli şapka ve güneş gözlüğü kullanın. Şemsiyeden yararlanın, efordan kaçının. Sindirimi kolay yemekleri tercih edin, ağır ve yağlı kızartmalardan kaçının. Bol su için, meyve, sebze ve salata tüketin. Alkol kullanmayın. Fazla kahve ve çaydan uzak durun. Sık sık duş alın." 
     Dikkat, yarın etkili yağış geliyor .. 
     Özellikle Doğu Karadeniz'i etkileyen ve can kaybına neden olan şiddetli sağanak yağışlar sürüyor, yarın Orta ve Doğu Karadeniz ile Erzurum-Kars bölümünde şiddetli yağış bekleniyor. Devlet Meteoroloji İşleri Genel Müdürlüğü'nden verilen bilgiye göre, Samsun, Ordu, Sinop, Tokat, Giresun, Trabzon, Rize, Artvin, Gümüşhane, Bayburt, Erzurum, Erzincan, Kars, Ardahan, Iğdır ve Ağrı’da etkili yağış görülecek. İstanbul'da cumartesi günü sağanak yağış geçişi var. 
     Karadeniz ve Doğu Anadolu'nun kuzeyinde görülen sağanak ve gökgürültülü sağanak yağışlar bugün ve yarın da etkisini sürdürecek. 
     Buna göre, BUGÜN Doğu Akdeniz’in doğusu, Orta Karadeniz kıyıları, Doğu Karadeniz, Doğu Anadolu’nun kuzey ve batısı ile Sinop, Kastamonu, Kayseri, Sivas ve Tokat çevrelerinde yarın ise Akdeniz’in doğusu, Orta ve Doğu Karadeniz, Doğu Anadolu’nun kuzey ve batısı, Güneydoğu Anadolu’nun batısı ile Kastamonu, Sinop, Sivas ve Kayseri çevrelerinde sağanak ve gökgürültülü sağanak yağışlar aralıklarla devam edecek. Yağışlar özellikle bugün öğle ve akşam saatlerinde etkili olacak. 
     YARIN yağışlar, Orta Karadeniz Samsun, Ordu, Sinop ve Tokat , Doğu Karadeniz Giresun, Trabzon, Rize, Artvin, Gümüşhane ve Bayburt , Doğu Anadolu’nun kuzeyinde Erzurum, Erzincan, Kars, Ardahan, Iğdır ve Ağrı "etkili" olması bekleniyor. Doğu Akdeniz'de ise yağmur geçişleri görülecek. Batı bölgelerimizde hava açıyor... 
     CUMA günü Trakya akşam saatlerinde, Doğu Karadeniz, Erzurum-Kars bölümü, Malatya ve Kahramanmaraş çevresi sağanak yağışlı. 
     CUMARTESİ günü Marmara, Kıyı Ege, Batı Karadeniz'in iç kesimleri ve Artvin çevresi sağanak yağış alacak... 
     
     SEL VE SU BASKINI UYARISI 

     Sağanak ve gökgürültülü sağanak yağışların etkili olacağı yerlerde meydana gelebilecek sel ve su baskınlarına karşı ilgililerin ve vatandaşların tedbirli olmaları gerekiyor. 
     
</TEXT>
</DOC>
