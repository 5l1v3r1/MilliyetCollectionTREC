<DOC>
<DOCNO> 359015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy10.html </URL>
<DATE> 2005/07/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Anayasa Mahkemesi başkanını bugün de seçemedi 
</HEADLINE>
<TEXT>

     Anayasa Mahkemesi Başkanlığı için bugün yapılan 10 tur seçimden de sonuç alınamadı. 
     Anayasa Mahkemesi heyeti, seçim için saat 10.00'da toplandı. Toplantı 45 dakika sürdü. 
     Anayasa Mahkemesi Başkanvekili Haşim Kılıç, toplantıdan sonra gazetecilere yaptığı açıklamada, bugün yapılan 10 tur seçimde de kendisine oy verilen hiçbir asıl üyenin yeterli çoğunluğu alamadığını söyledi. Anayasa Mahkemesi gündeminin Yüce Divan duruşmaları ve iptal davaları nedeniyle yoğun olduğunu belirten Kılıç, zaman sıkıntısı çektiklerini kaydetti. Kılıç, bu nedenle seçimlere uygun bir zamanda devam edeceklerini bildirdi. 
     Kılıç, bugünkü turlarda da 5 Temmuz Salı günü yapılan seçimlerdekine benzer bir tablo çıktığını ifade etti. 
     Salı günü yapılan turlarda en fazla oy alan üyeye 3 oy çıktığı anımsatılarak, bugün bu sayıyı geçen üye bulunup bulunmadığının sorulması üzerine Kılıç, bugünkü seçimlerde hiçbir üyeye 4 oy çıkmadığını söyledi. 
     Anayasa Mahkemesi Başkanlığı, Mustafa Bumin'in yaş haddinden emekli olmasıyla boşalmıştı. 
     Başkanlık için 5 Temmuz Salı günü yapılan 10 tur seçimden sonuç alınamamıştı. 
     Bir asıl üyenin Anayasa Mahkemesi Başkanı seçilebilmesi için Anayasa Mahkemesi Kurulu'nun salt çoğunluğunu oluşturan 6 üyenin oyunu alması gerekiyor. 
     
</TEXT>
</DOC>
