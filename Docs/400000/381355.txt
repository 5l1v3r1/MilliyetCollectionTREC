<DOC>
<DOCNO> 381355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/soneko03.html </URL>
<DATE> 2005/09/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
17 yıl önce gittiği Avustralya'da dolar milyoneri oldu... 
</HEADLINE>
<TEXT>

     Şerif Ertürk 

17 yıl önce Ankara'da taksicilik yaparken Avustralya'ya yerleşen işadamı Mehmet Ali Karamemiş, her yıl düzenlenen Avustralya Etnik İş ödülleri için 250 işadamı arasından seçilen 8 finalisten birisi oldu. 
     Çeşitli işleri denedikten sonra Türkiye'deki mesleği olan mutfak dolabı üretmeye evinin garajında başlayan Mehmet Ali Karamehmet, kurduğu fabrikasıyla rakibi olan Avustralyalı büyük firmaları geride bıraktı ve her yıl artırdığı cirosuyla hükümetin dikkatini çekti. 
     Küçük İşletmeler, Orta ve Büyük İşletmeler ve Özel İnisiyatif ödülü olmak üzere, üç ana dalda düzenlenen finallerde Mehmet Ali Karamemiş'in Nu-Door adlı firması, Orta ve Büyük İşletmeler arasında seçilen üç finalistten birisi oldu. 
     Mayıs ayındaki ziyareti sırasında TBMM Başkanı Bülent Arınç tarafından açılışı yapılan 5 milyon Dolar 5 trilyon TL değer biçilen fabrikada, kapı ve mutfak tezgahları ile dolapları üretiliyor. Karamemiş'in Nu-Door ve Karaboard adlı iki ayrı şirketi bulunuyor. 
     Bu yıl Ankara Esenboğa yolu üzerinde bir fabrika açarak Avrupa Birliği çerçevesinde Avrupa ülkelerine de mal satmaya hazırlanan Karamemiş'in yanında, toplam 60 kisi çalışıyor. 
     Karamehmet, AA'ya yaptığı açıklamada, Ankara'daki fabrikayı yabancı sermaye olarak kurduklarını söyledi. 
     Bu arada final gecesi ve ödül töreninin 25 Ekim'de Sidney'de yapılacağı açıklanan Avustralya 2005 Etnik İş Ödüllerine çok sayıda politikacı, işadamları ve yabancı ülke temsilcileri katılacak. 
     Öte yandan, Avustralya'nın devlete ait ABC ve SBS tv istasyonları da, bir tam gün fabrikada çekim yaparak işçi ve yöneticilerle de röportaj gerçeklestirdi. 
     ABC uydu üzerinden yayınlarını, Asya Pasifik üzerinde iki kıtadaki toplam 40 ülkeye yayınlıyor. Mehmet Ali Karamemiş'in şirketinde çekilen haber programı, yine aynı bölgede bulunan otellerdeki ikiyüzbin odada yayınlanacak. 
     
</TEXT>
</DOC>
