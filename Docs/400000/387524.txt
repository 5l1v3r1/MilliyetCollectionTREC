<DOC>
<DOCNO> 387524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/spor/aspo.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuyumu kazdılar' 
</HEADLINE>
<TEXT>


Teknik Direktör Çalımbay, Başkan Yıldırım Demirören dışında kimsenin kendisine sahip çıkmadığını söyledi, "Yönetim kanadında yüzüme güldüler, arkadan vurdular. Bu şartlarda yoluma devam edemezdim" dedi 

ÖZEL HABER BİLAL MEŞE 


Beşiktaş Teknik Direktörü Rıza Çalımbay, daha fazla direnemedi ve dün istifasını verdi. Ümraniye'de Başkan Yıldırım Demirören ve Futbol Şube Sorumlusu Kıvanç Oktay ile bir toplantı yapan Çalımbay, "Benden bir rahatsızlık varsa hemen istifa edeyim" demesi, yönetimin önünü açtı. Rıza Hoca'nın bu görüşü üzerine Başkan Yıldırım Demirören, idarecileri Ümraniye'de olağanüstü toplantıya çağırdı. Yönetim kurulu üyeleri arasında Çalımbay için referandum yapıldı ve oy birliğiyle tecrübeli hocayla yollar ayrıldı. Ayrılmasının ardından MİLLİYET'e konuşan Rıza Hoca, özellikle takım dışı etkenlerin ayrılmasında rol oynadığını ifade etti. 
Takımla çok oynadığı eleştirilerinin kendisini çok üzdüğünü vurgulayan Çalımbay, "Kim istemez oturmuş bir on birle oynamayı Örneğin, sezonun ilk maçı Ali Tandoğan takımda, kırmızı kart görüyor, üç hafta yok. Sadece Ali mi Okan, Gökhan Zan, Pancu, Güven... Kayserispor maçı öncesinde sekiz oyuncu sakat veya cezalı. Sezon başından bu yana sakatlıklar ve cezalarla boğuşuyorum. Bu maçta Güven'i oynatmayı düşündüm, o da son dakikada sakatlandı. Bu gerçeği gözardı ediyorlar" diye konuştu. 
Bunların futbolun içinde var olan sorunlar olduğuna dikkat çekerek, "Bunlar aşılabilir, düzeltilebilirdi. Doğruyu söylemek gerekirse, Başkan Yıldırım Demirören'in sevgi ve desteğini gördüm. Bir tek bana sahip çıkan başkandı. Yönetim kanadında ise yüzüme güldüler, arkadan vurdular. Kuyumu kazdılar. İstifa etmemek için çok direndim, neticede ben Beşiktaşlı'yım. Ama Kayserispor maçı sonrasında gözlerimle yaşadığım bir olay var ki, bunu anlatmak istemiyorum, o anda istifaya karar verdim" dedi. Bu arada Demirören'den Bolton maçında son kez takımın başında çıkmak için izin isteyen Çalımbay'ın bu isteği reddedilince, "Bugün buradan gidiyorum ama, bir gün tekrar geri döneceğim" ifadesini kullandığı öğrenildi. 
Yönetim, yeni teknik adam bulununcaya kadar takımı Antrenör Ulvi Güveneroğlu ve Mehmet Ekşi'nin çalıştırmasına karar verdi. 

İşte adaylar 

Siyah - beyazlı yönetim, teknik direktörün bir yabancı olması konusunda görüş birliğine vardı. Beşiktaş'ın ilk olarak, Lyon'un eski çalıştırıcısı Le Guen ile konuştuğu ve Fransız hocanın ilk etapta olumsuz yanıt vermesi üzerine rotanın Bayern Münih'in eski Teknik Direktörü Ottmar Hitzfeld'e döndüğü belirtildi. Dünya Kupası elemelerinde safdışı kalan Yunanistan'ın başında yer alan Rehhagel'in koltuğunun sallantıda olması nedeniyle bu teknik adamın da listeye alındığı vurgulandı. Siyah - beyazlılar, İtalyan Ranieri, Fransız Santini ve Alman Topmöller üzerinde de duruyor. 
Bu arada Başkan Yıldırım Demirören, bugün Belçika'ya gidecek, ardından Almanya'ya geçerek teknik direktör konusunda girişimlerde bulunacak. 

ÇALIMBAY'IN BJK KARNESİ SEZON O G B M A Y 2005-2006 9 3 3 3 10 9 2004-2005 17 12 4 1 30 14 TOPLAM 26 15 7 4 40 23 


</TEXT>
</DOC>
