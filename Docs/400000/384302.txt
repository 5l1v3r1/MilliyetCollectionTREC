<DOC>
<DOCNO> 384302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sontur27.html </URL>
<DATE> 2005/10/05/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Üsküdarlılar iftarı feribotta yaptı 
</HEADLINE>
<TEXT>

     Üsküdar Belediyesi, geçen yıl başlattığı feribotta iftar uygulamasını bu yıl da sürdürüyor. İlk iftar programında 3 dinin temsilcilerinin katıldığı panel düzenlendi. 
     Üsküdarlılar, rıhtıma yanaşan ''Ramazan Vapuru''nda iftar yaptı. Vapurun önünde, iftar saatinin yaklaşmasıyla birlikte uzun kuyruklar oluştu. Yaklaşık 2 bin kişi kapasiteli vapura giremeyen vatandaşlar için dışarıda tabldot yemek dağıtıldı. Üsküdar Belediye Başkanı Mehmet Çakır ile Üsküdar Kaymakamı Saffet Karahisarlı bu sırada vatandaşlara yemek dağıttı. 
     Teravih namazı sonrası havai fişek gösterisiyle başlayan etkinlikte, 3 dinin temsilcilerinin katıldığı ''Birlikte Yaşamak Güzeldir Üç Semavi Din Bir Arada'' konulu panel düzenlendi. 
     Panelde konuşan Türkiye Hahambaşılığı Cemaatler Başkanı Anri Abudara, tasa ve kıvançta hep beraber olduklarını belirterek, ''Bugünü paylaşmak için buradayım. Kutsal Ramazan'da Müslümanlarla birlikte olmak mutluluk veriyor. Şu ana kadar tasada ve kıvançta beraber olduk, birlikte yaşadık. Bu birlikteliğin parçası olarak ben de buradayım'' dedi. 
     Kuzguncuk Kilisesi'nden Aram Kevork Safaryan da Ermenistan'dan 6 yıl önce geldiğini ifade ederek, ''Biz, cami imamları ile birlikte yemek yiyor ve kilise bahçesinde çay içiyoruz. Birlikte heyecan yaşıyoruz'' diye konuştu. 
     Üsküdar Müftüsü Mehmet Gök ve Kültürlerarası Diyalog Platformu Başkanı Prof. Dr. Niyazi Öktem de panele konuşmacı olarak katıldı. 
     Panelistler, AB ile müzakereler ve tam üyelik sürecinin yaşandığı şu dönemde, 1500 yıldır bu havayı teneffüs eden, birlikte yaşama kültürünün en güzel örneklerini sergileyen Üsküdar'daki Musevi, Hıristiyan ve Müslümanların birlikte hoşgörü içinde yaşadıklarını tarihi anekdotlarla anlattı. 
     Etkinlikte, Meneham Eskenazi yönetimindeki Musevi Maftirim Korosu, Nişan Çalgıcıyan yönetimindeki Hıristiyan Gençlik Korosu ve Taşkın Savaş yönetimindeki Yakarış Korosu da konserler verdi. 
     
</TEXT>
</DOC>
