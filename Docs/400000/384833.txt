<DOC>
<DOCNO> 384833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy13.html </URL>
<DATE> 2005/10/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
TBMM'de dijital kayıt sistemine geçildi 
</HEADLINE>
<TEXT>

     TBMM Genel Kurul’daki konuşma kayıtları, dijital ses alma cihazlarıyla yapılmaya başlandı. 
     Stenograflar, dijital kayıtlardan yararlanarak konuşmaları deşifre edebilecek. 
     22. Dönem 4. Yasama Yılı’nın başlamasıyla birlikte, Genel 
     Kurul’daki konuşmaların, dijital ses kayıt cihazlarıyla kayıt altına alınmaya başlandığı bildirildi. Genel Kurul’da görev yapan stenograflar, dijital ses kayıt sisteminden faydalanarak, konuşmaları deşifre etmeye başladı. Komisyonlardaki görüşmelerin ses kaydının, ilerde dijital cihazlarla yapılabileceği bildirildi. 
     Stenograflar, ses alma aygıtlarıyla yapılan kaydın "delil" niteliğini taşımaması nedeniyle, "olayların görgü tanığı, tarafsız görevlisi, inanılır bilirkişisi ve tarihi belge niteliği taşıyan tutanağın sorumlusu" olarak görev yapıyor. 1970 yılından beri ses kayıt cihazlarından faydalanan stenograflar, konuşmaları daha hassas kaydedebilecek ve bilgisayar ortamında saklayabilecek dijital kayıt sistemine geçilmesiyle, deşifre işlemlerini daha hızlı yapabilecekler. 
     
     HIZLI YAZMA ALFABESİ 
     Meclis tarihine 129 yıldır sessiz tanıklık yapan stenograflar, Meclis görüşmelerine halk adına tanıklık etme ve duyulan, görülen her saptamayı tutanaklara geçirme sorumluluğunu taşıyor. 
     "Kısa yazı" anlamına gelen ve konuşma hızında yazabilmeyi sağlayan bir alfabe sistemi olan stenografi, daha yüksek hızda yazabilme kolaylığı getiriyor. 
     Zaman içinde yetersiz kaldığı için eski tutanak müdürlerinden Ahmet Varol’un geliştirdiği steno sistemi, parlamento stenosunun esasını oluşturdu ve bugünkü yazım hızına kavuşuldu. 
     Parlamento stenografları, halen, her kuşağın bir sonraki kuşağa öğretmesiyle bugüne dek getirilen ve dakikada 250-300 heceye kadar yazabilmeyi sağlayan bu steno sistemini kullanıyor. 
     
     2.5 DAKİKALIK NOTA, 20-45 DAKİKA DEŞİFRE 
     Stenograflar, görev alanlarının en önemli kısmını oluşturan TBMM Genel Kurulu’nda, 2,5 dakika süreyle ve zincirleme görev yapıyorlar. 
     Genel Kurul Salonu’nun altındaki koridordan geçerek Başkanlık Divanı önündeki görev yerine ulaşan stenograf, 7,5 dakika Genel Kurul’da hazır bulunuyor. Toplantının ses kaydını yapan teknisyenden ses kaydını alan stenograf, sorumlu olduğu 2,5 dakikalık notunu, dijital ses cihazından da yararlanarak, 20 ila 45 dakikada deşifre ediyor. 
     Milletvekilinin kürsüden inişinden itibaren yaklaşık 1 saat sonra konuşma tutanağı tamamlanıyor. Meclis Başkanı’nın "oturumu kapattım" sözüne kadar tutulan tutanaklar, Genel Kurul kapandıktan yaklaşık 1,5 saat sonra okunacak şekilde internette ilgililerin hizmetine sunuluyor. 
     TBMM Tutanak Müdürlüğü’nde halen 22’si kadın, 41 stenograf görev yapıyor. 
     
</TEXT>
</DOC>
