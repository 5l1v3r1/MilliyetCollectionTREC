<DOC>
<DOCNO> 359767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/spor/axspo01.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri çok farklı 
</HEADLINE>
<TEXT>


Sarı-Kırmızılı ekibin hocası Ertuğrul Sağlam başarıya aç ama futbol potansiyeli yüksek bir kent olarak gördüğü Kayseri'de ideallerini gerçekleştireceğini hatta Kayseri'nin bir futbol kenti olacağını söylüyor 

HAKAN DİLEK 



Samsunspor'da bulunduğunuz süreç sıkıntılı geçti galiba... 
Yaşam boyunca yaşayacaklarımızı bir seneye sıkıştırdık. Hatta tabiri caizse bizi pişirmeye çalıştılar ama biz kavrulduk resmen... Sezon başında başkanımız bize destek olsun diye tecrübeli futbolcuları, Samsun'un ekmeğini yemiş, memleketi tanıyan oyuncuları bir araya topladı. Bunlardan beklentimiz takıma sahip çıkmaları, menfaatlerini korumaları, antrenöre yardımcı olmalarıydı... 

Bu çok da istediğiniz gibi olmadı... 
Maalesef maddi sorunlar girince arkadaşlarımız sıkıntılı anlar yaşadılar ve bize de yaşattılar haliyle... Saha içindeki performanslarına da yansıdı bu durum.. Böyle bir ortamda onurlu bir şekilde, şerefli bir şekilde görevimizi yapamadığımızı gözledim. Artık prensiplerimizden taviz vermeye başlamıştık... Sonra da bir çözüm üretmeye çalıştık... 

Neydi bu çözüm 
Ya bunlar burada olmayacak, ya biz dedik. İdeallerimize ters düşüyoruz. Biz bu ortamda üretken olamayacağız diyerek başkanla görüştük. Eksik olmasın o da bize destek verdi, aldığımız bütün kararları onayladı. Beş arkadaşımızı kadro dışı bırakmak zorunda kaldık. Haliyle kadro sıkıntısı yaşanmaya başlandı, şanssızlık da eklenince istediğimiz süreçte toparlayamadık takımı... Ama başkan, ben olayım, menajerimiz Süleyman bey olsun ne yaptığımızı biliyorduk. Zaman bizi haklı gösterdi. Tamer'le birlikte 7-8 as futbolcusu ayrılmış oldu takımın. Ancak diğer kardeşlerimize de güveniyorduk, kendimize de. Takımımdaki futbolcuların kaygılı olduğu dönemde onlara ve kendimize olan inancımızı her fırsatta dile getirdik. Görevimizi alnımızın akıyla yaptığımı görüyorum. Bütün lig takımları arasında maliyeti en düşük takım bizdik... Maliyetleri düşüktü ama kişilikli karakterli bir oyuncu grubu yakaladık. 

Anadolu takımında antrenör olmak nasıl bir şey 
Şunu açık şekilde yaşadım Anadolu'da oynadım İstanbul'a gittim büyük takımda 6-7 sene oynadım, sonra tekrar Anadolu'ya döndüm. Dolayısıyla farkı çok açık şekilde gördüm. Hakemlerin, kamuoyunun, medyanın Anadolu takımlarıyla büyük takımlara nasıl farklı baktığını, değerlendirdiğini açık bir şekilde yaşadığım için çok fazla yorum yapmak istemiyorum. Sadece daha dikkatli davranılmasını istiyorum. Hasan Şaş geçen sezon bir maçtan sonra hakeme "şampiyonluğa oynasak bunları yapamazdın" gibi şeyler söylemişti... 
Ben Samsunspor'a döndükten sonra iki kırmızı kart yedim. Tabi Beşiktaş'ta oynarken hakemler tarafından özel muamele görmeye alıştık. İtiraf ediyorum aynı hareketi Beşiktaş'tayken yapsam sarı kart bile vermeyecek... Ama Samsunspor'dayken hakem kırmızı kart verdi. 

Üç büyüklere ayrı Anadolu takımlarına ayrı davranıyorlardı diyorsun... 
Ligin gidişatına bakarak bunu bu kadar deşmemizin bir anlamı yok aslında. Biz önümüzdeki maçları iyi atlatmaya bakmalıyız. Bazen öyle olaylar oluyor ki biz bunlarla nasıl başa çıkacağız kaygısı sarıyor insanı. 

Samsunspor başarılı maçlar çıkardı ve iyi sonuçlar aldı. 
Olaylı Malatyaspor maçı bizim için bir dibe vuruş ve çıkış maçı oldu. O maçtan sonra anladık nelerle mücadele edeceğimizi. Takım içi eksiklikleri asgariye indirmeye çalıştım, futbolcu arkadaşlarımın özverili çalışmalarını inkar edemem. Başarı biraz da kenetlenmeyle ilgili bir şey. Sizin inandığınız kadar futbolcunuzun da buna inanması gerekir. 

Peki şimdi Kayserispor'dasınız neden gerek duydunuz böyle bir değişikliğe 
Son maçlarda taraftarın gösterdiği tepki, kadro sıkıntısı, maddi zorluklar bir takım şeylerin eskidiğini ve değişmesi gerektiğini gösteriyordu. Daha hedefe kilitlenmiş bir takıma gitmek istedim... 

İdeallerinize vurgu yapıyorsunuz sık sık. Kayseri bunun için iyi olanaklar sunuyor herhalde... 
Şehir olarak geniş ve modern... Sanayisi var. Her maç stadı dolduran 25-30 bin kişilik bir taraftar topluluğuna sahip. Maddi imkanlarıyla bir antrenörün istediği bütün şartları sunuyorlar. Ortamı iyi, hedeflerimize hızlı adımlarla yol almak için biçilmiş kaftan Kayseri... Risklerini ortadan kaldıracak şartları oluşturmak zorundayız. Belediye başkanının desteği üst seviyede... O güzelliği gördük ve iş yine bize düşüyor. Başarıya şöhrete aç, kişilikli bir futbolcu topluluğu oluşturabiliriz. Kayseri başarıyı özlemiş çünkü... 

Kayseri'nin şimdi iki takımı olacak Süper Lig'de.. 
Bunların ilerletici ve şevklendirici etkileri olacaktır. Kayseri tam bir futbol şehri olacak... Biz Kayseri'de büyüyeceğiz dahası... 


</TEXT>
</DOC>
