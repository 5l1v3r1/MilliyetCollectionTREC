<DOC>
<DOCNO> 392262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/dunya/adun.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan markajı 
</HEADLINE>
<TEXT>


ABD, yarınki Azerbaycan seçimlerinde sandık çıkış anketi yaptıracak. Anket sonucuyla resmi sonuçlar arasında fark büyük olursa iktidarın hile yaptığı anlaşılacak 

Cenk Başlamış - Bakü 


Bakü-Tiflis-Ceyhan petrol boru hattından geçtiğimiz haziranda petrol pompalanmaya başlamasının ardından önemi daha da artan Azerbaycan'da yarın yapılacak parlamento seçimi ABD tarafından yakın izlemeye alındı. Bakü'deki Amerikan Büyükelçisi Reno Harnish önceki gün Azerbaycan'daki gelişmelere damgasını vuracak açıklamalarda bulundu. Harnish, ABD'nin finanse ettiği "PA Consulting Group" adlı kuruluşun yarın ülkenin 65 bölgesinde oylarını kullanmış 2750 seçmenle sandık çıkışı anketi exit poll düzenleyeceğini açıkladı. 
Harnish'in bu açıklaması iki açıdan büyük önem taşıyor. Öncelikle söz konusu sandık çıkışı anketi seçimlere hile karıştırılması ihtimali göz önünde bulundurularak Cumhurbaşkanı İlham Aliyev yönetimine karşı ciddi bir uyarı oluşturacak. İkinci olarak da, anketle seçim sonuçları arasında büyük fark çıkarsa, anketin ortaya koyacağı rakamlar taraftarlarını sokağa dökmesi için muhalefete büyük bir koz verecek. Geçen yıl Ukrayna'da yapılan başkanlık seçimlerinde oy kullanan seçmenlerden alınan yanıtlarla resmi sonucun farklı çıkması üzerine "Turuncu Devrim" başlatılmıştı. 
Azerbaycan'da şimdiye kadar hiç demokratik bir seçim yapılmadığını savunan ABD Büyükelçisi, ancak yarınki seçimle birlikte ülkeye çok sesli bir demokrasinin yerleşmesi için ilk adımın atılabileceğini söyledi. Harnish, "Bu yarınki seçim ileriye doğru atılmış bir adım olabilir rejim 'onlar yönetenler karar verdi' aşamasından 'biz halk karar verdik' aşamasına geçebilir" dedi. 
Demokrasi tartışmaları ve darbe iddialarıyla geçen kampanya ardından 7.9 nüfuslu Azerbaycan'da seçmenler 125 üyeli Milli Meclis'in parlamento yeni üyelerini belirlemek amacıyla gergin bir ortamda yarın sandık başına gidecek. Başkent Bakü'de en çok konuşulan konuların başında, seçim sonuçlarının Gürcistan, Kırgızistan ve Ukrayna gibi diğer Sovyet cumhuriyetlerinde yaşanan "turuncu devrime" yol açıp açmayacağı geliyor. İktidar cephesinde de, muhalefet cephesinde de belirli bir tedirginlik var. İktidar muhalefetin yönetimi ele geçirmek amacıyla taraftarlarını sokağa dökmesinden, muhalefet ise iktidarın sandığa hile karıştırmasından endişe ediyor. Seçimlere hile karışması durumunda muhalefetin bütün gücünü sokağa dökmeye çalışacağı konuşuluyor. 

Bakü yasak şehir 
Bakü'de miting yapmasına hiç izin verilmeyen muhalefet kampanya döneminde sesini duyurma olanağı bulamamaktan yakınıyor. Azatlık Bloku'nun son olarak Bakü'de dün yapmayı planlandığı miting-konser, yetkililerden izin alınamaması üzerine iptal edildi. 
Yarınki seçimlerde Milli Meclis'teki 125 sandalye için yaklaşık iki bin aday kayıt yaptırdı. Ancak, bunların yaklaşık dörtte biri son anda adaylıktan çekildi. Cumhurbaşkanı İlham Aliyev'in Yeni Azerbaycan Partisi halen 100 civarında olan sandalye sayısını artırmak istiyor. Azatlık oyların üçte ikisini alacağını öne sürerken, Yeni Siyaset Bloku, 30 civarında temsilcilik kazanmayı umuyor. Seçmenlere "daha fazla refah" vaat eden iktidar, petrol gelirleriyle önümüzdeki yıllarda 30 milyar dolarlık bir fon kurulacağını belirtiyor. Muhalefetin temel sloganı ise, "daha fazla demokrasi". 


</TEXT>
</DOC>
