<DOC>
<DOCNO> 361902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo07.html </URL>
<DATE> 2005/07/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbul Boğazı'nda su sporları şöleni yapıldı... 
</HEADLINE>
<TEXT>

     Türkiye Milli Olimpiyat Komitesi TMOK tarafından bu yıl 17. kez düzenlenen ''Boğaziçi 2005'' Uluslararası Asya'dan Avrupa'ya Yüzme, Kürek ve Yelken Yarışları ile Türkiye'nin en hızlı 20 yüzücüsünün katıldığı Sinan Erdem Kupası, İstanbul Boğazı'nda yapıldı. 
     Ana sponsorluğunu Samsung firmasının üstlendiği organizasyonda yüzme yarışlarına 400 sporcu katılırken, 49.50.15'lik derecesiyle Alican Alaçcı birinci, Bulgar Dimitar Metodiev Videnov 50.17.94 ile ikinci, ve Caner Karabulut .08.89'luk derecesiyle üçüncü oldu. 
     Yüzme yarışlarında bayanlarda ise en iyi dereceyi Bulgar yüzücü Volina Hendzhieva 57.57.71'le elde etti. 
     
     BAKAN TÜZMEN YAŞ GRUBUNDA 1., GENEL KLASMANDA 7. OLDU 
     Yüzme yarışlarının en renkli ismi olarak dikkat çeken Devlet Bakanı Kürşat Tüzmen, genel klasmanda 7., yaş gruplarında ise 1. sırayı elde etti. 
     Sporcu kişiliğiyle bilinen bakan Tüzmen, 57.30.21'lik derecesiyle genel klasman 7.'liğinin yanı sıra, 46-50 yaş kategorisinde de 1. olmayı başardı. 
     Tüzmen, yaptığı açıklamada, elde ettiği dereceden çok bu organizasyonda bulunmanın kendisini mutlu ettiğini ifade ederek, ''Asya ve Avrupa'yı birleştiren çok güzel bir organizasyon. Dünyanın hiçbir yerinde böyle bir organizasyona rastlayamazsınız. Bu seneki katılım daha yoğun ve organizasyon daha başarılı oldu. Önemli olan burada yarışıp bu güzel ortamda bulunmak'' diye konuştu. 
     
     DERECELER 
     Toplam 400 yüzücünün yer aldığı yarışlarda Türk sporcuların yanı sıra, ABD'den 4 erkek, 1 bayan, Romanya'dan 3 erkek, 6 bayan, Bulgaristan'dan 4 erkek, 1 bayan, Libya'dan 3 erkek, Moldova'dan 2 erkek, KKTC'den 2 erkek, 1 bayan, İsviçre'den 1 bayan, Kanada ve Gürcistan'dan da 1'er erkek sporcu olmak üzere toplam 30 yabancı yüzücü yer aldı. 
     Erkekler ve bayanlarda toplam 18 kategoride mücadele edilirken, yaş kategorilerinde birinci olanlar şunlar 
     
     ERKEKLER 
     14-18 Yaş Alican Alaçcı '49.50.15'. 
     19-24 Yaş Cihan Bakır '56.20.10'. 
     25-30 Yaş Dimitar Metodiev Videnov Bulgarisan '50.17.94'. 
     31-35 Yaş Tolga Akış '1.03.56.64'. 
     36-40 Yaş Can Koşay '1.00.34.75'. 
     41-45 Yaş Çakın Akçor '1.03.46.41'. 
     46-50 Yaş Kürşat Tüzmen '57.30.21'. 
     51-55 Yaş Arben Arevyan '1.10.17.98'. 
     56-60 Yaş Tuncay Şenyüz '1.10.21.74'. 
     61-65 Yaş Katılım yok. 
     66-70 Yaş Ersin Sueren '1.09.38.17'. 
     71 Yaş Üstü Tuncay Babac '1.44.36.29'. 
     
     BAYANLAR 
     14-18 Yaş Volina Hendzhieva Bulgaristan '57.57.71'. 
     19-24 Yaş Özlem Öztemir '1.12.57.98'. 
     25-30 Yaş Gülsüm Yılmaz '1.20.44.02'. 
     31-35 Yaş Nihan Küçükkural '1.26.15.41'. 
     36-40 Yaş Prisca Sandra Fahrni İsviçre '1.12.08.75'. 
     41-45 Yaş Hicran Tunç '1.31.06.10'. 
     46 Yaş Üzeri Nazan Güğen '1.20.14.52'. 
     
     BOĞAZ, DENİZ TRAFİĞİNE KAPATILDI 
     Gerçekleştirdilen organizasyonda yüzücülerin emniyeti açısından yarış boyunca boğaz, deniz trafiğine kapatıldı. İstanbul Boğazı'nda, Kanlıca ile Kuruçeşme arasındaki 6 bin 500 metrelik parkurda, müsabaka süresince 37 gemi, bot ve deniz aracı da görev yaptı. 
     Kanlıca İskelesi'nden start alan yüzme yarışında sporcular, boğaz orta ekseninde akıntı istikametinde Marmara Denizi'ne doğru yüzerek, Kuruçeşme Cemil Topuzlu Parkı önünde yarışı tamamladılar. 
     Bugüne kadar yapılan yarışmalarda, 39.30.22'lik derecesiyle İstanbul'dan Hakan Eskioğlu'na ait rekor kırılamadı. 
     
     SİNAN ERDEM KUPASI 
     Organizasyona bu yıl ilk kez, vefat eden TMOK Eski Başkanı Sinan Erdem'in adına da dahil edilen Sinan Erdem Kupası'nda, Türkiye'nin en iyi yüzücülerinden seçilen 5 bayan ve 15 erkek toplam 20 sporcu yarıştı. 
     400 kişinin katıldığı ana yüzme yarışının hemen öncesinde start alan ve aynı parkurda gerçekleşen yarışta, Galatasaray Kulübü'nden Özden Sarı 49.32.70'lik derecesiyle birinci olurken, onu yine aynı kulüpten Fulya Terzi 49.56.01 ve Işıkspor'dan Efe Erduran 50.50.48'lik dereceleriyle takip etti. 
     
     KÜREK VE YELKEN YARIŞLARI 
     Organizasyona 1998 yılında dahil edilen kürek ve yelken yarışları da yapılıdı. 
     Arnavutköy Vapur İskelesi açığından startı verilen kürek yarışlarında 4 Genç A Erkekler kategorisinde Fenerbahçe, 8 Büyük A Erkekler kategorisinde Deniz Kuvvetleri Gücü ve 4 Karma Masterler kategorisinde ise Anadoluhisarı birinciliği kazandı. 
     Yelkende ise, Kandilli Burnu'ndan verilen startta yat ile dragon sınıfı tekneler gösteri yarışları gerçekleştirildi. 
     
</TEXT>
</DOC>
