<DOC>
<DOCNO> 372630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/dunya/dun01.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Televaizin faturası Bush'a 
</HEADLINE>
<TEXT>


ABD'de Demokrat sözcüler, Bush'un Venezuella lideri Chavez'e suikast isteyen sağcı vaiz Robertson'ı kınamamasını sert biçimde eleştirdiler 

DIŞ HABERLER SERVİSİ 


ABD'de Hıristiyan Koalisyonu adlı grubun kurucusu, 1988'de Cumhuriyetçi Parti'den başkan adayı olan ve hem 2000 hem de 2004 seçimlerinde Başkan Bush'u destekleyen din adamı Pat Robertson'ın önceki günkü TV'de, Venezuella'nın sol-popülist Devlet Başkanı Hugo Chavez'e suikast düzenlenmesini istemesi tepki toplarken, Bush yönetimi de televaizi kınamadığı için eleştiri aldı. 
Demokrat Parti'nin önde gelen isimlerinden Steve McMahon, Bush yönetiminin söz konusu öneriyi reddetmesine rağmen din adamını kınamayı göze alamamakla suçladı. McMahon, "Pat Robertson ile Cumhuriyetçiler birçok konuda aynı şekilde düşünüyor, aynı değerleri paylaşıyor. Bu yüzden Bush yönetimi Robertson'dan hızla uzaklaşacağına, hafifçe kenara çekildi" dedi. 
Demokrat Partili Rahip Jesse Jackson da, ABD'de televizyon yayınlarını denetleyen Federal İletişim Komisyonu'nun Robertson hakkında soruşturma başlatmasını istedi. Venezuella'nın Washington Büyükelçisi Bernardo Alvarez ise, "Robertson, Başkan Bush'un en yakın müttefiklerinden. Sözleri Beyaz Saray tarafından kınanmalı" diyerek, dikkatleri bu konuda sessiz kalan Bush'a çevirdi. 


</TEXT>
</DOC>
