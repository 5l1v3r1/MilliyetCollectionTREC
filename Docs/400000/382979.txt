<DOC>
<DOCNO> 382979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonyas14.html </URL>
<DATE> 2005/09/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AIDS virüsü zayıflıyor... 
</HEADLINE>
<TEXT>

     Belçika'nın Anvers kentindeki Tropikal Tıp Enstitüsü IMT uzmanları, AIDS virüsünün ''güç kaybettiğini'' bildirdiler. 
     ''AIDS salgını karşısında gevşemenin söz konusu olmadığını'' ve tespitlerinin kısa vadede fazla bir şey değiştirmeyeceğini belirten araştırmacılar, hastalığa karşı mücadelede umut verici işaretlerden söz ettiler. 
     AIDS hastalığına neden olan HIV virüsünün insan organizmasında yayılma gücünün azaldığını, hız kaybettiğini, çoğalmakta zorlandığını belirten uzmanlar, 80'li yıllarda tedavi görmemiş hastalardan alınan virüslerle 2003 sonrası virüslerin analiz ve mukayese edildiğini duyurdular. 
     IMT yetkililerinden Dr. Guido Vanham, laboratuvar tespitlerinin sadece varsayımlar getirdiğini belirtirken, AIDS virüsü taşıyan insanların hastalık aşamasına geçmelerinin giderek daha fazla zaman alacağının kesin gözüktüğünü bildirdi. 
     Dr. Vanham, AIDS virüsünün zayıflamasının, ''birkaç on yıl sonra'' bulaşıcı gücünü yitirmesine neden olacağını, Afrika maymunlarında görüldüğü gibi insanlarda da, ''evsahibiyle virüsün uyum sağlayacağını'', mikrobun organizmaya hastalık getiremez durumda kalacağını savundu. 
     
</TEXT>
</DOC>
