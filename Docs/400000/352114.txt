<DOC>
<DOCNO> 352114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun04.html </URL>
<DATE> 2005/06/15/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Barroso AB anayasasının onay sürecine ara verilsin 
</HEADLINE>
<TEXT>

     AB Komisyonu Başkanı Jose Manuel Barroso, daha fazla ülkenin AB anayasasını reddetmemesi için, anayasanın onay sürecine ara verilmesi çağrısında bulundu. 
     Barroso, France 3 televizyonuna yaptığı açıklamada, devletlerin yetki alanına girmek istemediğini belirterek, kendisine göre en iyi çözümün ihtiyatlı davranmak olduğunu ve düşünmek amacıyla en azından kısa bir ara verilmesini önerdiğini söyledi. 
     Fransa ve Hollanda’dan başka ülkelerin de AB anayasasını reddedebileceğini belirten Barroso, bu nedenle devlet ve hükümet başkanlarından ülkelerindeki durumu dürüstçe anlatmalarını istediğini kaydetti. 
     Brüksel’de yarın başlayacak AB zirvesinde, AB anayasasının onay süreci de ele alınacak. AB anayasası, Fransa ve Hollanda’daki referandumlarda reddedilmiş, İngiltere, bu konudaki referandumu askıya alma kararı vermişti. 
     
</TEXT>
</DOC>
