<DOC>
<DOCNO> 399163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/spo09.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacı'dan süper smaç 
</HEADLINE>
<TEXT>


Şampiyonlar Ligi'nde ülkemizi temsil eden turuncu - beyazlılar, Rusya'nın ünlü ekibi Uralochka'yı 3 - 1 devirerek, siftah yaptı 


Voleybol Bayanlar Avrupa Şampiyonlar Ligi'nde mücadele eden Eczacıbaşı, deplasmanda Rus Uralochka NTMK Ekaterinburg'u 3-1 yenerek, A Grubu'ndaki ilk galibiyetine ulaştı. Ekaterinburg kentinde oynanan karşılaşmada turuncu - beyazlılar ilk seti 25-20 kaybetmelerine rağmen daha sonra toparlandı. Eczacıbaşı, diğer setleri 25-20, 25-23 ve 33-31 kazanarak zafere ulaştı. Nefesleri kesen son set 32 dakika sürdü. 
Menajer Selcan Teoman, "Müthiş oynadık. Herkes takım ruhunu sahaya yansıttı. Sahada mücadeleden hiç vazgeçmedik. Bugünkü oyunumuzu devam ettirirsek, grubumuzda iddialı oluruz" dedi. 

Sultanlar'ın işi zor 

Filenin Sultanları, Dünya Voleybol Şampiyonası finallerinde zorlu gruba düştü. Tokyo'da dün çekilen kura sonunda Bayan Milli Takımımız, D Grubu'nda İtalya, Küba, Peru, Mısır ve Sırbistan - Karadağ ile eşleşti. 
Japonya'da 31 Ekim - 5 Kasım 2006 tarihleri arasında düzenlenecek şampiyonada 24 takım altışarlı dört grupta mücadele edecek. Türkiye'nin ilk kez katılacağı organizasyonda gruplarında ilk iki sırayı alacak takımlar ikinci tura yükselecek. Son iki takım şampiyonaya veda ederken, 3. ve 4. olacak takımlar klasman mücadelesi yapacak. Türkiye, grubundaki ilk maçını 31 Ekim'de Küba ile oynayacak. 

Filede bugün 
Şampiyonlar Ligi 
Haldun Alagaş Salonu 
16.00 V.G. Sigorta - Calisia Kalisz 


</TEXT>
</DOC>
