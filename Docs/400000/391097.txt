<DOC>
<DOCNO> 391097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/soneko40.html </URL>
<DATE> 2005/10/31/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Nükleer enerji, program olarak ele alınacak 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''nükleeri sadece bir enerji olayı olarak değil, bir program olarak ele alacaklarını'' bildirdi. 
     Güler, Hirfanlı Barajı sosyal tesislerinde 26 HES Müessese Müdürü ile toplantı öncesinde basın mensuplarının sorularını yanıtlarken, önümüzdeki dönemin planlamasını yapmak için bu toplantıyı yaptıklarını bildirdi. 
     Bir basın mensubunun, Elektrik Üretim A.Ş'nin EÜAŞ önümüzdeki dönemde büyük bir yatırıma girip girmeyeceğine ilişkin sorusu üzerine, Güler, yatırımların özel sektör tarafından yapılmasını arzu ettiklerini, bu nedenle EÜAŞ'nin büyük bir yatırım planı olmadığını, fakat yatırımları özel sektör yapmazsa devlet olarak yapacaklarını bildirdi. 
     Nükleer enerjiyle ilgili sorular üzerine Güler, ''nükleeri sadece bir enerji olayı olarak değil, bir nükleer program olarak ele almayı planladıklarını'' kaydetti. 
     Güler, ''nükleerin tıptan hayvancılığa kadar çok geniş bir kullanım alanı bulunduğunu'' kaydederek, ''Önemli olan teknolojidir. Sadece bir santralın alınıp kurulması olayı değildir. Daha geniş kapsamlı düşünülmesi gereken bir olaydır'' diye konuştu. 
     Bakan Güler, nükleer santral yatırımlarının da özel sektör tarafından yapılmasını arzu ettiklerini kaydetti. 
     Doğal gaza yapılan zamla ilgili olarak da Güler, doğal gaza zammın dış girdilerden kaynaklandığını, tüketiciye dış girdileri azami ölçüde hissetirmemeye çalıştıklarını ve zammı asgari seviyede tuttuklarını söyledi. 
     Güler, elektrik üretiminin daha fazla su ve kömür gibi yerli kaynaklara bağlı olduğunu, bu nedenle elektrik zammının şu anda söz konusu olmadığını bildirdi. 
     Hirfanlı Barajı ile ilgili de bilgi veren Güler, Tuz Gölü'ne yapılması planlanan doğal gaz deposu için Hirfanlı Barajı'ndan tuz gölüne su gitmesi için 120 kilometrelik bir boru hattı yapılacağını ve boru hattından gidecek su ile Tuz Gölü'ndeki tuz donlarının eritileceğini anlattı. Güler, tuz donlarının eritilmesiyle oluşacak boşluklarda ise dogal gaz stoklanacağını bildirdi. 
     
</TEXT>
</DOC>
