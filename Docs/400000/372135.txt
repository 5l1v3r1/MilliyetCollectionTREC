<DOC>
<DOCNO> 372135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/soneko03.html </URL>
<DATE> 2005/08/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Motorinin pompa fiyatlarına yüzde 2.8 zam 
</HEADLINE>
<TEXT>

     TÜPRAŞ, 50 PM motorinin vergisiz rafineri fiyatını yüzde 6.6 oranında artırırken, zam akaryakıt dağıtım firmaları tarafından pompa fiyatlarına da yüzde 2.3- 2.8 oranları arasında yansıtıldı. 
     ANKA’nın edindiği bilgiye göre TÜPRAŞ 50 PM motorinin metreküp başına vergisiz rafineri satış fiyatını 678.15 YTL’den 722.95 YTL’ye yükseltti. Metreküp başına 927 YTL özel tüketim vergisi alınan 50 PM motorinin KDV ve EPDK payı dahil toplam rafineri çıkış fiyatı ise yüzde 2.8 oranında artarak metreküp başına 1895.85 YTL’den 1948.71 YTL’ye çıktı. 
     
     POMPA FİYATLARI 
     Akaryakıt dağıtım firmaları da 50 PM motorinin pompa fiyatlarını bu sabah belirleyerek EPDK’ya bildirdiler. 
     İstanbul Anadolu yakası fiyatlarına göre piyasa payı en yüksek ilk sekiz firma içerisinde yer alan Petrol Ofisi ile OPET yüzde 2.3 oranında artırdığı 50 PM motorinin litre fiyatını 2.17 YTL’den 2.22 YTL’ye yükseltti. M.Oil 2.13 YTL olan fiyatını yüzde 2.8 artırarak 2.19 YTL’ye, Shell 2.18 YTL’den 2.23 YTL’ye, Total ise 2.18 YTL’den 2.24 YTL’ye çıkardı. 
     
</TEXT>
</DOC>
