<DOC>
<DOCNO> 371993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonyas06.html </URL>
<DATE> 2005/08/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bakkal amca, bana bir aşk şiiri ver .. 
</HEADLINE>
<TEXT>

     Konya'nın Karapınar İlçesi'nde, aşkını ilan etmek, özür dilemek ya da ayrılmak isteyenlerin derdini dinleyen bakkal bir, durumu kafiyeli bir dille mısralara dökerek, adeta imdada yetişiyor. 
     Bakkal Mehmet Okuyucu, yıllardır Karapınar'da küçük bir bakkal işlettiğini geçimi için gerekli paranın önemli kısmını bu işten kazandığını söyledi. 
     Ortaokul yıllarından bu yana çok sevdiği şiire ve resme büyük merak duyduğunu dile getiren Okuyucu, o yıllardan bugüne kadar şiir yazdığını ve yağlı boya resim yaptığını bildirdi. 
     İlçede şiirleri ve resimleriyle yakından tanındığını ve çevresinde 'şair ressam Mehmet' olarak anıldığını ifade eden Okuyucu, şunları kaydetti 
     ''Son dönemlerde piyasanın durgunluğu nedeniyle ön plana çıkardığım şiir yeteneğim, geçim kaynağım haline geldi. Duygularını şiirle ifade etmek isteyip de yazamayanlar bana gelerek içinde bulunduğu durumu anlatıyor. Ben de bu duyguları kafiyeli bir dille kağıda döküyorum. Bir anlamda vatandaşın duygularına kılavuz oluyorum. Özellikle aşkını ilan etmek, sevgilisinden özür dilemek isteyenler ile ayrılacağını söyleyemeyenlerden talep alıyorum. Aşk şiirlerinin yanı sıra siyasi ve doğa şiirlerine de talep geliyor.'' Sadece Karapınar değil Konya merkez ve bağlı ilçelerinden bile kendisine şiir yazdırmaya gelenlerin olduğunu vurgulayan Okuyucu, ''Ayrılık ve aşk şiirlerini 10, dostluk ve sevgi şiirlerini 7.5, doğa ve hayvan şiirlerini 5, siyasi şiirleri ise 30 YTL'ye yazıyorum. Bu rakamlar duyguların ifade edilmesi açısından bakıldığında çok yüksek değil''dedi. 
     Şu ana kadar 1500 kadar şiir yazdığını, şiir ve resimde daha da ilerlemek istediğini belirten Okuyucu, ''Ekonomik güçlükler nedeniyle yazdığım şiirleri kitap haline getiremedim'' diye konuştu. 
     
</TEXT>
</DOC>
