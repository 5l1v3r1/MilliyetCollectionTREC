<DOC>
<DOCNO> 394099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko53.html </URL>
<DATE> 2005/11/11/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Sofralık zeytin, ithal edilecek 
</HEADLINE>
<TEXT>

     Ege Zeytin ve Zeytinyağı İhracatçılar Birliği'nin, sofralık zeytin ithalatının yapılmaması yönünde karar aldığı bildirildi. 
     Ege İhracatçılar Birliği'nden yapılan yazılı açıklamaya göre, Dış Ticaret Müsteşarlığı'nın zeytin ve zeytinyağı ithalatının değerlendirilmesi önerisi üzerine olağanüstü toplanan Ege Zeytin ve Zeytinyağı İhracatçılar Birliği Genel Kurulu, sofralık zeytin ithalatının yapılmaması yönünde karar aldı. 
     Aydın Ticaret Borsası Meclis Başkanı Aydın Akyüzlü, genel kurulda yaptığı konuşmada, zeytin ithalatına belirli bir süre, kotalarla sınırlandırılmış şekilde izin verilmesini istediklerini bildirdi. Dış pazarlara istenen miktarda zeytin sunulamadığı için pazar kaybetme tehlikesi yaşadıklarını belirten Akyüzlü şöyle konuştu 
     ''Özellikle en önemli pazarlarımızdan olan Romanya ve Bulgaristan pazarına Yunanlılar hakim olmak üzere. Bölgemizde bu yıl zeytin üretiminde büyük düşüş yaşandı. Belirli bir süre için yapılacak ithalatın iç piyasaya hiçbir etkisi olmayacak. Bu konuda duyulan endişeler yersiz. İspanya, Yunanistan, İtalya gibi zeytin üreticisi ülkeler gerektiğinde ithalat yaparken biz neden korkuyoruz İhraç kaydıyla ithal edilecek zeytinlerin katma değeri yine ülkemize kalacak.'' 
     
     ÇALIŞMA GRUBU ÖNERİSİ 
     Ege Zeytin ve Zeytinyağı İhracatçıları Birliği Yönetim Kurulu Başkanı Deniz Ataç ise, konunun tartışılma biçiminden rahatsız olduğunu, sektörde üretici ve ihracatçının aynı gemide yer aldığını belirtti. Ataç, konunun doğru değerlendirilebilmesi amacıyla zeytin üretimi yapan bölgelerin tamamının temsil edildiği bir çalışma grubu oluşturulmasını önerdi. 
     Ataç, ''İspanya bu kadar üretime rağmen ithalat yapıyorsa, Yunanlılar yapıyorsa biz neden yapmıyoruz Sadece üretimle olmaz. Üretim ve satışın senkronize, elele gitmesi gerekir'' diye konuştu. 
     Görüşmelerin ardından yapılan oylamada oy çokluğuyla, sofralık zeytin ithalatının yapılmaması kararı alındı. 
     Ege Zeytin ve Zeytinyağı İhracatçıları Birliği Yönetim Kurulu üyeleri ise oylamada tarafsız kaldı. 
     Genel Kurul'da, Ege Zeytin ve Zeytinyağı İhracatçıları Birliği Yönetim Kurulu üyesi Gürkan Renklidağ, ithalat konusunun genel kurula getirilmesini eleştirerek istifa ettiğini açıkladı. 
     
</TEXT>
</DOC>
