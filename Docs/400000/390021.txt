<DOC>
<DOCNO> 390021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/spor/axspo01.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiks mönü 1-1 
</HEADLINE>
<TEXT>


Beşiktaş ligde üç puan kaptığı rakibinden bu kez Türkiye Kupası'nda bir puan koparabildi. Ahmet Dursun'un aşırtmasına, bitime 4 dakika kala Volkan karşılık verdi 


Ligde Konya deplasmanından galip ayrılan Beşiktaş, üç gün sonra bu kez Türkiye Kupası'nda yeşil-beyazlılar ile karşılaştı, öne geçmesine rağmen galibiyeti koruyamadı. 
Karşılaşmanın ik yarısında her iki takımda birbirine üstünlük sağlayamadı, orta saha mücadelesi şeklinde geçti. Her iki takımda bu faktör nedeniyle pozisyon üretemediler, kalecilere de fazla iş düşmedi. İkinci devre İbrahim Akın'ın yerine oyuna giren Ahmet Dursun, Ahmed Hassan'ın nefis pasıyla savunmanın arasından sıyrıldı, kalesini terkeden Vasilj'in üzerinden aşırtma bir vuruşla golü attı 0-1. 
Golden sonra Kartal savunmaya çekildi, Konyaspor yüklendikçe yüklendi, tartışmalı pozisyonlar yaşandı. 85.dakikada Murat Hacıoğlu'nun şutunda top üst direkten geri dönerken, 86.dakikada Volkan Çekiç sahneye çıktı, Ceyhun'un sağdan ortasına arka direkte yükseldi 1-1 

10 günlük macera 

Beşiktaş, Rıza Çalımbay'ın istifasının ardından 10 gündür teknik direktör arıyor, ama bulamıyor. Yönetimin, "Dünya çapında bir teknik direktör olacak" sözü sonrasında lig, kupa ve Avrupa'da toplam üç maç yapan Kartal, Mehmet Ekşi ile yoluna devam ediyor. Siyah - beyazlılar, daha sağlıklı karar verebilmek için, bir dönem, Gordon Milne - Mehmet Ekşi ile gitmeyi de düşünüyor. 
Belçika ve Fransa'da arayış içine giren Başkan Yıldırım Demirören'in Lyon'un eski çalıştırıcısı Le Guen ile anlaşma zemini aradığı vurgulandı. 
Fulham'dan ayrıldıktan sonra İngiliz kulübünün sahibi Muhammed Al Fayed tarafından yolsuzluk yaptığı gerekçesiyle mahkemeye verilen ancak bunu kazanan Teknik Direktör Jean Tigana, Beşiktaş ile anlaştığı yolundaki haberleri yalanladı, Ajans Frans Press'e, "Fulham ile yeterince sorunla uğraştım zaten" diyerek imza atmadığını açıkladı. 

Mazereti yorgunluk 

Kartal'ın başında sahaya çıkan Teknik Direktör Mehmet Ekşi, Konyaspor karşısındaki beraberliği yorgunluğa ve eksik oyunculara bağladı. Bir haftada üç maça çıktıklarına dikkat çeken Ekşi, "Zihinsel ve fiziksel olarak yorgunduk. Deplasmanda alınan bir puan iyi. Futbolcularım sahada çok iyi bir mücadele örneği gösterdi" dedi. 
Bu yorgunluğun sakatlıkları da beraberinde getirdiğini ifade eden Ekşi, Kleberson'un kötü oynadığı için değil, sakatlandığı için çıkardığını ifade etti. 
Mehmet Ekşi, "Beşiktaş'a gelecek yeni teknik direktör uyum sağlar mı " sorusuna ise şu yanıtı verdi "Her şeyi teknik direktöre bağlamak doğru değil. Sahada futbolcular oynuyor. Yeni gelen teknik direktöre gereken bilgiyi vereceğim." 

'Pozisyon vermedik' 

KEREM PULGAT DHA 

Konyaspor Teknik Direktörü Aykut Kocaman, maçın genelinin orta saha mücadelesi şeklinde geçtiğini, Beşiktaş'a pozisyon imkanı vermediklerini söyledi. Her iki takımın da son çeyreğe kadar pozisyon üretemediğine dikkat çeken Kocaman, "65'inci dakikadan sonra Konyaspor daha iyi, hızlı ve istekli oynamaya başladı. Son 25 dakikada bir gol dışında çok sayıda pozisyonlar yakaladık. Direkten dönen bir topumuz da oldu. Ofansif anlamda takımımın son 25 dakikadaki performansından oldukça memnunum" dedi. 

D GRUBU Takımlar O G B M A Y P Samsunspor 1 1 - - 3 2 3 Beşiktaş 1 - 1 - 1 1 1 Konyaspor 1 - 1 - 1 1 1 İnegölspor - - - - - - - Sarıyer 1 - - 1 2 3 - 
GELECEK MAÇLAR 21 Aralık 
İnegöl-Sarıyer, Samsun-Konya, Beşiktaş Bay 


</TEXT>
</DOC>
