<DOC>
<DOCNO> 374943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/spor/spo10.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibirya'dan zirveye 
</HEADLINE>
<TEXT>


MURAT AĞCA 


İlk kez tenis topuna vurduğunda henüz dört yaşındaydı. Çernobil'den kaçıp Sibirya'ya yerleşen ailesi, iyi bir tenisçi olmasını çok istiyordu. Babası onu özel olarak çalıştırıyordu... 
Aradan iki yıl geçti. Moskova'daki bir gösteride Martina Navratilova tarafından keşfedilince hayat akışı değişmişti... 
Navratilova'nın tavsiyesiyle dokuz yaşındaki kızını alıp, Amerika'ya giden Yuri Sharapova'nın cebinde sadece ödünç aldığı 700 dolar vardı. Küçük Maria, Florida'daki Bollitieri Tenis Akademisi'ne kabul edildi. Vize sorunu nedeniyle iki yıl annesini göremedi. Fakat yeteneğiyle göz kamaştırıyordu. Hızla yükseldi, yükseldi... 
Ve yıl 2004... 17 yaşında Wimbledon'ı kazanan tarihteki en genç dördüncü raket olduğunda artık kazanç kapıları ona ardına kadar açılmıştı. 
Babasının ödünç aldığı 700 dolarla Yeni Dünya'ya adım atan Sharapova, artık bir yıldız ve sadece sponsorluk gelirlerinden yılda 20 milyon dolar kazanıyor. Kariyerinde bugüne kadar kazandığı para ödülü ise 4 milyon doları aştı. Babası mı h l antrenörü... 
En önemli sponsorları Nike ve Prince. Wimbledon'ı kazandığında hemen Motorola ile beş milyon dolarlık bir anlaşma imzaladı. Speedminton, Parlaux Fragrances, Canon, TAG Heur, Honda ve Colgate - Palmolive ile multi milyon dolarlık sponsorluk sözleşmeleri var. 
Artık bir Amerikalı gibi düşünüyor, Amerikalı gibi davranıyor ve yaşıyor... 
Rusya Milli Takımı'nda oynamayan Sharapova, doğduğu ülkeye gitmek konusunda da pek hevesli değil... Lakap takmaya ve kısaltma yapmaya bayılan Amerikalılar, kortlardaki Afro Amerikan yıldızlar Venus ve Serena Williams'tan esinlenerek, Florida'dan yetişen 'güzel Ruslar' Anna Kournikova ve Maria Sharapova'ya da "Russo Floridan" diyor. Onlar ne kadar Rus, ne kadar Amerikalı tartışılır ama aralarındaki fark çok belli. Tek bir turnuva kazanamayan Anna'da sadece güzellik vardı, Maria ise hem kortta kazanıyor, hem de kort dışında... 

Çikolatalı krepe bayılıyor 

Kortların yeni kraliçesi kort dışında ne yapıyor .. Kısa sürede dünya çapında büyük bir hayran kitlesi kazanan Sharapova, tabii genç yaşına uygun zevklere sahip. Hobileri moda, müzik, dans ve sinema... Aşk ve macera türü filmlerden hoşlanıyor. Turnuvalardan fırsat buldukça kitap da okuyor. En büyük roman kahramanları Sharlock Holmes ve Uzun Çoraplı Pippi Her ne kadar kilo almamaya özen gösterse de yemek yemeyi seviyor. Favori yiyecekleri Rus ve Tayland mutfaklarından. En sevdiği tatlı ise çikolatalı krep... 

KARİYERİ 

Tekler şampiyonluğu 10 
2003 Tokyo ve Quebec City 
2004 Birmingham, Wimbledon, Seoul, Tokyo, WTA Championships 
2005 Tokyo, Doha ve Birmingham 
Çiftler şampiyonluğu 3 
2003 Tokyo, Luxembourg 
2004 Birmingham 
Kazandığı maç 124 
Kaybettiği maç 36 
Grand Slam performansı 
Avustralya Açık Yarı final 
Roland Garros Çeyrek final 
Wimbledon Şampiyon 2004 
ABD Açık 3.Tur 

MARIA SHARAPOVA 

Doğum Tarihi 19 Nisan 1987 
Doğum Yeri Nyagan, Rusya Sibirya 
İkametgahı Bradenton, Florida 
Boy 1.83 m. 
Kilo 59 kg 


</TEXT>
</DOC>
