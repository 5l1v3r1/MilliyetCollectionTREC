<DOC>
<DOCNO> 393733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko08.html </URL>
<DATE> 2005/11/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Açlık sınırı 502.55 YTL 
</HEADLINE>
<TEXT>

     Türk-Harb-İş Sendikası, ekim ayında 4 kişilik bir ailenin açlık sınırını 502.55 YTL, yoksulluk sınırını ise 1581. YTL olarak hesapladı. 
     Türk-İş’e bağlı Türk Harb-İş Sendikası’nın DİE hesaplarını baz alarak yaptığı araştırmaya göre, ekim ayında 4 kişilik bir ailenin asgari mutfak giderlerini kapsayan 
     açlık sınırı bir önceki aya göre yüzde 1.92 oranında 9.49 YTL artarak 502.55 YTL oldu. Açlık sınırı çalışan tek kişi, çalışmayan eş ve 6-15 yaş grubundaki çocuk için ayrı ayrı 130.29 YTL, 0-6 yaş grubundaki çocuk için ise 111.68 YTL olarak hesaplandı. 
     
     YOKSULLUK SINIRI 1581. YTL 
     Gıda, giyim, sağlık, barınma ve eğitim başta olmak üzere vazgeçilmesi mümkün olmayan zorunlu harcama kalıplarını kapsayan yoksulluk sınırı ise 1581. YTL’ye çıktı. Yoksulluk sınırının bir önceki aya göre yüzde 1.56 oranında 24.33 YTL arttığı belirlendi. 
     Çalışan bir kişinin zorunlu olarak yapması gereken harcama tutarı günlük 32.52 YTL, aylık 975.67 YTL, çalışmayan eş için günlük 8.05 YTL, aylık 241.37 YTL, 0-6 yaş grubundaki çocuk için günlük 4.79 YTL, aylık 143.64 YTL, 6-15 yaş grubundaki çocuk için ise günlük 7.36 YTL, aylık 
     olarak da 220.86 YTL olarak hesaplandı. 
     Harb-İş’in belirlemelerine göre, son iki ayda açlık sınırı 16.78 YTL, yoksulluk sınırı ise 46.77 YTL arttı. 
     Harb-İş açıklamasında, asgari ücretle çalışan bir işçinin eline geçen net ücretin 350.15 YTL olduğu dikkate alınırsa, son iki ayda ücretinin 7’de birinin, yüzde 13.5’inin enflasyona yenik düştüğü kaydedildi. Harb-İş, Hükümetin enflasyonu düşürme, ekonomiyi iyileştirme çabalarının son iki ayda halkın kesesine hiçbir şekilde yansımadığını, aksine ücretlerde reel bir gerileme yaşandığını açıkladı. 
     
</TEXT>
</DOC>
