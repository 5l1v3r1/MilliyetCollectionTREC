<DOC>
<DOCNO> 388143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/spor/spo30.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Malatya düşmez' 

Teknik Direktör Ziya Doğan, ligin galibiyeti bulunmayan Malatyaspor'un kümede kalacağını söyledi. Doğan son 2 haftada futbol olarak iyi sinyaller vermelerine rağmen puan almayı başaramadıklarını belirterek, "Paniğe gerek yok. 'Malatya ligden düşer mi ' sorusunu duymak istemiyorum ve böyle bir şeye inanmıyorum" diye konuştu. 

Bir basamak sıçradık 

FIFA milli takımlar dünya klasmanını açıklarken, Türkiye eylül ayına göre 205 ülke arasında 1 basamak yükselerek, 11. sıraya çıktı. Dünya Kupası elemelelerindeki maçlarından puanlar çıkaran Türkiye, Avrupa klasmanında da 1 basamak yükselerek 7. sırayı almayı başardı. Baraj maçı yapacağımız İsviçre listede 38. sırada yer buldu. 

Yanal'ın hedefi Terim'in takımı 

VESTEL Manisaspor Teknik Direktörü Ersun Yanal, görev yaptığı takımlara agresif futbol oynattığı ve Denizlisporlu Güven'in ayağının bu nedenle kırıldığı yolundaki eleştirilere yanıt verdi. Yanal, "Tepkilere anlam veremiyorum. Benim hedefim, UEFA şampiyonu olan Galatasaray'ın oynadığı tarzda agresif bir takım yaratmak" açıklamasını yaptı. 

Yıldızlardan iki gümüş 

İNGİLTERE'NİN Liverpool kentindeki 4. Dünya Yıldızlar Boks Şampiyonası'nda sporcularımız 2 gümüş madalya kazandı. Şampiyonanın son gününde 57 kiloda Onur Şıpal ve 66 kiloda Ulus Kaya, Kübalı rakiplerine sayıyla yenilerek altın madalyanın kıyısından döndüler. 

Ronaldo'ya gözaltı 

MANCHESTER United'ın Portekizli yıldızı Cristiano Ronaldo, tecavüz şüphesiyle sorgulandı. İngiliz ekibinin yardımcı hocası Carlos Queiroz, 20 yaşındaki oyuncunun gözaltına alındığını doğruladı. 2 Ekim'de bir otelde tecavüze uğradığını öne süren bir kadının şikayeti üzerine polis merkezine kendisi giden Ronaldo'nun, sorgusunun ardından gözaltına alındığı öğrenildi. 

Bravo gençler 

GENÇ Milli Badminton Takımı, 14-16 Ekim tarihlerinde Bulgaristan'da yapılan Balkan Şampiyonası'nda takım halinde ikinciliği elde etti. Romanya, Yunanistan ve Makedonya'yı yendikten sonra finalde Bulgaristan ile karşılaşan genç milliler, bu karşılaşmadan 3-2 yenik ayrılarak, şampiyonluğu kaçırdı. 

Hido yetmedi 

NBA'de Orlando Magic'te görev yapan milli forvetimiz Hidayet Türkoğlu, takımının Miami Heat'e rakip sahada 95-91 yenildiği hazırlık maçında başarılı oyununa karşın yenilgiye engel olamadı. Hido, müsabakayı 15 sayı, 6 ribaund, 2 asistle tamamladı. Yine NBA'in Atlanta Hawks takımında forma giyen eski Ülkerli Gürcü pivot Zaza Pachulia ise takımının New Orleans Hornets'ı 97-94 mağlup ettiği maçta 14 sayı kaydetti. 

Beşiktaş iyi başladı 

Basketbolda FIBA Bayanlar Avrupa Kupası E Grubu'ndaki temsilcimiz Beşiktaş, ilk maçında Yunanistan'ın Kastoria CAC takımını rakip sahada 87 - 80 mağlup etti. Kastoria'daki maçın ilk yarısını Beşiktaş 50-45 geride kapadı. 

Kaf Kaf'a yeni forvet 

Basketbol Ligi takımlarından Pınar Karşıyaka, ABD'li forvet Roberto Bergersen'i alarak kadrosunu güçlendirdi. 29 yaşında ve 1.98 boyundaki Bergersen'in geçtiğimiz sezon İspanya'nın Melilla takımında 13.8 sayı, 2.3 ribaund, 1.9 asist ortalamalarıyla oynadığı açıklandı. 

Potada bugün 

FIBA Erkekler Eurocup Çalenç 
Bandırma Kara Ali Acar Salonu 
19.30 Banvit - Mlekarna Kunin Çek Cum. 
FIBA Bayanlar Avrupa Kupası 
Vrsac - Sırbistan Karadağ 
21.00 Hemofarm - Fenerbahçe 
Struga - Makedonya 
21.30 Kimiko - Mersin BŞ. Bld. 


</TEXT>
</DOC>
