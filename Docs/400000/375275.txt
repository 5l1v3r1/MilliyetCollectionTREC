<DOC>
<DOCNO> 375275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/spor/spo04.html </URL>
<DATE> 2005/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rekabet başarı getirir' 
</HEADLINE>
<TEXT>


Trabzonspor Teknik Direktörü Şenol Güneş, her bölgede alternatifinin bol olduğunu ifade etti, "Bu durum bize başarıyı getirecek" diye konuştu 

ADNAN SUNGUR DHA 


Şenol Güneş'in dileği oldu, Trabzonspor'da her mevkii için alternatifi bol bir kadro oluşturuldu. 
Futbolcular arasında yaşanan rekabetin başarı getireceğini vurgulayan Bordo - Mavili ekibin teknik patronu Güneş, "Şimdi iş, futbolcularımızın yedek ve as ayrımı yapmadan çalışmalarına kaldı. İş coşkusu ve heyecanını yaşamaları gerekiyor. Bunu başarıp amaç birliği yaparlarsa, çok önemli hedeflere koşabiliriz" dedi. 
Kalede Jefferson, Tolga ve Hasan Sönmez ile sorunlarının bulunmadığını vurgulayan Şenol hoca, "Savunmada da Emrah, Celalettin, Eller, Erdinç, Özgür, Tayfun, Feridun, Kürşat ve Ufukhan var. Yığılma bulunuyor ama burada da büyük rekabet yaşanacak. Bu da savunma hattını başarılı kılacak" diye konuştu. 
Şenol Güneş, orta alanda Gökdeniz, Hüseyin, Szymkowiak, Volkan, Lee Yong, Hasan Üçüncü, Adem Koçak ve İbrahim Ege, forvette de Fatih, Yattara, Jun ve Mehmet Yılmaz gibi kaliteli isimlerin bulunduğunu hatırlattı. 

Özgür kaybı 

Bordo - Mavililer'in, Özgür'ü elden çıkaramayınca kaybı büyük oldu. Bu futbolcu için Erciyes ve Ankara ile görüşen yönetim, Başkent ekibinin bonservisi için önerdiği 250 bin doları kabul etmedi. Transfer dönemi bitince, bu paradan olan Bordo - Mavililer, futbolcuya da bir sezon için 850 milyar lira ödeyecek. 

Trabzon ter attı 

Akçaabat Sebat'ı 2-1 yenerek Karadeniz TSYD Kupası'nı kazanan Trabzonspor, dünü tek antrenmanla geçirdi. Sebat karşısında sahaya çıkanlar yenilenme çalışması yaparken, idman eksiği bulunan Erdinç, Hasan Sönmez, Mehmet Yılmaz, Özgür ve Tayfun, antrenör İhsan Derelioğlu gözetiminde çalıştı. 


</TEXT>
</DOC>
