<DOC>
<DOCNO> 381471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/spo08.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'ya 5 pekiyi 3-0 
</HEADLINE>
<TEXT>


Timsah'ın hızını Akçaabat Sebat da kesemedi. Lider Yeşil - Beyazlı takım, dolu tribünler önünde oynanan maçta Eser 2 ve Yunus'un golleriyle farka giderek beşinci maçını da galip bitirdi, rakiplerine gözdağı verdi 


Bursaspor rakip tanımıyor. Raşit Çetiner'in öğrencileri Mardinspor, T.Telekom, Mersin İdmanyurdu ve Kocaelispor'dan sonra Akçaabat Sebat'ı da mağlup ederek, ligdeki beşinci maçını kazandı. Tribünleri dolduran taraftarının müthiş desteğini arkasına alan Yeşil - Beyazlı takım, 90 dakika boyunca çok üstün bir futbol sergiledi. 
9. dakikada Serdar Topraktepe'nin pasını alan Eser aşırtma bir vuruşla ağları sallayarak gol perdesini açtı. 35'te Serkan soldan ceza sahasına ortaladı, Yunus gelişine vurup, meşin yuvarlağı ağlara yollayarak farkı 2'ye çıkardı. İlk yarı bu skorla kapanırken 48. dakikada Yunus'un düşürülmesiyle Bursaspor penaltı kazandı. Atışı kullanan Serdar Topraktepe, topu kaleci Osman'a teslim etti. 52'de Emre itiraz yüzünden ikinci sarıdan kırmızıyla oyundan atıldı. 80'de bir kez daha sahneye çıkan Eser kendisinin ikinci, takımının 3. golünü kaydetti. 84'te Enis, kırmızı kartla atıldı. 

Maçın karnesi 
HAKEMLER Fırat Aydınus, Kemal Yılmaz, Harun Taş 
BURSASPOR Yavuz 8 - Ömer Aysan 7 , Ünsal 7 , Miu 7 , Egemen 7 - Serdar Topraktepe 7 Dk.64 Mehmet Al 5 , Orhan 7 Dk.74 Yasin 5 , Frasineau 7 Dk.87 Ömer Kaplan , Eser 8 - Serkan Reçber 8 , Yunus 8 
AKÇAABAT SEBATSPOR Osman 6 - Hakan 5 , Selim 5 , Mustafa 5 , Barış 5 - Serdar 4 Dk.57 Levent 5 , Enis 5 , Emre 4 , Ergin 4 - Ufuk 5 Dk.79 Ali Asım 4 , Ali 5 Dk. 90 Kürşat 
GOLLER Eser Dk.9 ve 80 , Yunus Dk.35 
SARI KARTLAR Emre, Enis, Barış A.Sebat , Eser, Ömer Aysan Bursaspor 
KIRMIZI KARTLAR Emre Dk.52 - A.Sebat , Enis Dk.84 - A.Sebat 

Sebat'ın çilesi 

Bursaspor - Akçaabat Sebat maçı öncesi olaylar çıktı. Karadeniz ekibini taşıyan otobüs, Atatürk Stadı önünde Bursalı bir grup taraftarın taşlı saldırısına uğradı. Konuk takım futbolcularından Ali Asım Balkaya ve Anderson Lopez cam kırıkları yüzünden hafif şekilde yaralanırken, Başkan Şenol Bulut, 1 saat boyunca takımın otobüsten inmesine izin vermedi. Bursaspor Başkanı Levent Kızıl'ın uzun uğraşlar sonunda Başkan Şenol'u ikna etmesi üzerine Sebatlı futbolcular otobüsten inerek stada girdi. Yaşanan olaylar nedeniyle 19.00'da start alması gereken maç, saat 20.00'de başladı. Akçaabat Sebat'ın hafta arası Türkiye Kupası'nda Karagümrük'le İstanbul'da oynadığı maç, yetersiz güvenlik önlemleri ve soyunma odasına sinek ilacı sıkılması yüzünden 1 gün ertelenmişti. 


</TEXT>
</DOC>
