<DOC>
<DOCNO> 366465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo41.html </URL>
<DATE> 2005/08/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Mathieu, Cimbom'un 100. yıl balosu için Türkiye'de... 
</HEADLINE>
<TEXT>

     Dünyaca ünlü Fransız şarkıcı Mireille Mathieu, Galatasaray'ın 100. yıl balosunda konser vermek üzere İstanbul'a geldi. 
     Paris'ten annesi ve kız kardeşi ile gelen Mathieu, Atatürk Havalimanı'nda ünlü organizatör Erkan Özerman tarafından karşılandı. 
     Mathieu, burada yaptığı açıklamada, Özerman'ın daveti üzerine Galatasaray'ın 100. yıl balosunda konser vereceğini belirterek, Galatasaray'ın büyük bir kulüp olduğunu bildiğini söyledi. 
     Sanatçı, Fransa'nın Türkiye'nin AB üyeliğine karşı olduğunun hatırlatılması üzerine de, kendi felsefesinin dini, rengi ne olursa olsun bu dünyada herkesin bir yeri bulunduğu olduğunu belirterek, ''Tolerans sahibi olmak çok önemli'' dedi. 
     Erkan Özerman da, Mireille Mathieu'yu, son albümüyle ilgili yoğun bir çalışma yaparken ikna ederek İstanbul'a getirdiklerini, Fransız sanatçının perşembe günü Dolmabahçe Sarayı'nda konser vereceğini bildirdi. 
     Mathieu'nun 20 yıl önce bir otel açılışı için Türkiye'ye geldiğini anlatan Özerman, sanatçının cuma günü ülkesine döneceğini söyledi. 
     
</TEXT>
</DOC>
