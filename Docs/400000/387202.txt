<DOC>
<DOCNO> 387202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/gun07.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrısız yaşam haftası başlıyor 
</HEADLINE>
<TEXT>


İSTANBUL Milliyet 

Avrupa Ağrı Teşkilatları Federasyonu'nun EFIC her yıl tüm Avrupa ülkeleriyle eş zamanlı olarak düzenlediği "Ağrısız Yaşam Haftası" bu yıl, EFIC'in Türk başkanı Prof. Dr. Serdar Erdine'nin önderliğinde gerçekleştiriliyor. 17 - 22 Ekim tarihleri arasında gerçekleşecek hafta, bugün Swissotel'de 14 Avrupa ülkesiyle aynı saatte 10.00 yapılacak toplantıyla başlayacak. Türk Algoloji Ağrı Derneği Başkanı ve Avrupa Ağrı Teşkilatları Federasyonu Başkanı olan Prof. Dr. Serdar Erdine, bugünkü toplantıda ağrı bilimindeki son gelişmeleri "Ağrının çaresi var" adlı sunumuyla anlatacak. Toplantıya deneyimlerini aktarmak üzere ağrı tedavisi gören hastalar da katılacak. Avrupa Parlamentosu'nda 2001 yılında kabul edilen Ağrısız Yaşam Haftası boyunca 'Ağrının dindirilmesinin bir insan hakkı olduğu' mesajı verilecek. Hastaların doğru yere ve doğru hekimlere başvurması gerektiği konusunda halkın eğitiminin amaçlandığı haftada, ağrının bir hastalık olduğu ve tedavi edilebildiği vurgulanacak. 


</TEXT>
</DOC>
