<DOC>
<DOCNO> 357959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/spor/spo11.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Ada'ya doğru 
</HEADLINE>
<TEXT>


İngiltere Premier Ligi'ne bu sezon yükselen Wigan, Alpay Özalan'a kancayı taktı. Siyah-Beyazlılar, Urawa Red Diamonds'un sözleşmesini bu hafta içinde feshettiği 32 yaşındaki savunmacıyla yakından ilgileniyor 


Türkiye - İngiltere maçında David Beckham ile yaşadığı polemik sonrasında Aston Villa ile yollarını ayıran Alpay Özalan'a yine İngiltere yolu gözüktü. Bu sezon Premier Lig'e yükselen Wigan Athletic'in, 32 yaşındaki savunmacıyla ilgilendiği belirtildi. The People gazetesi, Siyah - Beyazlı ekibin, Urawa Red Diamonds'un sözleşmesini feshettiği ve bonservisi elinde bulunan tecrübeli defans oyuncusunu kadrosuna katmak için harekete geçtiğini iddia etti. 
Alpay'ın Nottingham Forest'e giden ve Wigan'ın Premier Lig'e çıkmasında büyük rol oynayan Nicky Eaden'ın boşluğunu doldurmak için düşünüldüğü ifade edildi. Teknik Direktör Paul Jewell'ın da bonservis maliyetinin olmaması ve Premier Lig tecrübesi nedeniyle Alpay'ı özellikle istediği kaydedildi. 
Aston Villa'dan gönderildikten sonra 2004 yılında Werner Lorant'ın çalıştırdığı Güney Kore takımı Incheon United'da forma giyen Alpay, Alman teknik adamın ayrılmasıyla Japonya'ya gitmişti. Urawa Reds'te 7 maçta 3 kırmızı kart gören Alpay'ın biletini geçtiğimiz günlerde kulüp yönetimi kesmişti. 

Arjantin'in yeni kralı Lionel Messi 

Dünya Gençler Şampiyonası'nda mutlu sona ulaşan Arjantin büyük sevinç yaşıyor. 20 Yaşaltı milli takımların mücadele ettiği turnuvaya 1-0'lık şok ABD yenilgisiyle başlayan Tangocular bundan sonra performanslarını hep üst düzeye taşıyıp, finale kadar geldiler. Finalde şampiyonanın flaş ekibi Nijerya'yı 2-1'lik skorla deviren Mavi - Beyazlılar, genç takımlar seviyesinde son 4 yıl içindeki üçüncü zaferlerine uzandılar. 
Nijerya ağlarını iki kez penaltıdan havalandıran Lionel Messi ise altı golle turnuvanın gol kralı unvanını kazandı. Barcelona forması giyen 18 yaşındaki süperstar, Arjantin futbolunun yetiştirdiği son büyük yetenek olarak gösteriliyor. Ortega, Gallardo, D'Alessandro, Saviola, Tevez gibi birçok isim Maradona'nın veliahtı olarak gösterilmişti ama Messi izleyenleri büyüleyen sol ayağı, mükemmele yakın tekniğiyle ünlü yıldızın tahtına en yakın aday konumunda. İspanya Teknik Direktörü Inaki Saez, müthiş bir futbol beynine sahip olduğunu söylediği Messi için "Tribündeki insanın görebileceği şeyi sahada görüyor" ifadesini kullandı. 
Turnuvanın en etkileyici futbolcusu olduğu büyük kesim tarafından kabul edilen Messi, 13 yaşında Barça altyapısına alındığında kendisine İspanya Genç Milli Takımı'nın forması teklif edilmiş. Ancak bu öneriyi derhal reddeden Messi'ye Arjantin A Milli Takımı'nın kapıları şimdiden açılmış durumda. Brezilya karşısında Konfederasyon Kupası finalinde yaşadığı hüsranın ardından orta sahada Riquelme'nin yanına yaratıcı oyuncu arayan Teknik Direktör Jose Pekerman'ın, genç yıldızı 2006 Dünya Kupası'na götüreceği belirtildi. 

Emre'ye başkan engeli 

Newcastle United Başkanı Shepherd'in Inter'e ödenecek bonservis ücretini çok bulup, parayı vermemesinden dolayı transferin askıda kaldığı belirtildi 

Emre Belözoğlu'nun yılan hikayesine dönen Newcastle United transferinin gerçekleşmemesinin ardındaki gerçek ortaya çıktı. İngiliz ekibinin Başkanı Freddy Shepherd'ın Inter'e ödenmesi gereken bonservis bedelini çok bulması nedeniyle parayı ödemeye bir türlü yanaşmamasından dolayı transferin askıda kaldığı öğrenildi. Sanılanın aksine Emre ile Newcastle United arasında herhangi bir problemin bulunmadığı esas sorunun iki kulüpten kaynaklandığı bildirildi. Milli yıldızı çok isteyen Greame Souness'ın bu nedenle başkan Shepherd ile arasının açıldığı ifade edildi. Emre'nin Siyah - Beyazlı ekibe transferinin gerçekleşmemesi durumunda imza atmaya en yakın kulübün uzun süredir başarılı orta saha oyuncusuyla ilgilenen Everton olduğu kaydedildi. 

Yıldıray'ın umudu yüksek 

Alman Ligi ekiplerinden Hertha Berlin'de forma giyen Yıldıray Baştürk, Türk Milli Takımı'nın 2006 Dünya Kupası'na katılacağına inandığını söyledi. Yeni sezon hazırlıklarına dün başlayan Hertha'nın tesislerinde konuşan milli yıldız, "Geçen sezona sakatlık nedeniyle iyi başlayamadım. Bu yıl inşallah bir aksilik olmayacak" dedi. Yıldıray, milli takımın gruptaki şansıyla ilgili olarak da "Birincilik şansımız yok. Ama 2. olup, Play - Off turunu geçerek Dünya Kupası'na mutlaka katılacağız. Hedefimiz bu. Yeni hocamız Fatih Terim'in tecrübelerinden faydalanacağız" ifadesini kullandı. 

Avrupa transfer dosyası 
Pellegrino Alaves'de 
Liverpool'un karşılıklı olarak sözleşmesini feshettiği Mauricio Pellegrino, bir sezon sonra tekrar İspanya 1. Ligi'ne dönen Alaves ile anlaştı. 33 yaşındaki Arjantinli savunma oyuncusunun İspanyol ekibine önümüzdeki günlerde resmen imza atacağı bildirildi. Pellegrino geçen sezon Liverpool'da sadece 12 lig maçında forma giydi. 

Inter'den çifte vurgun 
Inter uzun süredir peşinde koştuğu Real Madrid'in iki Arjantinli yıldızı ile prensip anlaşmasına vardı. 2 milyon Euro karşılığında Samuel'i kiralık olarak alan Mavi-Siyahlılar'ın, Solari'ye de uzun süreli imza attıracakları belirtildi. Ancak Inter'in 18 milyon Euro ödediği taktirde sezon sonunda Samuel'in bonservisini alabileceği bildirildi. 

'Rooney satılık değil' 
Manchester United İcra Kurulu Başkanı David Gill, kulübün yeni sahibi Malcolm Glazer'ın Wayne Rooney'i satma gibi bir niyetleri bulunmadığını açıkladı. Gill, "Şunu kesinlikle söyleyebilirim ki, Glazer ailesi spor kulübü konusunda ihtisas sahibi. Rooney'nin satılmayacak bir yıldız olduğunu onlar da biliyor" diye konuştu. 

Robinho'ya son talip 
Arsenal ve Real Madrid'in kadrosuna katmak için büyük çaba sarfettiği Robinho için Chelsea'nin devreye girdiği öğrenildi. Mavi - Beyazlı ekibin dolar milyarderi patronu Roman Abramovich'in Brezilyalı süperstar için hiçbir fedek rlıktan kaçınmayacağı bildirildi. Kulübü Santos, 50 milyon doları getiren takımın Robinho'yu alacağını açıklamıştı. 

Corradi dönüyor 
Valencia'da verimsiz bir sezon geçiren Bernado Corradi, ülkesi İtalya'ya dönüyor. Yıldız golcünün menajeri Moreno Roggi, Valencia'nın Corradi ile yollarını ayırmayı düşündüğünü açıkladı. Corradi'ye Torino, eski takımı Lazio ve Fiorentina'dan teklifler olduğu bildirildi. Bu arada Juventus'un da Şilili Pizarro ile ilgilendiği ifade edildi. 


</TEXT>
</DOC>
