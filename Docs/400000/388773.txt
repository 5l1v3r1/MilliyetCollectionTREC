<DOC>
<DOCNO> 388773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sondun11.html </URL>
<DATE> 2005/10/22/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Bakan Aksu'dan Rusya'ya PKK, terörist örgütler listesine dahil edilsin 
</HEADLINE>
<TEXT>

     İçişleri Bakanı Abdülkadir Aksu, Rus tarafına terör örgütü PKK Kongra-Gel'in terörist örgütler listesine dahil edilmesi konusundaki beklentilerini ilettiğini söyledi. 
     Aksu, Rusya içişleri Bakanı Raşid Nurgaliyev'in daveti üzerine resmi bir ziyaret çerçevesinde 19 ekimde geldiği Moskova'da, ziyaretin son gününde, temaslarını değerlendirdiği bir basın toplantısı düzenledi. 
     Ziyaretinin 2001 yılından beri iki ülke arasında İçişleri Bakanları seviyesindeki ilk teması oluşturduğunu kaydeden Aksu, Moskova'da ''Güvenlik Araç-Gereçleri Fuarı 2005''i, gezdiğini, Domodedova'daki polis eğitim merkezini, Moskova İdaresi'ni ve Rus özel polis birlikleri ''OMON''u ziyaret ettiğini belirtti. 
     Aksu, temaslarının ilk gününde yapılan heyetlerarası görüşmede, iki ülke arasında güvenlik alanında işbirliğinin hukuksal temelinin geliştirilmesi, Uluslararası organize suçlar, ekonomik suçlar, uyuşturucu kaçakçılığıyla yasadışı göç alanında ortak mücadele ve işbirliği yapılması konusunda görüş alışverişinde bulunduklarını kaydetti. 
     Görüşmede, personel eğitimi, bilim-teknik kriminal uzmanlığı, ortak araştırma geliştirme faaliyetleri alanında işbirliği yürütülmesi ve bilgi paylaşımı gibi konularda görüş birliğine varıldığını kaydeden Aksu, şunları söyledi 
     ''Rus muhatabımla yaptığım görüşmede, terörizm alanında ikili ve çok taraflı işbirliği konusunu geniş bir şekilde ele aldık. Şunu memnuniyetle ifade etmeliyim ki, bu konuda tarafların tutumları arasında benzerlik mevcuttur. Bizim sınır aşan suçlar diye tanımladığımız suçlarda hemen aynı görüşte olduğumuzu görmekten de ayrıca memnuniyet duydum.'' 
     
     TERÖRİZMLE MÜCADELEDE ULUSLARARASI İŞBİRLİĞİ 
     İçişleri Bakanı Aksu, terör örgütü PKK-Kongra Gel'in terörist örgütler listesine alınmasını istediklerini belirterek, şunları söyledi 
     ''Bu bağlamda yine terör örgütü PKK Kongra-Gel'in Rusya'da de terörist örgütler listesine dahil edilmesi yönündeki beklentimiz tarafımızdan teyit edilmiştir. Rus tarafı da konunun dikkatle inceleneceğini belirtmiştir. Karşılıklı anlayışın hakim olduğu görüşmelerde, yukarıda belirtilen alanlarda işbirliğinin daha da geliştirilmesi ve derinleştirilmesi yönündeki siyasi irade vurgulanmıştır. Yine bu anlaşmalar gereği iki ülke arasında ortak komisyon toplantısının dördüncüsün de en kısa sürede Ankara'da yapılması ve toplantının akabinde de ben meslektaşımı Ankara'ya davet ettim.'' Aksu, ziyaretinin Türkiye ile Rusya arasındaki güvenlik ilişkilerinin siyasi ve ekonomik ilişkilerde yaşanan ivmeye paralel olarak güçlendirilmesi bakımından yararlı olduğuna inandığını belirterek, ''Karşı taraf da aynı şekilde bu ziyaretin yararlı olduğunu ifade etmiştir'' dedi. 
     Aksu bir soru üzerine, ziyaretinin iki ülke arasında güvenlik diyaloğunun başlangıcı olarak algılanması gerektiğini belirterek, şunları kaydetti 
     ''Çünkü her iki taraf da bu konuda olumlu. İki taraf da istekli. Biz, Türkiye Cumhuriyeti olarak yıllardır terörizmle mücadelede uluslararası işbirliğine ihtiyaç vardır diyoruz. Bunu savunuyoruz. Bugüne kadar 52 ülkeyle güvenlik işbirliği anlaşması ve protokolü imzalamışız. Bugün artık terörizmin geldiği noktada bir ulusun kendi başına, kendi imkanlarıyla bu mücadeleyi yürütmesi mümkün görülmemektedir. Bu bakımdan BM de bu konuda faaliyetlerde bulunmakta ve çalışmalar yapmakta. Onun için biz bütün ülkelerin terörizmle mücadelede muhakkak işbirliği yapması gerektiğine inanıyoruz. Rusya'da gördüğüm bu hava da beni memnun etmiştir.'' 
     
     AVRUPA ÜLKELERİ 
     İçişleri Bakanı Aksu, bir başka soru üzerine de, terör kimden ve nereden gelirse gelsin buna karşı olmak gerektiğini belirterek, ''bu konuda da samimi olmamız gerekiyor. Ben, yıllarca Avrupa ülkelerinde yapmış olduğum ziyaretler sırasında da terör örgütü PKK ile olan mücadelemizi anlatmıştım. Bu konuda işbirliğinde onların da yardımcı olmalarını istemiştim'' dedi. 
     Uzun bir mücadeleden sonra Avrupa ülkelerinin önce PKK'yı sonra Kongra-Gel'i terör örgütleri listesine aldığını ifade eden Aksu, şunları kaydetti 
     ''Geçtiğimiz aylarda DHKP-C ile ilgili olarak 5 Avrupa ülkesinde müşterek, eşzamanlı operasyon yaptık. Operasyon aynı anda başlatıldı. Örgütün bu ülkelerdeki merkezlerine aynı anda girildi. Bu şekilde uyuşturucuyla mücadele konusunda da güzel işbirliğimiz var. Kontrollü teslimat dediğimiz yöntem var. İtalya'ya gitmekte olan bir TIR Türkiye'ye girişinde izleniyor ve vardığı yerde yakalatılıyor. Bu şekilde güzel işbirliklerimiz var.'' İçişleri Bakanı Aksu ve beraberindeki heyet, bugün THY'ye ait tarifeli uçakla Türkiye'ye dönecek. 
     
</TEXT>
</DOC>
