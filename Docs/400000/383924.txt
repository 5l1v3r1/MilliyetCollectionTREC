<DOC>
<DOCNO> 383924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy29.html </URL>
<DATE> 2005/10/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Müzakerelerin başlaması Meclis kürsüsünde konuşuldu 
</HEADLINE>
<TEXT>

     AB ile katılım müzakerelerine başlanması, TBMM Genel Kurulu’ndaki gündemdışı konuşmaların konusu oldu. 
     TBMM Genel Kurulu, Başkanvekili Sadık Yakut başkanlığında saat 15.00’te toplandı. Yakut, gündeme geçmeden önce 3 milletvekiline söz 
     verdi. 
     AK Parti Düzce Milletvekili Yaşar Yakış, Türkiye ile AB arasında katılım müzakerelerinin başlamasına ilişkin yaptığı gündemdışı konuşmada, AB sürecinde çok önemli aşamalardan birinin geride bırakıldığını söyledi. "Bu işi başarmış bir Parlamento olarak ne kadar gurur duysak yeridir. Bu başarı, hepimizin malıdır" diyen Yakış, milletin desteği olmadan böyle bir başarının elde edilemeyeceğini vurguladı. 
     Kendilerinden önceki iktidarların AB ile ilgili kararlar alıp bunu uygulamalarına karşın, "ağaca bakmaktan ormanı göremediklerini" savunan Yakış, kendilerinin ise AB konusunda neyin daha önemli olduğuna odaklandıklarını ve "sadece ağaçlara bakmayıp ormanı da gördüğünü" ifade etti. 
     Hükümetin, "neden Müzakere Çerçeve Belgesi’nde bazı hususlar üzerinde durduğu" sorusunun yöneltildiğini belirten Yakış, "Önemli hususların bazıları Müzakere Çerçeve Belgesi’nde yer aldı. Bunlar şimdi dile getirilmeseydi, müzakere aşamasında ifade edilmesi güçleşecekti. Böyle bir duruma düşmemek için önemli konularda ısrar edilmiştir. Ehem ile mühim arasında tercih yapılmış ve başarılı olunmuştur" dedi. 
     Avusturya’yı izlediği tutum nedeniyle hasım olarak görmediklerini ifade eden Yakış, "şimdiye kadar olanları bir tarafa bırakıp temiz bir sayfa açmak ve tüm üye ülkelerle yakın işbirliği içinde olmak istediklerini" vurguladı. 
     Yakış, müzakere sürecinin de zorlu geçeceğini, üye ülkelerin tecrübelerini, "AB her aşamada bize kök söktürdü’ şeklinde aktardıklarını belirterek, iktidar olarak bundan sonraki aşamada da Meclis ve kamuoyunu bilgilendirmeye devam edeceklerini söyledi. 
     
     "MİLLETVEKİLLERİ BİLMİYOR" 
     CHP Denizli Milletvekili Haşim Oral, gündemdışı konuşmasında, hükümetin AB sürecinde izlediği politikayı eleştirdi. Hükümetin, AB konusunda sessiz bir politika izlediğini ileri süren Oral, milletvekilleri olarak Müzakere Çerçeve Belgesi’nin içeriği konusunda bilgi sahibi olmadıklarını ifade etti. 
     Türkiye’nin Ankara Anlaşması Ek Protokolü’nü imzaladığına işaret eden Oral, milletvekilleri olarak ek protokolün içinde ne bulunduğundan da haberdar olmadıklarını söyledi. Oral, "Ek protokol Kıbrıs’ta EOKA’cı Rum idaresini oldukça memnun etmiştir. AB’nin deklarasyonunda ısrarla vurguladığı her şey, Rum idaresinin milli siyasetiyle örtüşmektedir. Türkiye, gerçekten 2005 yılını EOKA yılı ilan eden idareyi tanıyacak mı Önümüzdeki 15-20 yıllık süreçte bizden her isteneni verecek miyiz " dedi. 
     Oral, hem AB hem de Ek Protokol’ün Meclis’te tartışılmasını istediklerini kaydetti. 
     
     HATAY’DAKİ MEDENİYETLER BULUŞMASI 
     Oral, Hatay’da gerçekleştirilen "Medeniyetler Buluşması"na işaret ederek, "Papazlar, rahipler, imamlar medeniyetler buluşmasında hükümet ile buluştu. Bütün bu buluşmalar bizim AB’ye girmemizde etkili oldu mu, yoksa farklı dinden insanların söz sahibi olma konusunda siyasi yatırımlarının önünü mü açmış oluyoruz. Çünkü patrikhane okulu açmak isteyenler var" diye konuştu. 
     Oral’ın konuşmasına yanıt veren Devlet Bakanı Mehmet Aydın, organizasyonunun hükümet tarafından değil Hatay Valiliği’nce yapıldığını belirterek, uluslararası bir toplantının dinlerarası diyaloga indirilmemesi gerektiğini kaydetti. 
     Toplantının AB sürecine faydası olup olmayacağı düşünülerek gerçekleştirilmediğini ifade eden Aydın, Hatay’ın kültürel geçmişi düşünülerek yapıldığını vurguladı. 
     Türkiye’nin her türlü konuyu konuşup tartışabilecek bir ülke olduğunu kaydeden Aydın, "Türkiye diyaloga açıktır. Türkiye medeniyetlerin buluşması konusunda katkısı olabilecek, birikimi olan bir ülkedir. Bu ülkenin coğrafyası, tarihi, kültürel zenginliği buna uygundur. Böyle şeylerin teşvik edilmesi lazım. Siyasetin dışındadır, siyasi yarar düşünülerek hazırlanmaz böyle toplantılar..." dedi. 
     AK Parti Kocaeli Milletvekili Nevzat Doğan ise gündemdışı konuşmasında, 1 Ekim Dünya Yaşlılar Günü’nü kutladı. 
     
</TEXT>
</DOC>
