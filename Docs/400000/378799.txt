<DOC>
<DOCNO> 378799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/ekonomi/eko01.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'Babacan' tartışması 
</HEADLINE>
<TEXT>


AKP kulislerinde Babacan'ın başmüzakereciliğe devam edeceği, ekonomiye yeni bir ismin geleceği konuşuluyor 

Abdullah Karakuş - Ankara 

Başbakan Recep Tayyip Erdoğan'ın "Bir koltukta iki görev olmaz. İki şapkası olan birini seçsin" diyerek Avrupa Komisyonu Parlamenter Meclisi Türk Grubu Başkanı Murat Mercan'ı genel başkan yardımcılığı görevinden almasının ardından AKP'de şimdi de Başmüzakereci, Devlet Bakanı Ali Babacan'ın durumu tartışılıyor. 
AKP kulislerinde iki önemli görevi aynı anda götüren Babacan'ın AB ile müzakerelerin başlayacağı 3 Ekim'den sonra bakanlıktan alınabileceği ve başmüzakerecilikte yoğunlaşacağı dillendirilmeye başlandı. 
Erdoğan'ın bu çerçevede birkaç ay içinde üç bakanı kapsayacak bir revizyona gidebileceği belirtildi. Erdoğan'a yakın kaynaklar, "Kızılcahamam toplantısı çok önemli. Burada milletvekillerinin nabzı alınabilir. AB süreci zorlu geçecek. 
Ekonomi de önemli. Önümüzdeki aylarda AB sürecine yönelik yeniden bir revizyon olabilir. Ancak son karar Başbakan'ın " dedi. 

İki isim geçiyor Erdoğan, 6 ay önce Kızılcahamam'da yapılan milletvekili kampında parti yönetiminden istifaları almış, önce MYK'da sonra da kabinede bazı değişikliklere gitmişti. Kulislerde olası revizyon çerçevesinde Babacan'ın yerine Genel Başkan yardımcıları Nazım Ekrem ve Bülent Gedikli'nin getirilebileceği kaydediliyor. Yeni bir görevlendirmenin olmayabileceği ve ekonomiden sorumlu Devlet Bakanlığı'nın görevlerinin Maliye Bakanı Kemal Unakıtan'a bağlanabileceği de ifade ediliyor. 


</TEXT>
</DOC>
