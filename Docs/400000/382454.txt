<DOC>
<DOCNO> 382454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/aspo.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaaşaaa Fenerbahçe 3-0 
</HEADLINE>
<TEXT>


Sarı-Lacivertli takım, Alex'in panaltı golü, Hesselink'in devre biterken kırmızı kart görmesiyle rahatladı. Alex yeniden sahneye çıktı, geceyi Appiah kapadı 


90 dakika 

MEHMET DEMİRKOL 

Dün ilk 30 dakikada Türkiye'nin belki de en derli toplu en oturmuş takımının, orta sahasının neredeyse tamamını kaybetmiş ve yeniden yapılanan PSV karşısında nasıl dağınık kaldığına şahit olduk. Bu yüzden salı günkü yazıma attığım başlıkta yanıldığıma ikna oldum. Fenerbahçe kazanır demiştim, kazandı da. Ama bu galibiyete rağmen, şu gerçek ki, fazla ileri gitmişim. En olmuşumuzun bile daha çok yol kat etmesi gerekiyor. Ve favori olmak öyle kolay bir şey değil. 
Tıpkı Fenerbahçe gibi sahaya 6 yabancıyla çıkan PSV 21. dakikaya kadar Fenerbahçe'ye 1 şut attırmadı. Oyunu istediği süratte istediği yerde istediği gibi oynadı. Farfan paniği nedeniyle alışıldık çıkışlarını yapamıyor, Alex sürekli top eziyor, Fenerbahçe sadece ilk yarının yıldızı Serkan'ın çabalarıyla karşı kaleye gidebiliyordu. 21'de Anelka'nın, Gomes'te kalan şutu öncesi 10'da pozisyonu bulan Vennegoor'la PSV oldu. 'Hesselinkgillerden' forvet sol çaprazdan harika sarktı, ama şutu tersten auta gitti. Fenerbahçe ceza sahasına giremiyor, Serkan çıkamayınca sıfıra inemiyordu. 
39'da Fenerbahçe'yi kurtaracak tek şey oldu. Duran toptan değil, 'duran kare' bir gol geldi. Alex'in korneri Hesselinkli'nin karambolde bir penaltı yapmasına meydan verdi. Penaltı kaçırmaz Alex'in şu yeryüzünde penaltısını kurtarabilecek en mahir adam, Gomes de çaresiz kaldı. Bu cuk oturma haline yol açan Vennegoor 45'de de gereksiz 'Türk usulü' bir kırmızı kartla dışarıda kaldı. 

Büyük ödül 
Hiddink takımını 4-5-1 4-3-3'ten 4-3-2'ye çevirdi. Farfan ve Beasley içeri girip çift forvet oldular. Fenerbahçe yine erken faullerle bu hızlı adamların baskınlarını durdurma çabasındaydı. 
Ümit rahatladı ve çıkmaya başladı. Selçuk'un dalışları Simons'u iyice defansif yaptı. 45 ve 49'da onunla gollük şanslar da yakaladılar. 52'de Alex'in şutu az farkla auta gitti. Fenerbahçe oyunu koparmak istiyor ve basıyordu. Ama Alex, Anelka ve Nobre de rahatlıktan defansif işleri tamamen bıraktı. PSV'nin ilk kontru 54'de Beasley'le ölümcül bir akın oldu, ama Volkan dev gibiydi. Bu akının ardından Hiddink sakatlanan Lucius'un yerine sol kanada yine bir hızlı oyuncu Ferreyra'yı aldı. Bu değişiklikle PSV çıkmaya ve Fenerbahçe istediği alanları bulmaya başladı. 59'da Anelka Alex'in pası çaprazdan auta attı topu. 66'da bu kez kendisi soldan daldı ama Gomes'e takıldı. 1 dakika sonra Selçuk'un pasında Nobre 1 metreden vuramadı. 1 dakika sonra ise Fenerbahçe duran top ustasından bu yılki ilk hareketli golünü buldu. Anelka'nın pasında Alex'in 'kafasından'. Tribünler onu zamanında Revivo'ya söylemeleri gereken bir melodiyle selamladı. Böylece Fenerbahçe maçı kopardı. Zaman zaman orta sahada düşmelerine rağmen sadece bir kez 86'da Cocu'ya bir şans verdiler. İyiydiler. Rakibin 10 kişiliğiyle tabii. 90 artı 1'de Anelka'nın Appiah'a attırdığı da büyük ödül oldu. İkili averaj için... 

MAÇIN HAKEMİ 
Şampiyon bir hakem 
Son finalin hakemi Gonzales verdiği penaltı, PSV lehine vermediği penaltı, kartlar her şeyiyle mükemmel bir yönetim gösterdi. Zaman zaman seyircinin yoğun tepkisi olmasına karşın bariz hiçbir hatasından bahsedemem. Standartsız İspanyol hakemliğin o parlayan yıldızı. 

MAÇIN YILDIZI 
Serkan 'büyük yürek' Balcı 
Alex, Anelka, Nobre. Tamam skoru onlar sağlıyor, ama Fenerbahçe'yi dün ayakta tutan adam başkaydı. Birçok maçta olduğu gibi. Serkan Balcı, Fenerbahçe'nin içeride dışarda aynı üst standartta oyun oynatabilen ender oyuncularından biri. Misal Alex'ten daha standartlı bir oyuncu. İlk yarıda Fenerbahçe bocalarken ayakta kalan tek oydu. Tribünler onu 80'de selamladı. Ve Beasley sanırım onu hiç unutmayacak. 

MAÇTAN NOTLAR 
Todori hizmete açıldı 
Kalamış'taki Todori Fenerbahçe Sosyal Tesisleri dün törenle hizmete açıldı. Başkan Aziz Yıldırım'ın yaptığı açılışa, Kadıköy Belediye Başkanı Selami Öztürk ve Kadıköy Kaymakamı Kasım Esen de katıldı. 

PSV'ye karşı ikinci zafer 
Fenerbahçe, Avrupa Kupaları'nda tam 27 yıl aradan sonra karşı karşıya geldiği PSV Eindhoven'ı İstanbul'da ikinci kez mağlup etmeyi başardı. Sarı - Lacivertli takım son olarak 1978-1979'da Hollanda ekibini İstanbul'da 2-1 yenerken, deplasmanda 6-1'lik skorla mağlup olmuştu. 

Başkan'a sevgi 
Fenerbahçe Başkanı Aziz Yıldırım ve Sarı-Lacivertli yöneticiler, karşılaşmanın bitiş düdüğünün ardından soluğu sahada aldı. Taraftarların çağrısına uyarak, toplu halde tribünlere giden Başkan Yıldırım ve idareciler, daha sonra soyunma odasına gitti. 

UEFA'dan servet 
Fenerbahçe, Şampiyonlar Ligi'ndeki ikinci sınavında PSV Eindhoven'ı yenerek kasasını da doldurdu. Sarı - Lacivertli kulüp, üç puanın karşılığında UEFA'dan 500 bin İsviçre Frangı yaklaşık 520 milyar lira galibiyet primi almaya hak kazandı. 

Çifte imza 
Fenerbahçe Erkek Basketbol Takımı dün iki yabancı yıldızı resmen renklerine bağladı. Türkiye'de daha önce Efes Pilsen forması giyen Letonyalı ünlü pivot Kambala ile iki, ABD'li Jorad Stevenson ile ise 1 yıllık sözleşme imzalandı. 

Şahin tribünde 
Başbakan Yardımcısı Mehmet Ali Şahin maçı tribünden izledi. UEFA Asbaşkanı Şenes Erzik, Futbol Federasyonu Yönetim Kurulu'nun birçok üyesi ve Süper Lig'deki bazı kulüplerin başkanları da tribününde yer aldı. 

200 Hollandalı 
Karşılaşmayı yaklaşık 200 PSV taraftarı da izledi. Fenerbahçe tribünleriyle PSV Eindhoven taraftarları arasında güvenlik boşluğu bırakıldı. Maçta 18 Hollandalı, 1 Japon ve 156 Türk olmak üzere toplam 175 basın mensubu görev yaptı. 

E GRUBU Takımlar O G B M A Y P Milan 2 1 1 - 5 3 4 Fenerbahçe 2 1 - 1 4 3 3 PSV 2 1 - 1 1 3 3 Schalke 2 - 1 1 2 3 1 

19 Ekim Çarşamba Fenerbahçe - Schalke, Milan - PSV 


</TEXT>
</DOC>
