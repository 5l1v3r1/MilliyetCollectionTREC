<DOC>
<DOCNO> 368860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/yazar/tamer.html </URL>
<DATE> 2005/08/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Şimdi burs verme zamanı 
</HEADLINE>
<TEXT>


23 Nisan'da başlattığımız Baba Beni Okula Gönder kampanyasının artık bir Güneydoğu ve Doğu Anadolu sorumlusu var. Biz istesek de, istemesek de... 
Iğdır'da askerliğini yapan er Mahfuz Deniz, bizim kampanya komitesine danışmaya falan gerek duymadan kendini Milliyet'in kampanyasının bölge sorumlusu ilan etmiş 
"Önce askerliğimi yapmakta olduğum 3. Hudut Bölüğü Muharrem Taş Hudut Takım Karakolu'ndaki 50 asker arkadaşımdan en az 25'ini kampanyamızın gönüllüsü yapacağım. Askerliğim bitip de Diyarbakır'a döndüğümde de Güneydoğu sorumlusu olarak faaliyetlerime aralıksız devam edeceğim," diyor. 

24 YTL bağışladı 
Geçenlerde yazmıştım. Bir ay kadar önce masamda duran lacivert dosyayı açtığımda içinden 1 adet 20 YTL ile 4 adet 1 YTL'lik banknot çıkmıştı. Şaşkınlık içinde dosyanın sayfalarını çevirdiğimde, bu paranın Baba Beni Okula Gönder kampanyası için yollandığını fark etmiştim. Parayı derhal Çağdaş Yaşamı Destekleme Derneği'nin burs hesabına aktarıp, Mahfuz'un adını da eğitim destekçileri listemizde yayınlamıştık. 
Meğer Mahfuz, bizim kampanyayla tanışıncaya kadar 3 kardeşini okutabilmek için burs peşinde koşan, işsiz yoksul bir gençmiş. Ve tek kızımız kalmayıncaya kadar sürecek olan kampanyamızdan o denli etkilenmiş ki, bir gecede "burs alan"dan "burs veren"e dönüşüvermiş 

Burs verecek adam 
"Kardeşlerim aç açıkta kalmasınlar, daha iyi okusunlar diye onlara burs kazandırma mücadelesini şimdilik askıya alıyorum. Ne olduysa oldu. 90 derecelik değişime uğradım. Eyleme tersten başlıyorum. Yani daha düne kadar bir burstan yararlanmak için koşuşturan adam, burs verecek adama dönüştü. Şimdi zaman, Baba Beni Okula Gönder kampanyasına destek verme zamanıdır... Aldığım bu karar aslında maddeten beni epey zorlayacak. Örneğin ayda 2 kez çarşı iznine çıkarken, artık bir kez çıkabileceğim." 
Mahfuz'un mektubundan yukarıdaki satırları köşemde yayınlayınca durum yeniden değişti. Köşemize e - posta gönderen İzmirli bir hanım okurumuz, Mahfuz'un kız kardeşlerinden birinin eğitimini üstlenmek istiyordu. Çok sevindik tabii ve bu durumda er Mahfuz'a ulaşmaya çalıştık. Başardık da... 

Burs verdi, burs aldı 
Adının açıklanmasını istemeyen okurumuz, "Ben çok şükür hep iyi okumak ve okutulmak şansına sahip olmuş bir insanım. 50 yaşındayım. Oğlum bu yıl üniversiteden mezun oldu. Kendi adıma bir şeyler yapmam gerekiyor diye düşünüyordum. Zaten Baba Beni Okula Gönder kampanyasının da destekçisiyim. Mahfuz'un duyarlılığını görünce, kız kardeşlerinden birine eğitiminin sonuna kadar destek vermeyi çok istedim" diyordu. 
Mahfuz ise hem sevinçli, hem de mahcuptu "Meral Hanım, biz biraz fedakarlık yaparak kampanyaya destek olalım derken, kızlardan birinin yükü üzerimden kalkıyor. Şimdi bana daha büyük sorumluluk düşüyor..." 
Ve 3 - 5 gün sonra öğreniyoruz ki Mahfuz, kendini bizim kampanyanın sorumlusu ilan etmiş. Biz konuştuğumuzda izindeydi. Askerliğini yaptığı 3. Hudut Bölüğü, Muharrem Taş Hudut Takım Karakolu'na döndüğünde neler yapacağını heyecanla anlattı 

Şimdi burs zamanı 
"Karakoluma giderim. 'Parasal anlamda ben Türkiye'nin en yoksul insanlarından biriyim. Ben bunu yapıyorsam, siz de yapabilirsiniz' derim. Karakolumuzun en az yarısını hararete geçireceğim. Arkadaşlarıma anlatacağım, komutanlara anlatacağım. Özellikle er arkadaşlarımdan başlayacağım işe. Bu kampanyaya katkıda bulunarak aslında topluma mesaj vermek, sessiz çoğunluğun duyarlılığını harekete geçirmek istiyorum. Askerlik bitince de Güneydoğu Anadolu sorumlusu olacağım..." 
Baba Beni Okula Gönder kampanyamız başlayalı 3.5 ay oldu. Kız yurdu yapımında hedefimize çok yaklaştık. Okulların açılmasına 1 ay kaldı. Şimdi burs sağlayabildiğimiz ölçüde babasının okula göndereceği kızlarımızın sayısını arttırmaya uğraşıyoruz. 
1 kızımızın 1 yıllık bursu 300 YTL. Bilgilerinize... 



</TEXT>
</DOC>
