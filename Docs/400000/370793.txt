<DOC>
<DOCNO> 370793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/spo05.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bahsi kaybettiler 
</HEADLINE>
<TEXT>


Federasyon, A.Sebat - Kayseri maçında adı bahis olayına karışan futbolcuları tedbirli, Trabzonlu Gökdeniz'i ise tedbirsiz Disiplin Kurulu'na sevk etti. Kaleci Hakan ise 50 bin YTL ile ödüllendirildi 


Futbol Federasyonu, Sofya'da yaptığı Yönetim Kurulu toplantısında A.Sebatspor - Kayserispor maçında yaşanan bahis olaylarıyla ilgili olarak Ogün Temizkanoğlu, Bayram Toysal, Alişen Kandil, Hamza Gezmiş, Orhan Kaynak, Serdal Poyraz, Metin Aktaş ve kulüp doktoru İlhan Günaydın'ı tedbirli, menajer İlter Kasap ve Trabzonsporlu Gökdeniz Karadeniz'i ise tedbirsiz olarak PFDK'ya sevk etti. 
Tahkik Kurulu'nun çalışmalarını saptırmaya yönelik davranış içinde olduğu belirtilen Teknik Direktör Güvenç Kurtar, ifade vermeyen doktor Günaydın ve futbolcu Ogün, ayrıca cezalandırılması isteğiyle tedbirsiz olarak disipline gönderildi. 
"Şike" suçunun oluşmadığı sonucuna varan Yönetim Kurulu, bahis olayında adı geçen Kenan Erol isimli şahsın sportif bir kimlik taşıması ve spor tesislerine girişini yasakladı. Tahkik Kurulu'nun raporu doğrultusunda ortaya çıkan yeni deliller ışığında Trabzon Cumhuriyet Savcılığına suç duyurusunda bulunulması kararlaştırıldı. Olayın aydınlatılmasına katkı sağlayan kaleci Hakan Ongun ise yönetim tarafından 50 bin YTL ile ödüllendirildi. 
Toplantıda ayrıca Şike Tahkik Kurulu'nun hareket kabiliyetinin artırılmasını sağlamak ve futbolu bu tür kirlenmelerden arındırmak amacıyla bir yasa tasarısı hazırlanması ve Spordan Sorumlu Devlet Bakanlığı'na sunulması öngörüldü. 

1 yıla kadar ceza 
Tedbili olarak Disiplin Kurulu'na sevk edilen ve halen aktif futbolculuk yaşamını sürdüren oyuncuların karar açıklanıncaya kadar takımlarında yer alamayacağı bildirilirken, 2 Ağustos tarihinde yürürlüğe giren disiplin talimatı hükümlerinin uygulanması durumunda 3 aydan bir yıla kadar hak mahrumiyeti cezası almalarının gündeme gelebileceği kaydedildi. 
Bahis olayı gündeme geldiği günlerde eski disiplin talimatının yürürlükte olduğunu ve bu talimat hükümlerinin geçerli olduğunu savunan karşı görüşteki hukukçular ise "bahis" konusunda herhangi bir karşılık bulunmadığı için ceza verilemeyeceğini ileri sürdü. 



</TEXT>
</DOC>
