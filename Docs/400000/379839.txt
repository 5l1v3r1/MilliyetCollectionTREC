<DOC>
<DOCNO> 379839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/spo04.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazan kaynıyor 
</HEADLINE>
<TEXT>


Trabzonspor'da yönetim ve teknik heyetin kaderi 8. haftadaki Galatasaray maçına endekslendi. Yenilgi halinde Şenol Güneş'in istifa edeceği ve Aralık'ta seçimli genel kurul yapılacağı konuşuluyor 

ERGUN ATA 


Sivasspor yenilgisi Bordo - Mavili kulüpte ipleri iyice gerdi. Karadeniz ekibinde, Galatasaray ile 8. haftada Ali Sami Yen Stadı'nda oynanacak dev maça, "milat" gözüyle bakılıyor. Trabzonspor karşılaşmadan galibiyet veya en kötü 1 puanla ayrılırsa sular durulacak, aksi halde adeta fırtına kopacak. 
Camiada Galatasaray karşılaşmasının Başkan Atay Aktuğ ve Teknik Direktör Şenol Güneş'in son şansı olduğu konuşulurken, yenilgi halinde hem yönetimin hem de teknik heyetin son kredisini de tüketeceği iddia ediliyor. Mağlubiyet durumunda Güneş'in istifa edeceği, yönetimin ise Aralık'taki Mali Genel Kurul'u seçimli bir genel kurula çevireceği belirtildi. 

Adaylar beklemede 
Bordo - Mavili camiada, Başkan Aktuğ'un olası kongrede yeniden aday olmayacağı görüşü hakim. Bu nedenle eski başkan Özkan Sümer'den, eski yönetici Hayrettin Hacısalihoğlu'na, Haluk Ulusoy'dan, Futbol Federasyonu'nda birlikte çalıştığı Hüsnü Hayali'ye kadar birçok ismin başkanlık için adı geçiyor. 

Trabzon'un dersi Vestel 

Sivasspor'a sürpriz şekilde mağlup olarak haftayı puansız kapatan Bordo - Mavili takımda bir günlük izin bitti. Karadeniz ekibi dün yaptığı çift antrenmanla Vestel Manisaspor'la cuma günü kendi sahasında oynayacağı karşılaşmanın hazırlıklarını sürdürdü. Sabah yapılan çalışmaya hasta olan Hasan Sönmez ve Ufukhan katılmadı. Günün ikinci antrenmanı ise sahada yapıldı. Futbolcular yaklaşık 1.5 saat süren idmanda topla çalışmalar gerçekleştirdi. 

Hayali'den yeşil ışık 

Haluk Ulusoy döneminde Futbol Federasyonu yönetim kurulu üyeliği yapan Hüsnü Hayali, Trabzonspor'da başkanlığa aday olabileceğini açıkladı. Bugüne kadar mevcut yönetime sürekli destek verdiğini belirten Hayali, "Ancak yönetim, 'biz artık yokuz' derse ortaya çıkarız. Camiada herkes onay verir ve uzlaşma sağlanırsa iyi bir liste yapar, Trabzonspor'u yönetmeye, şampiyon yapmaya talip olurum. Ancak asla spekülasyon içinde yer almam. Burada sözkonusu olan Trabzonspor, yani bizim takımımız" ifadesini kullandı. 


</TEXT>
</DOC>
