<DOC>
<DOCNO> 388861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/son/sontur13.html </URL>
<DATE> 2005/10/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İstanbul'da dilenci sayısında artış 
</HEADLINE>
<TEXT>

     Sergül YOLCU 

İstanbul'da dilenci sayısının geçen yıla oranla yüzde 50-60 arttığı bildirildi. 
     AA muhabirine İstanbul Büyükşehir Belediyesi adına bilgi veren Edirnekapı Zabıta Müdürlüğü Başkomiseri Ahmet Kılıç, Ramazan ayının başladığı 5 Ekim ile 18 Ekim'i kapsayan 14 günlük süre içinde 151'i kadın, 70'i erkek, 59'u çocuk olmak üzere 280 dilenci yakaladıklarını söyledi. 
     Ramazan'dan önce yakalanan dilenci sayısının en fazla 100 olduğunu, Ramazan'la birlikte 280'e çıktığını ve ay sonuna kadar bu sayının 300-400'ü bulabileceğini anlatan Kılıç, ''Bu sadece bizim yakaladığımız dilenci sayısı. Gerçekte bunun daha üzerinde. Tespitlerimize göre, bu yıl dilenci sayısı geçen yıla oranla yüzde 50-60 arttı'' dedi. 
     
     ''HALKIN DUYGULARI SÖMÜRÜLÜYOR'' 
     Kılıç, bir kısmı sakat olan bu dilencilerin ağırlıklı Güneydoğu illerinden geldiklerini belirterek, şunları kaydetti 
     ''Ramazan başlamadan bu insanlar aileleriyle birlikte davul çalmak için İstanbul'a gelerek, sur diplerine, kentin gözden uzak bölgelerine çadırlar kuruyorlar. Sonra da aile üyeleriyle birlikte trafiğin yoğun olduğu bölgelerde, trafik ışıklarında, cami avlularında, halkın yoğun olduğu meydanlarda mendil açarak dileniyorlar. Bu işte çocuklar daha çok kullanılıyor. Ayakları çıplak, kolları açık çocuklar annelerinin yanında yer alarak, halkın duyguları sömürülüyor. Ramazan bittikten sonra da bunların yüzde 80'i geri dönüyor.'' 
     
     ''AMERİKANVARİ DİLENCİLER'' 
     Zabıta Başkomiseri Ahmet Kılıç, dilenciler arasında gerçekten yoksul olanların bulunduğunu, ancak genel olarak halkın yardımseverlik duygularının istismar edildiğini anlatarak, bunlara itibar edilmemesini istedi. 
     Son dönemde müzik çalınarak ''Amerikanvari'' dilenciliğin başladığını da ifade eden Kılıç, ''Özellikle gençler, flüt çalıyor, para topluyorlar'' dedi. 
     Kılıç, eskiden dilenciler yakalandığında üzerlerinden yüklü miktarda para çıktığını, ancak şimdi 10-15 milyon tutarında bozuk paranın dışında para bulundurmadıklarını vurgulayarak, ''Bunlar çete gibi çalışıyorlar. Belli aralıklarla üzerlerindeki paralar toplanıyor'' diye konuştu. 
     
     ''50 YTL CEZA'' 
     Sokaklardan toplanan dilencilerin üzerindeki paralara el koyduklarını dile getiren Kılıç, ''Ramazan'dan beri yakaladığımız dilencilere toplam 860 YTL para cezası kestik. 26 sayılı kanunun dilencilikle ilgili 33. maddesi, yakalanan bu kişilere 50 YTL para cezası öngörüyor. Ancak üzerlerinden kimlik çıkmadığı için bu cezayı çoğu zaman yazamıyoruz. Dolayısıyla kanun etkili bir şekilde uygulanamıyor'' dedi. 
     Kılıç, bir dilencinin ayda topladığı paranın ortalama 700-800 YTL olduğunu ve bir aileden 2-3 kişinin dilenmesi halinde ayda 2-3 milyar lira haksız gelir elde ettiklerini sözlerine ekledi. 
     
</TEXT>
</DOC>
