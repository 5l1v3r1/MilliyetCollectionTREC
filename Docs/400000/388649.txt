<DOC>
<DOCNO> 388649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur35.html </URL>
<DATE> 2005/10/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Urla'da bazı evler kullanılmaz halde 
</HEADLINE>
<TEXT>

     Ege Denizi merkez üslü olarak bu sabaha karşı yaşanan 5.9 büyüklüğündeki depremin, İzmir’in Urla ilçesinde bazı evlerin kullanılamaz hale gelmesine neden olduğu kaydedildi. 
     Alınan bilgiye göre, Seferihisar açıklarında meydana gelen 5,9 büyüklüğündeki deprem, Urla İlçesi’nde en çok Gülbahçe Mahallesi’nde etkili oldu. 
     Camialtı mevkiinde bir vatandaşa ait evin kullanılamaz hale geldiği, yakınındaki bir başka evin bir bölümünün de yıkıldığı bildirildi. Gülbahçe Mahallesi’nde birçok konut ve işyerinin hasar gördüğü belirtildi. 
     Urla’nın Yağcılar Köyü’nde de aynı durumun gözlendiği, iki vatandaşa ait evin çöktüğü, birisinin oturulamayacak halde olduğu görüldü. 
     Üç oğluyla beraber yaşayan Yağcılar Köyü sakinlerinden Hanife Erdoğan, deprem sırasında çocuklarından birinin kalp spazmı geçirdiğini belirterek, bu korkuyu bir daha yaşamak istemediğini söyledi. 
     Bu arada Demircili Köyü’nde kütüphaneye dönüştürülen binada çatlak ve yarıklar oluştuğu bildirildi. 
     
</TEXT>
</DOC>
