<DOC>
<DOCNO> 374922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/siyaset/axsiy01.html </URL>
<DATE> 2005/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ile İsrail İstanbul'da buluştu 
</HEADLINE>
<TEXT>


Pakistan, Gazze'de yaşanan gelişmelerin ardından İsrail ile tarihindeki ilk diplomatik temasını İstanbul'da kurdu. Pakistan Dışişleri Bakanı Kasuri, görüşmenin 'tanıma' olmadığının altını çizdi 

Pınar Aktaş 


Pakistan ile İsrail, tarihte ilk kez İstanbul'da bir araya geldi. Sultanahmet Four Seasons Otel'de yapılan görüşmeye, Pakistan Dışişleri Bakanı Hurşid Mahmut Kasuri ve İsrail Dışişleri Bakanı Silvan Şalom heyetleriyle birlikte katılırken, Başbakan Recep Tayyip Erdoğan adına Devlet Bakanı Mehmet Aydın ve Başbakanlık Danışmanı Egemen Bağış da ev sahibi olarak görüşmede yer aldı. Önceki gün ve dün süren görüşmelerin ardından Kasuri, Şalom ve Aydın basının karşısına geçerek el sıkıştılar. 
Bakan Aydın, bu temasın çok önemli olduğunu, ardından başka adımların da geleceğini belirterek, şunları söyledi 

Müşerref, Erdoğan'ı aradı 
"Başta Başbakan'ımız olmak üzere biz hükümet olarak, genelde dünya barışı, özelde Ortadoğu barışı için elimizden gelen her türlü yardımı yapıyoruz ve yapmaya devam edeceğiz. Bu bağlamda Pakistan Devlet Başkanı Pervez Müşerref, Başbakan'ımızla bir telefon görüşmesi yapmış, Pakistan ile İsrail dışişleri bakanlarının bir araya gelmesinin ve özel bir toplantıda birlikte görüş alışverişinde bulunmalarının yararlı olacağını kendilerine iletmiştir. Sayın Başbakan, ilgili temasları kurarak bu toplantıların İstanbul'da olmasına yardımcı olmuştur." 
Kasuri ve Şalom da hem üçlü toplantıda hem de tek başlarına düzenledikleri basın toplantılarında görüşlerini açıkladılar. Kasuri, ülkesinin İsrail ve Gazze'deki gelişmelere büyük önem verdiğini belirterek, son gelişmelerin ardından İsrail devletiyle ilişki kurma kararı verdiklerini söyledi. Kasuri, Filistin lideri Mahmud Abbas'ın da görüşmeyi memnuniyetle karşıladığını belirtti. Görüşmenin bir tanıma olmadığının altını çizen Kasuri, tanımanın Filistin sorununun çözüme doğru ilerlemesiyle gelebileceğini söyledi. 
Şalom ise toplantıyı "tarihi, önemli, açık ve yararlı ilişkilerin bir başlangıcı" olarak nitelendirdi. Toplantının İstanbul'da yapılmasının Müşerref'in kararı olduğunu ifade eden Şalom, şöyle dedi "Bu bir tesadüf değil. Burası çok büyük bir demokrasi, laik bir ülke ve İsrail'in çok önemli bir dostu. İsrail'in Türkiye ile ilişkileri, İsrail'in Müslüman komşularıyla karşılıklı faydalı ilişkiler kurabileceğinin bir kanıtıdır." 
Şalom, Pakistan'la ilişkilerin normalleştirilmesi için çok önemli bir buluşma gerçekleştirdiklerini ifade ederek, Müşerref'in kararının "çok önemli ve cesurca" olduğunu belirtti. 
Mısır, Ürdün, Türkiye ve Moritanya olmak üzere dört Müslüman ülkeyle diplomatik ilişkileri olduğunu anlatan Şalom, şöyle konuştu 
"Tüm Arap ülkeleriyle temaslarımız var. Ancak bu gizli kanallardan oluyor. Ama ümit ediyorum ki, bundan sonra bu gizli temasların yerine diğer ülkelerle de açık temaslar olur. Umarım, diğerleri de Pakistan'ın yaptığını takip eder. Hem İsrail hem de Filistin'le açık ilişki kurabilirler." 
Filistin Başbakan Yardımcısı Nebil Şaat, Filistin lideri Mahmud Abbas'ın tersine, İsrail'le Pakistan arasındaki diplomatik temaslardan "kaygılı" olduğunu bildirdi. Müslüman ülkelerle İsrail arasında ilişki kurulması için zamanın uygun olmadığını söyleyen Şaat, "Barış sürecine samimi bağlılığını göstermeden İsrail'e hediyeler verme zamanı olmadığını düşünüyoruz" diye konuştu. 

Türkiye'ye övgü 
Uluslararası ajanslar, iki ülkenin ilk resmi temasında Türkiye'nin çok başarılı bir şekilde anahtar rol oynadığına dikkat çekti. 

Müşerref Tanıma değil 

17 Eylül'de New York'ta Amerikan Yahudi Kongresi'nde bir konuşma yapmaya davet edilen Pakistan Devlet Başkanı Pervez Müşerref, İsrail ile dünkü temasın İsrail'i tanıma anlamına gelmediğini, Filistin sorununu çözene kadar İsrail'i tanımayacaklarını söyledi. 
Müşerref, iki bakanın İstanbul'da bir araya gelmesinin iki ülke arasındaki ilk resmi görüşme olduğunu belirterek, "Ama bu kesinlikle İsrail'i tanıdığımız anlamına gelmiyor" dedi. Pervez Müşerref, İsrail'e bir delege göndereceklerini belirtti, ancak detaylı bilgi vermedi. 
Buna karşılık İsrail Dışişleri Bakanı Şalom, "Biz tam diplomatik ilişki inşa etmeyi ümit ediyoruz. Ancak elbette bu aşama aşama gerçekleşecektir. Pozitif ve tam diplomatik ilişkilerin gerçekleşeceğine inanıyorum. Ancak bu zaman alacaktır" diye konuştu. 

Kara bayrak açacaklar 
Pakistan'daki radikal dinci kesim ise Türkiye'de yapılan görüşmeyi kınayarak hükümeti ABD'nin baskısına boyun eğmekle suçladı. Pakistan'da muhalefetteki 6 radikal dinci partinin oluşturduğu Müttehid-i Meclis-i Amal adlı ittifakın başkanı Gazi Hüseyin Ahmed, Kasuri'yi dönüşünde kara bayraklarla karşılayacaklarını söyledi. 


</TEXT>
</DOC>
