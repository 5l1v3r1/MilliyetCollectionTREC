<DOC>
<DOCNO> 361803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/siyaset/siy06.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katil tanıdık, PKK'lı, Diyarbakırlı' 
</HEADLINE>
<TEXT>


TOLGA ŞARDAN Ankara 


Eski HADEP Genel Başkan Yardımcısı Hikmet Fidan'ın 6 Temmuz'da Diyarbakır'da ensesinden sıkılan tek kurşunla öldürülmesinin ardından başlatılan soruşturmada polis, cinayetin PKK ile bağlantılı olduğu yolundaki bulguları değerlendiriyor. 
Olay yerindeki boş kovan üzerinde yapılan balistik incelemede, merminin çıktığı silahın Diyarbakır bölgesinde daha önce kullanılmadığı anlaşıldı. 
Boş kovan Ankara'da Türkiye genelindeki verilerle karşılaştırılıyor. 
Polisin, Fidan'ın katilinin kimliği konusunda önemli ipuçlarına ulaştığı belirtildi. 
Tetikçinin Fidan'ın tanıdığı bir kişi olma ihtimalinin ağırlık kazandığı soruşturmada, katilin Diyarbakır'da yaşadığı ve PKK'yla bağlantılı olduğu yolunda bulgular elde edildiği öğrenildi. Üst düzey emniyet yetkilisi, "Örgütün içinde büyük bir karışıklık var. Tüm ipuçlarını değerlendiriyoruz" dedi. 
Polis, Fidan'ın öldürülmeden önceki son 24 saat içinde Kızıltepe'ye gittiği bilgisini de teyit etti. 


</TEXT>
</DOC>
