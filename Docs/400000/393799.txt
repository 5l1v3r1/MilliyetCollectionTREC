<DOC>
<DOCNO> 393799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy19.html </URL>
<DATE> 2005/11/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Atalay Bir daha sokağa çıkma yasağı ile nüfus sayımı yapılmayacak 
</HEADLINE>
<TEXT>

     Devlet Bakanı Beşir Atalay, "Bir daha sokağa çıkma yasağı ile nüfus sayımının yapılmayacağını, kısa süre içinde ikamete dayalı nüfus kayıt sisteminin kurulacağını" ifade ederek, "Konuyla ilgili yasal düzenleme en kısa zamanda huzurunuza getirilecektir" dedi. 
     TBMM Plan ve Bütçe Komisyonu’nda, iki ayrı Devlet Bakanlığı’na bağlı kuruluşların 2006 bütçelerinin sunuş konuşmasını yapan Atalay, önce Devlet İstatistik Enstitüsü’nün DİE bütçesine ilişkin bilgi verdi. 
     İstatistiğin önemine işaret eden Atalay, "Amacımız, ülkemizin verilerini üretecek, uluslararası düzeyde güvenilir bir kurum oluşturmaktır" dedi. Beşir Atalay, AB ile uyum sürecinde resmi istatistiklerin öneminin daha da artacağını müzakere sürecinde resmi istatistiklerin merkezi rol oynayacağını kaydedilen gelişmelerin de bu verilere dayalı olarak değerlendirileceğini belirterek, bu nedenle Türkiye’nin resmi istatistiklerinin uluslararası normlara uygun, şeffaf, zamanlı ve düzenli biçimde üretilebilmesinin, son derece önemli olduğunu kaydetti. 
     Atalay, Türkiye İstatistik Yasası ile DİE’nin 80 yıla yaklaşan tecrübesi, özerk idari yapısı, takviye edilmiş teknik personeli ile Türkiye’nin ihtiyaç duyacağı tüm verilerin en iyi şekilde üretilmesini sağlayacak bir kurum olacağını bildirdi. 
     
     "HIZLI DEĞİŞİM SÜRECİNE GİRDİ" 

     Özellikle son yıllarda, DİE’nin, fonksiyonlarını etkin biçimde yerine getirebilmek için hızlı değişim sürecine girdiğini dile getiren Atalay, fiziksel altyapısının iyileştirildiğini, idari yapısının gözden geçirildiğini, uzman personel takviyesi yapıldığını, stratejik planlama ve toplam kalite çalışmalarına başlandığını belirtti. 
     DİE’nin bölge müdürlüğü sayısının 26’ya çıkarıldığını, 1500 yeni bilgisayar alındığını, eski araçların tasfiye edildiğini, araç ve minibüslerin kiralanması yoluna gidildiğini kaydeden Atalay, halen kağıt ortamında toplanan verilerin web tabanlı yazılımlar aracılığı ile Ankara’daki bilgisayarlara yüklendiğini bildirdi. 
     Yabancı dile önem verdiklerini, bu amaçla merkezdeki 220 personelin İngilizce kursuna gönderildiğini belirten Atalay, "Özellikle AB müzakere sürecinde ihtiyaç duyulacak dil bilen personel sayısını artırarak, uzmanlık alanlarındaki bilimsel gelişmelerin takibinde önemli bir mesafe kaydedilmektedir" diye konuştu. 
     
     YILLIK VERİ YAYINLAMA TAKVİMİ 

     Bakan Atalay, DİE’nin 2005 yılı Ocak ayında, hangi verinin hangi gün ve saatte yayınlanacağını gösteren yıllık veri yayınlama takvimini ilan ettiğini ifade ederek, "Fiyat ve dış ticaret verileri saat 16.30’da, diğer veriler de saat 10.00’da eş zamanlı olarak, kağıt ortamında, kurumun web sayfasında, TRT’nin telegün isimli teleteks sayfasında ve SMS yoluyla cep telefonlarında yayınlanmasını sağlayan sistem oluşturulmuştur" dedi. 
     
     NÜFUS SAYIMLARI 

     Nüfus sayımlarının ülkelerin en temel veri kaynaklarının başında geldiğine işaret eden Atalay, istatistiklerin büyük çoğunluğu nüfusa oranlanarak hesaplandığı için, nüfus sayısındaki bir hatanın, diğer tüm istatistiklerin kalitesini olumsuz yönde etkileyeceğini söyledi. 
     Atalay, şöyle konuştu 
     "Bildiğiniz gibi ülkemizde nüfus sayımları, sokağa çıkma yasağı ilan edilerek bir günde yapılmaktaydı. Bu nedenle ikamete dayalı nüfus kayıt sistemlerinin benzerinin ülkemizde acilen kurulması gerekmektedir. MERNİS’in hayata geçirilmesi ile ikamete dayalı nüfus kayıt sisteminin ilk ve en önemli ayağı kurulmuştur. DİE, Vatandaşlık İşleri Genel Müdürlüğü ve diğer birimlerin ön hazırlıklarını yaptıkları bu yeni sistem kurulduğunda, il, ilçe veya beldelerimizin nüfuslarını aylık, hatta günlük olarak tespit etmek mümkün olacaktır. 
     Ülkemizde bir daha sokağa çıkma yasağı ile nüfus sayımı yapılmayacağını, gelişmiş ülkelerdeki modern yöntemlerin kullanılacağını, kısa süre içinde yeni sistemin kurulacağını belirtmek isterim. Bu konuyla ilgili yasal düzenleme en kısa zamanda huzurunuza getirilecektir." Bakan Atalay, resmi istatistiklere güvenin oluşmasının, bu istatistiklerin nasıl hesaplandığının bilinmesiyle yakından ilgili olduğunu belirtti. Bu nedenle bilimsellik, şeffaflık, güvenilirlik ve zamanlılığın ulusal istatistik kurumlarının uyacağı en temel ilkelerden olduğunu kaydeden Atalay, resmi istatistiklere güven oluşturmanın, üreticisi, kullanıcısı, yorumcusu, medyası ve parlamentosuyla herkesin görevi olduğunu bildirdi. 
     
     "SPEKÜLASYONLARDAN KAÇINMALIYIZ" 

     Atalay, "Bir şekilde resmi istatistiklerin doğruluğu konusunda kuşkuya düşülürse, bu güvensizliğin bedelini hepimiz, hem de çok pahalıya öderiz. Çünkü bu verilerin çoğunun alternatifleri yoktur. Bu nedenle istatistik üreten kurumlarımızdan verileri en gelişmiş, uluslararası kabul gören bilimsel yöntemlere göre yapmalarını isteme hakkımız vardır. Yanlış veya eksik bilgilerle bu kurumları yıpratacak spekülasyonlardan özenle kaçınmalıyız" diye konuştu. 
     DİE’nin yapılacak işlerin iyi planlanması ve etkin biçimde gerçekleştirilmesi, şeffaflığın sağlanması ve bürokrasinin azaltılması amacıyla bir dizi yeni çalışma başlattığını ifade eden Atalay, tüm idari işlemlerin elektronik ortamda yapılması için gerekli yazılımların geliştirildiğini ve elektronik imzaya geçiş için de bu konuda sertifika vermeye yetkili kurum TÜBİTAK’a gerekli başvuru yapıldığını bildirdi. Beşir Atalay, 2006 yılı içinde kurumun elektronik imza kullanmaya başlayacağını kaydetti. 
     
</TEXT>
</DOC>
