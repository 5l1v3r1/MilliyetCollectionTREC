<DOC>
<DOCNO> 398742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur13.html </URL>
<DATE> 2005/11/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Asgari ücret yeniden belirlenecek 
</HEADLINE>
<TEXT>

     Asgari Ücret Tespit Komisyonu, 1 Ocak 2006’dan itibaren geçerli olacak asgari ücreti belirlemek üzere, yarın 
     çalışmalarına başlayacak. 
     Çalışma ve Sosyal Güvenlik Bakanı Murat Başesgioğlu’nun çağrısıyla toplanacak komisyona, Çalışma Genel Müdürü Cengiz Delibaş başkanlık edecek. 
     Asgari Ücret Tespit Komisyonu, 5’i işçi, 5’i işveren, 5’i de hükümet temsilcisi olmak üzere, toplam 15 kişiden oluşuyor. Komisyonda işçi tarafını Türk-İş, işveren tarafını ise TİSK temsil ediyor. 
     İş Kanunu gereğince, ücretlerin asgari düzeyinin komisyon aracılığı ile en geç 2 yılda bir belirlenmesi gerekiyor. 
     Çalışma ve Sosyal Güvenlik Bakanı’nın tespit ettiği üyelerden birinin başkanlık ettiği komisyon, en az 10 üyenin katılımıyla toplanıp, oy çokluğu ile karar veriyor. Oyların eşitliği halinde başkanın bulunduğu tarafın çoğunluk sağladığı kabul ediliyor. 
     Asgari ücret halen, 16 yaşından büyük işçiler için 350 YTL 15 YKr düzeyinde bulunuyor. 
     
</TEXT>
</DOC>
