<DOC>
<DOCNO> 372574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur24.html </URL>
<DATE> 2005/08/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Futbol tutkusu kolundan etti 
</HEADLINE>
<TEXT>

     Sivas'ın Ulaş İlçesi'nde, havası inen futbol topunu traktör kompresörüyle şişirmeye çalışan 13 yaşındaki Kürşat Şimşek'in kompresöre kaptırdığı sağ kolu, ameliyatla dirsek kısmından kesildi. 
     İlçeye bağlı Yenikarasar Köyü İlköğretim Okulu 7'nci sınıf öğrencisi Kürşat Şimşek, köyde arkadaşlarıyla futbol oynamak istedi. 
     Havası inen futbol topunu babasına ait traktörün kompresörüyle şişirmeye çalışan Şimşek, önce kabanını, daha sonra sağ kolunu kompresöre kaptırdı. 
     Kolu ezilen Şimşek, ailesi tarafından kaldırıldığı Cumhuriyet Üniversitesi Tıp Fakültesi Araştırma Hastanesi'nde ameliyata alındı. Şimşek'in ezilen kolu, hareket kabiliyetini yitirdiği gerekçesiyle dirsek kısmından kesildi. 
     Şimşek'in tedavisinin ortopedi servisinde sürdürüldüğü bildirildi. 
     
</TEXT>
</DOC>
