<DOC>
<DOCNO> 399158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/spor/axspo02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex de şaşkın 
</HEADLINE>
<TEXT>


Brezilyalı yıldız, "Sakatlığımın bu kadar süreceğini beklemiyordum. Çünkü kolay sakatlanabilen bir yapıya sahip değilim. Güçlü bir fiziğim var. Hayatımda ikinci kez böyle ağrılar çekiyorum" dedi 


Fenerbahçe'nin Brezilyalı futbolcusu Alex de Souza, sakatlığı nedeniyle takımının önemli maçlarında forma giyememenin üzüntüsü içinde olduğunu söyledi. 
Kulübün resmi internet sitesine açıklamalarda bulunan yıldız oyuncu, 14 gündür sahalardan uzak kaldığını belirterek, "Kariyerimde ikinci ciddi sakatlığımı yaşıyorum. 1996 yılında Coritiba'da oynarken de başıma gelmişti. O zaman ki kasılmalarım sahalardan beni 40 gün uzak tutmuştu ve Brezilya Ligi'nin bazı maçlarında oynayamamıştım" dedi. 
Şimdi yine buna benzer ağrılar yaşadığını anlatan Alex de Souza, "Sakatlığımın bu kadar süreceğini beklemiyordum. Çünkü kolay sakatlanabilen bir yapıya sahip değilim. Güçlü bir fiziğim var ama her futbolcuda olabileceği gibi zaman zaman bu anlamda ben de sorun yaşayabiliyorum" diye konuştu. 
Brezilyalı futbolcu, sakatlıktan çok karşılaşmaları tribünde izlemenin kendisini üzdüğünü ifade etti, "Vestel Manisaspor, Milan ve Galatasaray maçlarını dışardan izledim. O anda fark ettim ki sahaya çıkıp oynamak tribünde oturmaktan bu anlamda daha kolay. 'Şu olabilirdi, bu olabilirdi' diye düşünmüyorsunuz sahadayken, çıkıp yapmanız gerekeni yapıyorsunuz. 
Şimdi iyileşmeyi ümit ediyor ve bir sonraki maçta sahada takımıma yardımcı olmak istiyorum. Bunun için de takımımın izinli olduğu günlerde bile çalışıyorum. Adeta fazla mesai yapıyorum. Çünkü iyileşmek ve takımımdaki yerimi alarak Fenerbahçe formasını terletmek istiyorum" dedi. 

Selçuk şoku 

Sarı - lacivertli takımın milli futbolcusu Selçuk Şahin dün bel fıtığı ameliyatı oldu. Acıbadem Hastanesi'nin Kozyatağı'ndaki ünitesine sabah erken saatlerde gelen Selçuk, ameliyat öncesi yaptığı açıklamada, Milan maçına iğne ile çıktığını belirtti, "Ama çok faydası olmadı. Hocama oyundan çıkmak istediğimi söyledim. Ertesi gün, ağrılarım fazlalaştığı için de MR çekildi ve fıtık olduğum ortaya çıktı" dedi. 
Milli futbolcu, Selçuk, doktorunun bir an önce ameliyat olması gerektiğini söylediğini ifade ederek, "Çünkü bel diskinde problem varmış. Durumun daha kötüye gitmesini engellemek ve kuvvet kaybının önüne geçmek için operasyonun şart olduğunu ifade etti. Devre arasında toparlanacağımı sanıyorum" diye konuştu. 

Samandıra'nın yeni patronu 

Teknik Direktör Daum, yardımcısı kaleci antrenörü Eike İmmel'e tüm disiplin uygulamaları konusunda tam yetki verdi. Galatasaray maçı öncesi Samandıra Tesisleri'nde tüm oyuncuların ve personelin telefonla konuşmasını yasaklayan İmmel, bir nöbetçi gibi odaları dolaşıp, kontrol yaptı. İmmel, menajer, basın sorumlusu, malzemeci, doktor gibi diğer çalışanları da kampa alarak, futbolculara uygulattığı tüm kuralları devreye soktu. Alman hoca, Galatasaray maçına hareket etmeden iki saat önce oyuncuları zorunlu olarak yataklarına gönderdi ve uyumalarını sağladı. 

Daum ders çalışıyor 

Milan yenilgisi sonrası Şampiyonlar Ligi defterini kapatan Fenerbahçe, PSV'yi yenerek UEFA Kupası'na katılma hesapları yapıyor. Daum'un takım izinli olmasına rağmen Samandıra Tesisleri'nde Hollanda ekibinin kendi sahasında oynadığı maçları incelediği ve taktik plan geliştirmeye çalıştığı öğrenildi. Sarı-lacivertliler, Trabzon maçının hazırlıklarına bu akşam yapacağı antrenmanla devam edecek. 


</TEXT>
</DOC>
