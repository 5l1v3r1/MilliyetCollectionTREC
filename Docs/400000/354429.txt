<DOC>
<DOCNO> 354429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy28.html </URL>
<DATE> 2005/06/22/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
"Mehmet Ağar, DYP misyonuna layık olamadı" 
</HEADLINE>
<TEXT>

     Eski DYP Genel Başkan Yardımcısı Saffet Kaya, Genel Başkan Mehmet Ağar’ın "DYP misyonuna layık olamadığını" ileri sürdü. 
     "Anadolu hareketi" adına bu akşam Büyük Sürmeli Oteli’nde yemekli bir toplantı düzenlendi. Toplantıda "DYP’nin içine düştüğü durum" değerlendirildi. 
     Saffet Kaya, toplantıyı açarken yaptığı konuşmada, 60 yıllık DYP misyonunun "iç kanama geçirdiğini" iddia ederek, "parti bölünmeden demokratik yollarla bu iç kanama, ya durdurulacak, ya durdurulacak" dedi. 
     DYP’de "bölgecilik ve ahbap-çavuş ilişkilerinin" öne çıktığını öne süren Kaya, "Merkez sağı yeniden diriltme mücadelesi yaptıklarını" ifade etti. 
     Kaya, DYP Genel Başkan Mehmet Ağar’ı "vefasızlık ve misyona ihanetle" suçlayarak şöyle devam etti 
     "Siz, bu misyona, 2.5 yıllık süre içinde layık olamadınız. 15 Mayıs’ta yapılan büyük kongrede, dağ, fare doğurdu. Sayın Ağar siz, rüzgar ektiniz, fırtına biçeceksiniz. Bir parça erdeminiz varsa, Türkiye ve misyondan özür dileyerek görevinizi bırakırsınız. Yoksa olağanüstü kongre ile bırakmak zorunda kalacaksınız." Ağar’ın hiç bir zaman "Başbakan olmak istiyorum" diyemediğini ifade eden Saffet Kaya "Belli ki mazinden korkuyorsun, birileri elini sallıyor, ’fazla ileri, hakkında dosyalar var’ diyor" dedi. 
     Anadolu Hareketi’nin ilk yemeğini eski bakanlardan Halit Dağlı’nın verdiğini, ama bu arada "Orayı basarız, dağıtırız" gibi tehditlerin geldiğini ileri süren Kaya, "Bu misyon, ne çeteye ne mafyaya pabuç bırakmaz" diye konuştu. 
     Kaya’nın, toplantının Aydım Menderes’in manevi önderliğinde yapıldığını, ancak hasta olduğu için kendisinin katılamadığını belirttiği yemeğe, Halit Dağlı, Yaşar Topçu, Ufuk Söylemez, İsmet Attila ve Yıldırım Ulupınar’ın da aralarında bulunduğu partiler katıldı. 
     
</TEXT>
</DOC>
