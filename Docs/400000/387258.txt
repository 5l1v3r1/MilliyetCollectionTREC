<DOC>
<DOCNO> 387258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sondun09.html </URL>
<DATE> 2005/10/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Talat, 28 Ekim'de ABD'ye gidiyor 
</HEADLINE>
<TEXT>

     ABD Dışişleri Bakanlığı, KKTC Cumhurbaşkanı Mehmet Ali Talat'ı, 28 Ekim'de ABD'ye davet etti. 
     Davet, Cumhurbaşkanı Talat'ın, bu sabah makamında kabul ederek görüştüğü, ABD Dışişleri Bakanlığı Güney Avrupa İşleri Daire Başkan Yardımcısı Douglas Silliman tarafından iletildi. 
     Talat ve Douglas, bir saat süren görüşmenin ardından basına açıklama yaptı. Douglas, ABD Dışişleri Bakanı'nın davetini iletmek üzere ziyareti gerçekleştirdiğini belirtti ve bundan mutlu olduğunu söyledi. 
     Douglas, davetin, ABD'nin Kıbrıs'ta çözüm arayışının bir parçası olduğunu vurguladı. 
     Cumhurbaşkanı Mehmet Ali Talat da, daveti, Kıbrıslı Türklerin sesini duymak bakımından "çok olumlu bir gelişme" olarak niteledi. Kıbrıslı Türkleri dinlemek ve onları anlamak için atılacak her adımın çok olumlu olduğunu kaydeden Talat, ABD davetinin de bu yönde olumlu bir adım olduğunu söyledi. 
     "Kıbrıs Türk toplumundaki büyük değişimi anlamak için çok önemli bir gelişme" diyen Talat, Kıbrıs Türklerinin 24 Nisan 2004 referandumunda olumlu oy kullandığına işaret ederek, bu nedenle izolasyonların kaldırılması gerektiğinin altını çizdi. 
     Talat, ABD Dışişleri Bakanı'na bu konuları ve Kıbrıs Türk toplumundaki büyük değişmeyi anlatacağını belirtti. 
     Cumhurbaşkanı Talat, bir soru üzerine, BM Genel Sekreteri Kofi Annan'ın programının uygun olması halinde, kendisiyle görüşeceğini söyledi. 
     
</TEXT>
</DOC>
