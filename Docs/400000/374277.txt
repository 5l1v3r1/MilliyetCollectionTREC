<DOC>
<DOCNO> 374277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/spo04.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Trabzonspor doğru yolda' 
</HEADLINE>
<TEXT>



Bordo - Mavili kulübün Başkanı Atay Aktuğ ve Teknik Direktör Şenol Güneş, şampiyonluk yarışında iddialı olduklarını belirterek taraftarlara umut dolu mesajlar yolladı. 
Malatyaspor deplasmanında başarılı bir futbol oynadıklarını vurgulayan Başkan Aktuğ, "Her geçen hafta iyiye gidiyoruz. Milli maç arası bize yarayacak ve tüm yaralarımızı sararak lige her yönüyle ağırlığımızı koyacağız. Malatya maçında izlediğim takım bana umut verdi" dedi. Fatih Tekke'nin takımda kalacağını tekrarlayan Aktuğ, Gökdeniz'in sıkıntılı günleri aşacağını ifade etti. Teknik Direktör Güneş ise "Güzel günler bizi bekliyor" diye konuştu. Tecrübeli hoca, "Gol bölgelerindeki sıkıntıyı aşarsak hedeflerimize daha kolay ulaşabiliriz. Trabzonspor şampiyonluğun en güçlü adaylarından biridir" ifadesini kullandı. 

Ofspor'la maç 

Trabzonspor'da iki günlük tatil sona erdi. Bordo - Mavili takım, TSYD Turnuvası'nda bugün Ofspor'la deplasmanda karşılaşacak. İlçe Stadı'nda oynanacak maç saat 16.30'da başlayacak. Karadeniz ekibi, Ofspor sınavının sonucuna göre perşembe akşamı birincilik veya üçüncülük karşılaşması oynayacak. Teknik Direktör Şenol Güneş'in, maçta yedek oyunculara forma şansı vermesi bekleniyor. 

Mehmet imza atıyor 

Trabzonspor Başkanı Atay Aktuğ, dün Mehmet Yılmaz'ın menajeri Mustafa Üçüncü'yle bir görüşme yaptı. Aktuğ, anlaşmaya varıldığını belirtip, "Mehmet'te sorun yok. Yarın bugün iki yıllık imza atacak" dedi. Celalettin'in menajeriyle yapılan görüşmelerin de olumlu sonuçlandığı, sözleşme yenileneceği bildirildi. Başkan Aktuğ, Tayfun'un yeniden Kayserispor'a kiralanabileceğini de belirtti. 


</TEXT>
</DOC>
