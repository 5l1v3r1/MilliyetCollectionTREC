<DOC>
<DOCNO> 384337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/dunya/dun03.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de, 'Türkiye ABD'nin Truva Atı mı ' endişesi 
</HEADLINE>
<TEXT>


DIŞ HABERLER SERVİSİ 


İngiliz Financial Times gazetesi, Müzakere Çerçeve Belgesi üzerindeki pazarlıklara ABD Dışişleri Bakanı Condoleezza Rice'ın dahil olmasının Avrupalı diplomatları şaşkınlığa uğrattığını yazdı. 
Pazarlıklar sırasında Rice'ın ABD'ye göre çok erken olan bir saatte İngiltere Dışişleri Bakanı Jack Straw ve Başbakan Recep Tayyip Erdoğan ile görüşmesini hatırlatan Financial Times şunları yazdı "Bazı diplomatlar, görüşmelerin Ankara-Washington-Ankara ekseninde yapıldığını söylüyor. Hatta AB'nin büyük ülkelerinden bir yetkili 'İngilizler, bizden önce Türklere ve ABD'lilere danışıyor' dedi. AB bakanları, bu 3 ülke arasında ne tür pazarlıklar yapıldığını bilmeden salonda bekliyorlardı." 
Rice'ın doğrudan müdahale olarak görülebileceği endişesiyle Avusturya Dışişleri Bakanı Ursula Plassnik'i aramadığını belirten Financial Times haberinde, "Bazı Avrupalı yetkililer Amerikan müdahalesinin boyutlarına bakarak Türkiye'nin AB içinde Amerikan ve İngilizlerin Truva Atı'na dönüşmesinden endişe ettiklerini söylüyorlar" diye yazdı. 


</TEXT>
</DOC>
