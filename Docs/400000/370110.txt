<DOC>
<DOCNO> 370110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/ekonomi/aeko.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu görüşmede 'masa düzeni' krizi 
</HEADLINE>
<TEXT>


Toplu görüşmelerin ilk turunda, Türkiye Kamu-Sen Başkanı Akyıldız, heyetler arası eşitliğin sağlanması için Başbakanlık Müsteşarı'nın yerine oturunca kriz çıktı. Bakan Mehmet Ali Şahin masayı terk etti 

ANKARA Milliyet 

Hükümetle memur sendikaları arasındaki maaş görüşmelerinin ilk turu "masadaki oturma düzeni" nedeniyle 15 dakikada tamamlandı. Türkiye Kamu-Sen Başkanı Bircan Akyıldız, görüşmelere hükümeti temsil eden Başbakan Yardımcısı Mehmet Ali Şahin'le "eşit konumda" devam etmek istediğini bildirdi. Şahin bu istek üzerine toplantı salonunu terk ederek görüşmeleri bugüne ertelediğini açıkladı. 
11 iş kolunda görevli 2 milyon 200 bin memur adına toplu görüşme hakkını kullanacak olan Türkiye Kamu-Sen, Kamu Emekçileri Sendikası Konfederasyonu KESK ve Memur-Sen yöneticileri Başbakanlık Merkez Bina'daki toplantı salonuna geldiğinde U şeklindeki masanın sol tarafına sıralandı. Sağ sıraya işveren temsilcisi sıfatını taşıyan Başbakanlık, Hazine, DPT, Maliye müsteşarları ile diğer bürokratlar oturdu. İki tarafın ortasına denk gelen iki koltuğa ise Şahin ve Başbakanlık Müsteşarı Ömer Dinçer yerleşti. 

Dönüşümlü başkanlık 
Akyıldız, görüşmenin başında Şahin'in Başbakanlık Müsteşarı ile birlikte orta bölüme oturmasına itiraz edince ipler bir anda gerildi. Şahin, Akyıldız'ın itirazını, "Senin başkanlığını kabul etmiyoruz, ben de başkan olacağım, bir gün sen, bir gün ben başkanlık yapacağım' demekle memurlara hizmet edilmez. Bu anlayışla ne Kamu-Sen bir fayda sağlar, ne memurlarımız fayda sağlar, ne de kamu sendikacılığı bir fayda sağlar" dedi. 
Akyıldız'ın itirazlarına devam etmesi üzerine toplantıya ara verdiğini açıklayan Şahin, beraberindeki bürokratlarla birlikte salonu terk etti. Sendika yöneticileri uzun süre Şahin'in geri dönmesini beklerken, ikinci oturumun bugün saat 10.00'a alındığı duyuruldu. Bu duyuru üzerine KESK yöneticileri Başbakanlık binasından ayrıldı. Ancak Akyıldız masadan kalkan taraf olmamak için geç saatlere kadar binada kalmayı tercih etti. 
Şahin, "Sayın Akyıldız şahsi ikbal peşindedir, şahsi statü elde etmek için memurlarımızı kullanmaktadır" diyerek, toplantıyı terk etmediğini, ara verdiğini savundu. 

'Şerefim ayaklar altında' Şahin'in ardından kameraların önüne gelen Akyıldız da Şahin'i, "Türkiye Kamu-Sen Genel Başkanı'nın hangi konuda ikbal peşinde koştuğunu iddia eden Sayın Bakan, benim şerefimle ilgilenmektedir, benim şerefimi ayaklar altına almaktadır. Sayın Bakan'a buradan söylüyorum, bildiğiniz bir şey varsa, size iletilen bir şey varsa, lütfen açıklayın" diyerek eleştirdi. Başbakanlık müsteşarına Şahin'in yanında yer verilmesini de doğru bulmadığını belirten Akyıldız, " Müsteşar Bakan'ın yanında pazarlık masasını kontrol eden, yöneten konumunda oturtulmak istenmiştir" dedi. 

Oturum 15 dakika sürdü 
Devlet Bakanı Şahin'e masayı terk ettiren diyaloglar, resmi tutanaklara özetle şöyle yansıdı 
Şahin Yönetmeliğin 16. maddesi sendikalar ve hükümet Başbakan tarafından görevlendirilen devlet bakanının başkanlığında toplanır diyor. Gelin bir yerden hukuki mütalaa isteyelim. O zamana kadar da toplantıya ara verelim, olur mu 
Akyıldız Hayır efendim biz gündeme geçeriz. 
Şahin Gelin kamu hukuku alanında ihtisas sahibi üniversitemize bir yazı yazalım, görüş isteyelim. Görüş gelene kadar da toplantıya ara verelim. 
Akyıldız Kanun toplantının 15-30 Ağustos tarihleri arasında yapılmasını emretmektedir. Bunu bizim ertelememiz söz konusu değildir. 
Şahin Yönetmelikte bu toplantının devlet bakanının başkanlığında yapılacağını emretmektedir. 
Akyıldız Kanunda diyor ki devlet bakanı kamu işveren kurulunun başkanıdır. 
Şahin Siz şu anda benimle eşit şekilde bu toplantıda bulunmayı mı arzu ediyorsunuz 
Akyıldız Evet efendim. 
Şahin Toplantıya ara veriyorum arkadaşlar. Daha sonra toplantı gününü bildireceğim. 

'Tam skandal' 
DYP Genel Başkan Yardımcısı Celal Adan da yaptığı yazılı açıklamada, "Sendikalarla görüşmeyi terk eden iktidar, bir kez daha millete sırtını dönmüştür" dedi. Toplumsal mutabakatın 'ruh çağırma' seansıyla olmayacağını, toplumla görüşerek mutabakat sağlanması gerektiğini ifade eden Adan, şunları kaydetti 
"Memur sendikalarıyla başlayan yeni dönem toplu görüşmelerini hükümeti temsil eden bakanın terk etmesi tam anlamıyla bir skandaldır. Bakan bu tutumuyla, zor geçim şartları altında hayatını sürdürmeye çalışan milyonlarca memurun umutlu bekleyişini sabote etmiştir." 
Bakanın toplantıyı terk etmesinin basit bir protokol sorunu olarak görülemeyeceğini belirten Adan, " 'Benim dediğim olacak' yaklaşımı çatışmacıdır ve sorunlara yenilerini katar. Tek başına iktidar sahibi olmak, keyfince yöneteceğin anlamına gelmez. Azalan millet desteğinizin, Meclis'teki vekil desteğinden ibaret kalması yakındır. Muhataplarını görüşme ve pazarlık için denk temsilciler olarak görmeyen, otoritesini dayatarak sonuç alacağını zanneden, görüşmeleri sabote eden, gerilimli bir ortam doğmasının müsebbibi olan bu iktidarı kınıyoruz" dedi. 
Türkiye Kamu-Sen halen 541 YTL olan en düşük memur maaşının asgari geçim haddi olan 880 YTL'ye, KESK ise 950 YTL'ye çıkarılmasıni istiyor. 


</TEXT>
</DOC>
