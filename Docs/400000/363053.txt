<DOC>
<DOCNO> 363053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/soneko05.html </URL>
<DATE> 2005/07/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Hazine piyasadan borçlanıp kamuya borç ödedi... 
</HEADLINE>
<TEXT>

     Hazine, büyük ölçüde 2001 yılında yaşanan bankacılık krizinin bir sonucu olan Merkez Bankası, kamu bankaları ve TMSF’ye olan borçlarından oluşan borçlarını bu yılla birlikte büyük bir hızla piyasa borcuna dönüştürmeye başladı. Hazine bütçe açığının finansmanının yanı sıra kamu borç ödemelerinin finansmanını da piyasadan borçlanarak gerçekleştirdi. 
     Hazine Müsteşarlığının verilerine göre bu yılın ilk altı aylık döneminde 59 katrilyon liralık iç borç anapara geri ödemesi yaptığı piyasadan 73 katrilyon liralık yeni borç aldı. Başka bir ifadeyle Hazine piyasadan 14 katrilyon lirdan fazla yeni net borçlanmaya gitti. Bu nedenle de yılın ilk altı aylık döneminde Hazine’nin piyasaya olan borçları 14.6 katrilyon liralık bir büyümeyle 155.8 katrilyon liraya 
     kadar yükseldi. Hazine bütçe açığının 3.8 katrilyon, nakit açığının ise 8 katrilyon lira kaldığı bu dönemde piyasadan bu ölçüde yüksek bir borçlanmaya, kamuya olan borçlarını geri ödemek amacıyla gitti. Bu dönemde Hazine’nin Merkez Bankası’na olan borçları 2.5 katrilyon, kamu bankalarına olan borçları 2 trilyon ve TMSF’ye olan borçlarında ise 1.6 katrilyon liralık azalma yaşandı. Kamuya olan borçlar 79 katrilyon liraya kadar geriledi. Hazine’nin Merkez Bankası’na, kamu bankalarına ve TMSF’ye olan borçları büyük ölçüde 2001 yılındaki bankacılık krizinin faturasından kaynaklanıyor. Hazine’nin halen Merkez Bankası’na 19.6 katrilyon, kamu bankalarına 27.2 katrilyon ve TMSF’ye de 6.7 katrilyon lira borcu bulunuyor. İhalelerde kamu kurum ve kuruluşlarına yapılan satışlardan kaynaklanan borç ise 25.5 katrilyon lira düzeyinde seyrediyor. Bu borcun büyük bölümü İşsizlik Sigortası Fonu ve Zorunlu Tasarruf Hesabına olan borçlardan kaynaklanıyor. Kamuya olan borçlardaki bu gelişme, 2001 yılındaki bankacılık krizinin borç stoku üzerindeki etkisinin giderek piyasalar tarafından daha fazla hissedilmeye başlandığını gösteriyor. Hazine 2001 yılında bu faturayı uzun vadeli kağıtlar vererek üstlenmişti. Söz konusu kağıtların vadesi dolduğunda Hazine piyasadan borçlanarak geri ödemelerini yapıyor. Hazine’nin bu yılın ilk altı aylık dönemindeki net borçlanması ise 10.3 katrilyon lirayla aynı dönemdeki 3.8 katrilyon lira olan bütçe açığının ve Hazine’nin 8 katrilyon lira olarak açıkladığı nakit açığının oldukça üzerinde seyretti. Bu gelişme kamu sektörünün, bütçe dışındaki nedenlerle borç üretmeye devam ettiğine işaret ediyor. Hazinenin gereksiniminden fazla borçlanmaya gitmesi nedeniyle nakit parası da ilk altı ayda 5 katrilyona yakın arttı. 
     
     PİYASA BORÇLARININ REEL FAİZİ DAHA YÜKSEK 
     Hazinenin verilerine göre iç borç stoku içerisinde en yüksek reel faiz piyasaya olan borçlar için ödeniyor. Mayıs sonundaki borç stoku üzerinden yapılan hesaplamada kamuya olan borçlarda ortalama yüzde 8 düzeyinde bulunan reel faiz, piyasaya olan borçlarda ise yüzde 10’un üzerinde seyrediyor. 
     Piyasaya olan YTL cinsinden borçların reelf aizi ise yüzde 13 düzeyinde hesaplandı. 


     
</TEXT>
</DOC>
