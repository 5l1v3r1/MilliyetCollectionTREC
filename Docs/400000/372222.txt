<DOC>
<DOCNO> 372222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sonspo26.html </URL>
<DATE> 2005/08/23/ </DATE>
<TIME> 13.36 </TIME>
<AUTHOR>  </AUTHOR>
<HEADLINE>
Denizlispor 3 maçta 2 yenilgi aldık, eşekten düşmüş gibiyiz... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, 2 yıldır yaşadıkları lale günlerinin ardından alışık olmadıkları bir ortamda bulunduklarını söyledi. 
     Dalaman, yönetim kurulu başkan yardımcısı Hasan Ateş ile düzenlediği basın toplantısında, teknik direktör Giray Bulak ve futbolcularla görüşme yaptıklarını, bu toplantıda ilk 3 haftada alınan sonuçların görüşüldüğünü belirtti. 
     Kadrodaki futbolculara güvendiklerini ifade eden Dalaman, ''Takıma maddi olanaklarımızı zorlayıp 1 veya 2 futbolcu alacağız. Futbolculardan birisi Polonyalı solaçık Brozek, diğeri ise golcü olacak. İsveç ve Danimarka'da 1 yıldır izlediğimiz 2 santrfor var. Birini tercih edeceğiz'' dedi. 
     Konyaspor karşılaşmasından sonra milli maç nedeniyle lige verilecek arayı en iyi şekilde değerlendirmek istediklerini kaydeden Dalaman, ''2 yıldır çok güzel lale dönemi günleri yaşadık. Şimdi alışık olmadığımız bir ortamdayız. 3 maçta 1 beraberlik, 2 yenilgi aldık. Eşekten düşmüş gibiyiz'' diye konuştu. 
     Kayserispor yenilgisi nedeniyle futbolculara 3'er bin YTL para cezası verildiğini kaydeden Dalaman, sezon başında 30 puan olarak açıkladıkları ilk yarı hedefini gerçekleştirmelerinin zor olduğunu, yeni hedefin 26 puan olacağını sözlerine ekledi. 
     Denizlispor Yönetim Kurulu Başkan Yardımcısı Hasan Ateş ise bu günlerin birlik beraberlik içinde aşılacağını, yönetim kurulunun bu konuda yapılması gerekenleri yapmakta olduğunu söyledi. 
     
</TEXT>
</DOC>
