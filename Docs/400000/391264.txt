<DOC>
<DOCNO> 391264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/guncel/gun08.html </URL>
<DATE> 2005/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon valiyi suçladı 
</HEADLINE>
<TEXT>


TBMM İnsan Haklarını İnceleme Komisyonu Başkanı Elkatmış, 'Denetim yok denecek kadar az. Vali yuvaya sadece tören zamanı uğramış' dedi 

BÜLENT SARIOĞLU Malatya 

Malatya'daki incelemesini tamamlayan TBMM İnsan Haklarını İnceleme Komisyonu Başkanı Mehmet Elkatmış, dayak olayının yaşandığı yuvadaki denetimin yok denecek kadar az olduğunu belirterek, Vali Osman Derya Kadıoğlu için, "Vali Bey'in sadece tören zamanında bu kuruluşlara gitmesi doğru değil" dedi. 
Elkatmış, dün Malatya'da düzenlediği basın toplantısında olayın ortaya çıkarılması nedeniyle basına teşekkür ederek, "Kötü insanlar hep olacak, ama böylesine sistematik, vahim davranışlara artık kimse cüret gösteremeyecek. Toplumumuzda bir refleks oluştu, en büyük faydası bu oldu" diye konuştu. 

'Psikolojileri bozuk' 
Çocuk Yuvası'nda fiziki şartların iyi olmadığını, 15 - 20 çocuğa bir bakıcı annenin baktığını vurgulayan Elkatmış şunları söyledi "Onların da psikolojileri bozulmuş, tedaviye, bakıma ihtiyacları var. Aralıksız 48 saat çalışmışlar, bu en büyük insan hakkı ihlalidir. Bütün işler bunların üzerine yıkılmış. Onlar ezilmişler, ötekiler de görevlerini yapmamış. Denetim defterine göre gerek iç denetim, gerek dış denetim çok zayıf. Genel müdürlükten en son denetim elemanı 2000'de gelmiş. İl müdürü de en son 3 Eylül - 2005'te denetlemiş, ondan önceki denetim haziranda. Vali Bey'in sadece tören zamanlarında bu kuruluşlara gitmesi doğru değil." 
Elkatmış, Vali'nin "3 -4 günde bir denetliyordum" dediği aktarılınca, "Bir valinin yalan söylemesini beklemek olmaz, ama ben denetim defterinde rastlamadım" dedi. 



</TEXT>
</DOC>
