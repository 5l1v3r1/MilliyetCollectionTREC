<DOC>
<DOCNO> 365054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/soneko30.html </URL>
<DATE> 2005/07/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Aygün Türkiye, Akdeniz'e açılmak için Rum Kesimi'nden izin alacak 
</HEADLINE>
<TEXT>

     Ankara Ticaret Odası ATO Başkanı Sinan Aygün, AB ek protokolünün onaylanmasının, Kıbrıs Rum kesiminin Kıbrıs Cumhuriyeti şeklinde tanınmasına yaklaşılması sonucunu doğuracağını savunarak, ''Türkiye Akdeniz'e açılmak için Kıbrıs Rum kesiminden izin almak zorunda kalacak'' dedi. 
     Aygün, düzenlediği basın toplantısında, protokolü imzaladıktan sonra Türkiye'nin, Kıbrıs Rum kesimini ''tanımıyorum'' iddiasını sürdüremeyeceğini öne sürdü. 
     ATO Başkanı Aygün, söz konusu protokolden kaygılanan Türk şirketlerinin şimdiden genel müdürlüklerini güneye taşıyarak, kendilerini Rumlara tescil ettirme girişimine başladıklarını bildirdi. 
     Şimdilik 200 şirketin güneye kaydolduğunu, 2 bin şirketin de sıra beklediğini kaydeden Aygün, ''Şirketlerin kaydını güneye taşıması KKTC'nin boşalması ve tabela devleti olarak kalması anlamına gelmektedir'' diye konuştu. 
     Aygün, ''Kıbrıs 1995 yılında elden gitmeye başladı. Şimdi sandalyesi çekiliyor. Sayın Abdullah Gül 1994 yılında yaptığı konuşmada Tanzimat kafalı imzalar atılıyor demişti. Şimdi ne değişti '' şeklinde konuştu. 

     
</TEXT>
</DOC>
