<DOC>
<DOCNO> 386768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sontur33.html </URL>
<DATE> 2005/10/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Öğretmene okul çıkışında sopalı saldırı 
</HEADLINE>
<TEXT>

     Adana’nın Kozan İlçesi’nde, okul çıkışında 3 kişinin sopalı saldırısına uğrayan öğretmen yaralandı. 
     Alınan bilgiye göre, Yusuf Akdeniz 47 , Kadirli Caddesi’ndeki Kozan İlköğretim Okulu çıkışında, arabasına binmeye hazırlanırken, 3 kişinin sopalı saldırısına uğradı. 
     Başından ve vücudunun çeşitli yerlerinden darp edilen Yusuf Akdeniz, öğretmen arkadaşlarının yardımıyla Kozan Devlet Hastanesi Acil Servisi’ne kaldırıldı. Başına 6 dikiş atılan Akdeniz’in sağlık durumunun iyi olduğu bildirildi. 
     Milli Eğitim Müdürü Mutlu Canbolat ile Türk Eğitim-Sen Kozan Temsilcisi Yaşar Şenöz, hastanede gözlem altında tutulan Akdeniz’i ziyaret ettiler. 
     Yetkililer, kaçan 3 kişinin arandığını, olayla ilgili soruşturma başlatıldığını bildirdiler. 
     
</TEXT>
</DOC>
