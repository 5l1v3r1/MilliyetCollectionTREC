<DOC>
<DOCNO> 373960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/ekonomi/eko03.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Katrina, petrolü 70 dolara çıkardı 
</HEADLINE>
<TEXT>


Katrina kasırgası nedeniyle yedi rafineri üretimini durdurdu, petrolün varil fiyatı 70 dolara kadar çıktı. Kasırganın petrolde şok etkisi yaratabileceği endişesi var 

EKONOMİ SERVİSİ 

Amerika'da geçen haftadan bu yana devam eden ve Atlas Okyanusu başta olmak üzere kıtanın önemli bölümünde ciddi hasarlara neden olan 'Katrina kasırgası' petrol fiyatlarını 70 dolara kadar çıkardı. 
Katrina kasırgası nedeniyle ABD'de ham ve işlenmiş petrol üretimi yüzde 42, doğalgaz üretimi yüzde 20 azalırken bölgede hasar gören yedi rafineri de üretimini durdurma kararı aldı. Aralarında ABD'deki üretimin yüzde 11'ini oluşturan ve günde 1 milyon varil üretim kapasitesine sahip olan Louisiana ile Teksas rezervleri kasırga nedeniyle üretimlerini durduran rezervler arasında geldi. 

Şok etkisi olabilir 
Katrina ile birlikte bu yıl Atlas Okyanusu'nda kopan kasırgaların şimdiye kadar ABD'de yol açtığı toplam üretim kaybı petrolde 6 milyon varili, doğalgazda da 930 milyon metreküpü aştı. 
Asya piyasalarında kasırga nedeniyle dün 70.80 dolar seviyelerine kadar yükselen petrol fiyatları gün ortasına doğru 69 dolar seviyelerine geriledi. Avrupa borsalarında özellikle ulaşım sektöründeki hisselerde düşüş yaşanırken Fransa'da Total ve Gaz de France hisseleri yükseldi. 
Bu arada ekonomistlerin hava tahmincilerinin kasırganın etkisini azaltacağı yönündeki bilgilerine rağmen şiddetini artırması özellikle rafineriler üzerinde etkisinin uzun dönemde de süreceği korkusuna neden oldu. Ekonomistler etkinin kısa süreli geçici bir üretim azalmasından uzun dönemli bir şok etkisi yaratabileceği konusunda uyardı. 
OPEC Başkanı Şeyh Ahmed El - Sabah'ın, Birlik'in eylül ayındaki toplantısında üretim kotasının günde 500 bin varil artırılmasını önereceği bildirildi. 

'Petrolkolikler' 
The Economist dergisi 27 Ağustos'ta çıkan sayısında 'Petrolkolikler' başlığını taşıyan kapak haberinde, "biçare ülkelerin petrol susuzluklarını gidermedikleri sürece petrol fiyatlarının daha da artacağını" yazdı. Çin ve ABD'nin enerji ihtiyaçlarının artmasının petrol fiyatlarını tetikleyeceği belirtildi. 


</TEXT>
</DOC>
