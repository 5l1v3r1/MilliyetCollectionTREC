<DOC>
<DOCNO> 382878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonsiy12.html </URL>
<DATE> 2005/09/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
2B yeniden gündeme geliyor... 
</HEADLINE>
<TEXT>

     Hüseyin Tunçay AA 

Kısaca 2B olarak adlandırılan ''Orman vasfını yitiren arazilerin satışına'' ilişkin çalışmaların, önümüzdeki günlerde yeniden gündeme gelmesi bekleniyor. 
     Çevre ve Orman Bakanı Osman Pepe, Anadolu Ajansı muhabirinin, ''2B kapsamındaki arazilerin satışı ile çevreye'' ilişkin sorularını yanıtlarken, 2B kapsamındaki arazilerin satışıyla ilgili, üniversiteler, sivil toplum kuruluşları ve hukukçularla yaptıkları yaptıkları çalışmaların tamamlandığını, Ekim başında konuyla ilgili bir açıklama yapacaklarını söyledi. 
     Bakan Pepe, , ''yasa tasarısını Meclise mi sunacaksınız'' sorusu üzerine, ''onunla alakalı. Yasa mı olacak, anayasa değişikliği mi olacak, hangisi olacaksa'' ifadesini kullandı. 
     Orman vasfını yitirmiş arazilerin satışından, hükümetin göreve geldiğinde büyük gelir beklediğinin hatırlatılması üzerine Pepe, ''öyle ama tabii onu maalesef Sayın Cumhurbaşkanı geri iade edince, öyle bir kaynağı kullanma imkanı olmadı. Ancak o işin arkasını bırakmış değiliz'' dedi. 
     
     ÇEVRE, MÜZAKERELERDE EN SON GÜNDEME GELECEK 
     Bakan Pepe bu arada, çevre konusunun, AB ile yapılacak müzakerelerde en son görüşülecek konulardan biri olacağını söyledi. 
     Pepe, ''çünkü çevreyle ilgili Türkiye'nin yapması gereken pek çok iş var'' diye konuştu. 
     Türkiye'nin çevreyle ilgili şu anda takvim oluşturmuş durumda olduğunu, bu takvimin de önümüzdeki 8-10 yıl içinde çevre altyapısını Avrupa standartlarına ulaştırmayı hedeflediğini söyleyen Pepe, şöyle devam etti 
     ''Bunun için de, belli bir yapının takvimi oluşturuluyor. Yani öncelik sıralamasını nasıl yapacağını, nerede hangi maliyetlerle hangi özelliklerde hangi yatırım yapacağını...Şu anda takvimini oluşturmanın gayreti içindedir. Bu yıl sonuna kadar AB fonlarından temin ettiğimiz bir krediyle, Türkiye'nin yüksek maliyetli çevre projelerinin fizibilitesine ilişkin bir çalışma var. 2 yıldır sürüyor, bu yıl sonunda bitecek. Bu bittiğinde çok sağlıklı bir şekilde yolu görebileceğimiz bir kılavuzumuz olacak. 
     AB'den bazı fonları çok rahatlıkla kullanabileceğiz. 2006 yılında AB'den 200 milyon dolarlık bir fonu kullanmamız söz konusu olabilecek. Tabii bu fonları kullanabilmemiz için elimizde hazır projeler olması gerekiyor.'' 
     
     ÇEVRE YATIRIMLARININ MALİYETİNİ KİM KARŞILAYACAK 
     Çevre için 30-35 milyar avroluk bir yatırım öngörüldüğünü, bu yatırımın merkezi hükümetin kaynakları ile karşılanamayacağını söyleyen Pepe, şöyle konuştu 
     ''Daha ziyade burada kirleten öder, kullanan öder anlayışı ile hareket edilecek. Yerel yönetimlerin, bu toplam maliyetin yüzde 35-40'nı karşılamaları gerekecek. Özel sektöre gelince, 30-35 milyar euronun yüzde 35-40'ını da onların karşılaması gerekecek. Geri kalanını da merkezi hükümetin karşılaması söz konusu. Türkiye AB'ye girmese bile bunları yapması gerekiyor. Özel sektörün bu işleri yapması ile ilgili AB'nin bir bazı uzun vadeli fonları var. Bunlar kullandırtılabilir. Türkiye bunlara bakanlık olarak her türlü desteği verir. Çünkü önümüzdeki zorlu yolu sanayici, belediye ve merkezi hükümet hep birlikte yürüyeceğiz. Bu yol birlikte yürünürse kolay dolacak. Herkesin elini taşın altına koyması lazım.'' Bakanlık olarak ellerinde ceza makbuzu ile sağa sola ceza kesme gibi bir niyetleri olmadığını da vurgulayan Pepe, ''ceza, bu işin en son düşünülecek tarafıdır. Aslında cezanın olduğu yerde ödüllendirmenin de olması gerekir. Ödüllendirme de bakanlığımızın önceliklerinden biridir. Ödüllendirme çevreyle ilgili yatırım yapanlar da enerjide yüzde 50'ye varan indirim şeklinde olabilir'' diye konuştu. 
     
     AVRUPA PARLAMENTOSU'NUN KARARI 
     Bakan Pepe, ''Türkiye'nin sözde Ermeni soykırımını tanımasına'' ilişkin Avrupa Parlamentosu kararının hatırlatılması üzerine de, ''tabii yüreğimiz epey burkuluyor millet olarak, onu söyleyeyim. Avrupa'nın çifte standart uygulamaması lazım. Türkiye Kopenhag kriterlerini yerine getirirse, tam üyelik müzakerelerine başlar denilmiş. Şimdi başka şartların var olması dürüstlükle bağdaşmaz'' dedi. 
     
     2B NEDİR 
     2B, 6831 Sayılı Orman Kanunu'nun 2. Maddesi B Bendi için kullanılan bir kısaltma. Bu tabir, orman vasfını yitirmiş araziler için kullanılıyor. 
     Bir başka ifadeyle, orman vasfını yitirmiş, kadastro marifetiyle orman alanları dışına çıkartılmış, bir daha geri kazanılamayan ve ıslah edilemeyen araziler, 2B olarak tanımlanıyor. 
     
</TEXT>
</DOC>
