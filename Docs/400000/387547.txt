<DOC>
<DOCNO> 387547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yasam/yas02.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İğrenç görüntüleri yayanlar serbest 
</HEADLINE>
<TEXT>


Gamze Özçelik'in tecavüz görüntülerini 'mail' yoluyla birbirlerine gönderdikleri öne sürülen 6 kişi mahkeme tarafından serbest bırakıldı 

ELVAN EZBER İstanbul 

Gamze Özçelik'in tecavüz görüntülerinin internette yayımlanmasıyla ilgili soruşturma dün de sürdü. Görüntüleri bir siteye gönderdiği öne sürülen elektronik mühendisi S.Y. ve aynı suçlamayla gözaltına alınan 5 kişi, çıkarıldıkları mahkemece serbest bırakıldı. Zanlılarla, Özçelik'in suçladığı Gökhan Demirkol arasında da bir bağlantı tespit edilmedi. 
Özçelik'in Kadıköy Başsavcılığı'na yaptığı başvurunun ardından, soruşturma için Bilgi İşlem Şube Müdürlüğü görevlendirildi. Sanal takip başlatan polis, tecavüz görüntülerinin ilk olarak Almanya merkezli 'turkforum' adlı bir internet sitesinde yayımlandığını belirledi. Bilgisayarların IP internet protokol numaralarından, görüntülerin Ümraniye'de bir bilgisayardan atıldığı tespit edildi. 

İz geriye doğru sürüldü 
Bunun üzerine operasyon düzenleyen Gasp Büro Amirliği ekipleri, elektronik mühendisi S.Y.'yi gözaltına aldı. S.Y.'nin ifadesinde, "Sürekli internette dolaşan biriyim. Okey oynarken tanıştığım biri, Özçelik'e ait porno görüntüler olduğunu söyledi ve mail yoluyla gönderdi. Ne Özçelik'i ne Demirkol'u tanırım. Ben de herkes gibi bu görüntüleri internette gördüm" dediği öğrenildi. 
S.Y.'nin verdiği bilgiler doğrultusunda, Fatih'te düzenlenen operasyonda da, üniversite öğrencisi 2. şüpheli yakalandı. Bu kişi de, görüntülerin kendisine Bakırköy'deki bir arkadaşından geldiğini söyledi. Görüntüleri bilgisayara veren ilk kişiye ulaşmak için geriye doğru giden polis, gözaltı sayısını 6'ya çıkardı. 
Kadıköy'de de Özçelik'in görüntüsünü mail yoluyla aldığına dair bilgisayarında ipucu bulunmayan bir "hacker"a ulaşıldı. 
Bu zanlı suçlamalar karşısında, "Görüntüleri bana bir arkadaş internet üzerinden gönderdi. Ancak ben gelen maili silmiştim. Görüntülerle ilgili bir bilgiye sahip değilim" dedi. 
'Kanunun yasak saydığı görüntüleri yaymak' iddiasıyla tutuklanmaları istemiyle Kadıköy Adliyesi'ne sevk edilen zanlılar S.Y., E.Ü., S.K., Ş.A., H.P. ve S.M., tutuksuz yargılanmak üzere serbest bırakıldı. 
Akşam saatlerinde görüntüleri yaydığı iddiasıyla 1 kişinin daha gözaltına alındığı öğrenildi. 



</TEXT>
</DOC>
