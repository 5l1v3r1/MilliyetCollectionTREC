<DOC>
<DOCNO> 368663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonsiy05.html </URL>
<DATE> 2005/08/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ağar Emekli, ülke sofrasının lüzumsuz ortağı değil 
</HEADLINE>
<TEXT>

     DYP Genel Başkanı Mehmet Ağar, emeklinin "ülke sofrasının lüzumsuz ortağı" olmadığını söyledi. 
     Ağar, yaptığı açıklamada emeklilerin halinin içler acısı olduğunu söyledi. 
     Ağar, "İktidar, saygıya, bakıma, şefkate ihtiyaçları olan emeklilerimizin sorunlarıyla ilgilenmemekte, onları adeta ülke sofrasının lüzumsuz ortakları gibi görmektedir" dedi. 
     İktidar üyelerinin bir gün kendilerinin de emekli olacağını, bugünkü olumsuz politikalarının kendilerine de dokunacağını unutmamalarını isteyen Ağar, "İktidar kulaktan dolma bilgilerle değil, emeklilerin gerçek hayat şartlarını dikkate alan bir yaklaşımla sorunlara eğilmelidir" dedi. 
     Ağar, şu önerilerde bulundu 
     "Emeklilere ilişkin en temel sorunlardan birisi, üç güvenlik kuruluşu bir araya getirilmiş olmasına rağmen, emeklilere ait norm ve standart birliğinin kurulamamış olmasıdır. Bu konuda kademeli bir programın uygulamaya konulması gerekir. 
     Öte yandan işçi emeklilerine aylık bağlanmasında, aynı kategoride bulunanlara farklı uygulamalar yapılarak mağduriyet yaratılmaktadır. 
     Yeni düzenlemede, aynı hizmete aynı aylık oranları verilmeli, fazla hizmetler ise 240 güne yüzde 1 ekleme yapılarak hesap edilmeli ve bütün emeklilere uygulanmalıdır." 
     
</TEXT>
</DOC>
