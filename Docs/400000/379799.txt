<DOC>
<DOCNO> 379799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/dunya/adun.html </URL>
<DATE> 2005/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karizmanın zaferi 
</HEADLINE>
<TEXT>


Merkel'in, durgunluk ve işsizlik sayesinde çok ileride başladığı seçim yarışında, Schröder'in üstün beceriyle giriştiği son dakika atağı karşısında farkı koruyamaması zayıf siyasi kişiliğine bağlanıyor 

HİKMET ÜTÜL 


Almanya'da önceki gün yapılan erken genel seçimden çıkan sonuç sağ ve sol bloklardan hiçbirine iktidar olacak çoğunluğu vermezken, 3 ay önceki yoklamalara göre rakibi SPD lideri Başbakan Gerhard Schröder'e 23 puan fark atması beklenen CDU Başkanı Angela Merkel'in sadece 0,9 puanlık bir üstünlük elde etmesi, muhafazak r kesimde büyük hayal kırıklığı yarattı. Buna karşılık herkesin büyük bir yenilgiye uğrayacağı konusunda hemfikir olduğu Schröder, yalnızca birkaç haftalık kampanya ve kitleleri kolayca etkileyen karizmatik kişiliğiyle mutlak bir bozgundan kurtuldu, favori Merkel'i yakalamayı başardı. 
225 milletvekili ile seçimden birinci parti çıkan ancak iktidar çoğunluğunu sağlayacak rakamdan çok uzakta kalan Merkel, Avrupa basını tarafından "küçük kazancına karşın çok şey kaybeden" olarak gösterildi. İlk kadın başbakan olarak Almanya'da yeni bir dönem başlatmayı hayal eden Merkel'in bu başarısızlığı, kendi partisi CDU içindeki liderlik koltuğunu da salladı. CDU'nun önde gelen isimleri hiç vakit kaybetmeden Merkel'i yüksek sesle eleştirmeye başladı. 

Nerede hata yaptı 
BBC'nin haberine göre, CDU'yu ikinci en kötü seçim başarısızlığına götüren Merkel'in en temel eksikliklerinden biri sönük kişiliği. Merkel'in beklenen başarıya ulaşamamasının nedenleri şöyle sıralandı 
Soluk giysiler tercih eden, saçını sıradan bir Alman kadını gibi şekillendiren Merkel ayrıca seçmene hitap ederken de kalbine inemedi. Vücut dili sokaktaki vatandaşa yabancı kaldı. Konuşmalarında küçük konulara takılıp kaldı, umut veren bir tablo çizmedi. Söylemlerinin büyük kısmını can sıkıcı ayrıntılara boğdu. Almanya'nın problemlerini gerçekçi bir şekilde dile getirmesine itiraz edilmiyor, ama çözüm için birdenbire acı reçete önerip çalışan sınıfları ürkütmesi büyük hata olarak gösteriliyor. Bu haliyle Merkel, kulislerin siyasetçisi olduğunu gösterdi, kitlelerin değil. Oysa Schröder, enerjik davranışları, yüzünden eksik etmediği gülücüğüyle hep etrafına ışık saçtı. Konuşmak için podyuma çıkarken ceketini çıkarıp bir kenara fırlattı. Taraftarlarının elini sıkarak atmosferi ısıttı. Schröder de sorunlardan bahsetti ama somut çözüm önerilerinden özellikle kaçındı. Manevi değerleri ön plana çıkardı, muğlak ifadelerle umutları artıran mesajlar vermeye çalıştı. 

İki buket, iki insan 

Angela Merkel, dün Berlin'de kendisine verilen buket elinde, silik bulunan vücut dilinin tipik ifadesiyle uzaklara bakıyor. Diğer yanda aynı durumdaki Gerhard Schröder buketi enerjik bir vücut diliyle kaldırmış, güven veren bir edayla insanları selamlıyor. İki lider arasındaki farkı yansıtan iki fotoğraf... 

Başbakanlık savaşları 

DIŞ HABERLER SERVİSİ 

Hiçbir siyasi bloğun hükümet oluşturacak çoğunluğu elde edememesi, Alman liderleri koalisyon ortağı bulma arayışına itti. Hem seçimden birinci çıkan CDU'nun lideri Angela Merkel, hem de ikinci SPD'li Başbakan Gerhard Schröder, Sol Parti hariç öteki partilerle ortaklık kurmak için görüşme çağrısı yaptı. Hem Merkel, hem de Schröder, hükümeti kurma görevinin kendisine verilmesini istedi. Ancak Schröder, çağrısında Merkel liderliğindeki CDU ile hiçbir şartta ortak olmayacağını vurgulayarak iktidar ortağı olabilmesi için muhafazak r partinin kendisine yeni bir lider bulması gerektiğini ima etti. 
Seçim sonuçlarına göre Almanya'da yeni hükümeti oluşturabilecek koalisyon kombinasyonları şöyle 
1. BÜYÜK KOALİSYON SDP-CDU CSU hükümeti. Schröder ve Merkel'in başkanlığındaki bir hükümete kesin bir dille karşı çıktığı için böyle bir hükümetin kurulması ancak Schröder veya Merkel'in parti içi bir darbeyle devrilmesina bağlı. 
2. TRAFİK IŞIĞI HÜKÜMETİ SPD-Yeşiller ve Hür Demokratları bir araya getirecek ortaklığa renklerinden dolayı trafik ışıkları koalisyonu deniyor. Fakat Hür Demokratlar, Schröder ile görüşmeyeceklerini açıkladı. 
3. JAMAİKA KOALİSYONU Yine renklerinden dolayı böyle bir isim verilen seçenek, CDU CSU, Yeşiller ve Hür Demokratlar'ın ortaklığını öngörüyor. Ancak Yeşiller'in böyle bir ortaklıkta yer alması uzak bir ihtimal olarak görülüyor. 

Pazarlıklar bir ay sürebilir 

Yeni Alman hükümetini kuracak sayısal çoğunluk için parlamentoda sandalye sahibi partiler arasında işbirliğinin şart olduğu bir ortamda, siyasi parti liderlerinin anlaşmaya varmaları için çok fazla zamanları yok. Pazarlıkların yeni meclisin açılacağı 18 Ekim tarihine kadar tamamlanması gerekiyor. Politik takvimdeki önemli günler şunlar 
EYLÜL SONU Olası koalisyon ortağı partiler arasında görüşmeler başlayacak. 
2 EKİM Dresden'de ara seçim, fakat bu mevcut tabloyu değiştirmeyeceği için görüşmeleri etkilemeyecek. 
13 EKİM Parlamento, Afganistan'daki NATO görev gücü içindeki Alman birliğinin göreve devam edip etmemesine karar verecek. Yeni meclis bu tarihe kadar toplanamazsa eskisi karar verecek. 
EKİM ORTASI Koalisyon görüşmelerinin tamamlanması, protokollerin imzalanması ve bakanlıkların dağılımının yapılması gerekiyor. 
18 EKİM Anayasaya göre yeni parlamento toplanacak. Cumhurbaşkanı Horst Koehler'in hükümeti kurmakla görevlendirdiği parti lideri oylanacak. Parti liderinin başbakan sıfatını alabilmesi için ilk turda 307 kabul oyuna ihtiyacı var. 




</TEXT>
</DOC>
