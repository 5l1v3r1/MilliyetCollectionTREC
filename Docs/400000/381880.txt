<DOC>
<DOCNO> 381880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/soneko04.html </URL>
<DATE> 2005/09/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
TMSF'nin batık kredileri 11.7 milyar YTL'ye indi... 
</HEADLINE>
<TEXT>

     Tasarruf Mevduatı Sigorta Fonu’nun TMSF satmaya başladığı batık kredileri azalırken, diğer bankaların batıkları artıyor. Fon’un takipli alacakları, yılbaşından bu yana 700 milyon YTL’ye yakın azalarak 11.7 milyar YTL’ye indi. Diğer bankaların batık kredileri ise 930 milyon YTL artarak 7 milyar YTL’yi geçti. 
     ANKA’nın Merkez Bankası verilerinden yaptığı belirlemeye göre, mevcut bankalar ile TMSF bünyesine alındıktan sonra tasfiye edilen, birleştirilen ya da satılan bankalardan Fon’a devrolunan tasfiye olunacak toplam krediler, 9 Eylül itibariyle 18 milyar 663.4 milyon YTL oldu. Bu kredilerde, yılbaşından bu yanaki dönemde 256 milyon YTL’lik artış gözlendi. 2004 yılı sonunda bankacılık sisteminin toplam batık kredileri 18 milyar 407.4 milyon YTL düzeyinde bulunuyordu. 
     
     TMSF’NİN BATIK KREDİLERİ AZALIYOR 
     Batık kredilerin 11 milyar 654.1 milyon YTL’yle en büyük bölümünü TMSF’nin tasfiye olunacak alacakları oluşturuyor. Fon’un batık kredileri yılbaşından bu yanaki dönemde 672.3 milyon YTL azaldı. 
     TMSF’nin batık kredilerindeki düşüşün büyük bölümü yabancı para kredilerden kaynaklandı. 9 Eylül itibariyle Fon’un takipli alacaklarının 7 milyar 921.1 milyon YTL’sini döviz, 3 milyar 733 milyon YTL’sini YTL cinsinden krediler oluşturdu. Döviz cinsinden batık krediler 417 milyon YTL, YTL cinsinden batıklar 255 milyon YTL daraldı. 
     
     DİĞER BANKALARIN BATIK KREDİLERİ 
     Diğer bankaların batık kredileri ise yılbaşından bu yana 928.3 milyon YTL oranında büyüyerek 6 milyar 81 milyon YTL’den 7 milyar 9.3 milyon YTL’ye ulaştı. 
     Artışın büyük bölümü özel bankalardan kaynaklandı. Özel bankaların tasfiye olunacak alacakları 601.5 milyon YTL artarak 3 milyar 960.9 milyon YTL’ye çıktı. 
     Kamu bankalarının batık kredileri 90.8 milyon YTL artarak 2 milyar 486.1 milyon YTL’ye, yabancı bankaların batık kredileri 241.5 milyon YTL artarak 392 milyon YTL’ye yükselirken, kalkınma ve yatırım bankalarının batık kredileri 5.5 milyon YTL azalarak 170.3 milyon YTL’ye indi. 
     
     11 MİLYAR YTL’YE YAKIN KARŞILIK 
     Bankalar ve TMSF, batık krediler için 9 Eylül itibariyle 10 milyar 796 milyon YTL’lik karşılık ayırdı. 
     Krediler özel karşılıkları, yılbaşından bu yana 982.5 milyon YTL arttı. TMSF’ye devrolunan takipli alacak karşılıkları 17.2 milyon YTL artarak 4 milyar 565.3 milyon YTL, diğer 
     bankaların alacak karşılıkları 965.3 milyon YTL artarak 6 milyar 230.7 milyon YTL düzeyinde oluştu. 
     
</TEXT>
</DOC>
