<DOC>
<DOCNO> 396634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yasam/axyas02.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraydaki son skandal 
</HEADLINE>
<TEXT>


Topkapı Sarayı'nda Hazine bölümünün kapısının bir gece boyunca açık kaldığı, konunun soruşturulmadığı belirlendi 

ÖMER ERBİL İstanbul 

Topkapı Sarayı'nda meydana gelen hırsızlık olayından bir ay önce, Hazine bölümünün kapı kilidinin bir gece boyunca açık bırakıldığı ortaya çıktı. Saray uzmanları tarafından bu durum tutanakla tespit edilmesine rağmen Topkapı Sarayı yönetiminin tutanağı sumenaltı ettiği belirlendi. İhmalde kimse ceza almadığı gibi, Hazine bölümünde sayım işlemi de yapılmadı. İhmalde ismi olan kişi olarak da Saray Müdür Vekili Göksen Sonat gösterildi. 
Olay, Sonat'ın en önemli eserlerin sergilendiği Hazine bölümünü 17 Mayıs akşamı özel bir TV programı için açmasıyla başladı. Sonat, saat 20.00'de programın bitmesinden sonra kapıyı kilitlemedi. Bu durum ertesi gün sabah 09.00'da Hazine bölümünün açılması sırasında ortaya çıktı. 

Soruşturma yok 
Arkeolog Müjgan Harmankaya, güvenlik görevlisi Kenan Bedir, bekçi Veli Aslan tarafından bu durum tutanakla tespit edildi. Sonra da tutanağın bir kopyası Topkapı Sarayı Müdürlüğü'ne teslim edildi. 
Ancak müdürlük bu yazıyı sumenaltı ederek, Kültür ve Turizm Bakanlığı'nı durumdan haberdar etmedi. Bundan dolayı da müfettiş soruşturması yapılmadı. Kapının gece boyu açık kalıp kalmadığı, içeri birinin girip girmediği konusunda araştırma yapılmadığından, Hazine bölümünde eksik olup olmadığı da henüz öğrenilemedi. 
Bu olaydan yaklaşık bir ay önce 23 Nisan'da da Portre bölümünün kapısının mühürsüz olduğu belirlenmişti. Her iki olay da İstanbul Valiliği'ne bir raporla bildirildi ancak bugüne kadar bir sonuç alınamadı. 

Ortaylı Rivayet vardı 
Milliyet'in konuyla ilgili soruları üzerine Topkapı Sarayı Müzesi Müdürü Prof. Dr. İlber Ortaylı, "Hazine kapısının açık kaldığı rivayeti vardı. Ama ben o zaman müdür değildim. Aradan altı ay geçti" dedi. 



</TEXT>
</DOC>
