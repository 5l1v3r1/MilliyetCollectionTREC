<DOC>
<DOCNO> 356330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonspo54.html </URL>
<DATE> 2005/06/28/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Bursaspor yeni sezonda "Hummel" giyecek... 
</HEADLINE>
<TEXT>

     Danimarka’nın ünlü spor giysisi markası "Hummel", İkinci Lig A Kategorisi’nde mücadele eden Bursaspor’un 2005-2006 sezonunda forma sponsoru oldu. 
     Vakıfköy Orhan Özselek Sosyal Tesisleri’nde sponsorluk anlaşmasına imza atan Bursaspor Kulübü Başkanı Levent Kızıl, Danimarka Milli Takımı ile özdeşleşmiş Hummel’in, Türkiye’de ilk kez Bursaspor’u tercih ettiğini söyledi. 
     Hummel firmasını, "Bursaspor’un Birinci Süper Lig büyük yürüşüne katıldığı için" kutlayan Kızıl, "Hummel genelde kulüplere fazla sponsor olmuyor. Yapılan görüşmelerde birbirimizi tercih ettik. 
     Anlaşma sadece formayla kalmayacak, Bursaspor’un Bursastore 
     mağazalarında satılan ürünlerini de Hummel üretecek. Mağazalarımızda bundan böyle daha fazla çeşitlilik olacak" dedi. Kızıl, Hummel’in ayrıca Bursaspor’un Danimarka’da katılacağı bir turnuvanın tüm masraflarını karşılayacağını ve sezon açılışında Danimarka’dan bir Birinci Lig takımını Bursa’ya getireceğini sözlerine ekledi. Hummel’in Türkiye distribütörü Galeri Metin A.Ş.’nin sahibi Metin Cangüçlü de, 4 yıldır ticari ilişkiler içinde oldukları, spor giysiler üreterek ihraç ettikleri Hummel ile bir süredir Türk spor kulüpleriyle çalışması konusunda görüşmeler yaptıklarını anlattı. Firma yetkililerini, Bursaspor’a sponsor olmaları konusunda ikna ettiklerini dile getiren Cangüçlü, "Danimarka Milli Takımı, Aston Villa ve Olympıque Lyon takımların sponsoru olan Hummel, 2005-2006 sezonunda Bursaspor’un forma sponsoru oldu. Hummel, Türkiye’de ilk kez Bursaspor’u tercih etti. Bursaspor’a en güzel, en kaliteli malzemelerle hizmet vereceğiz" diye konuştu. Cangüçlü, imza töreninin ardından Levent Kızıl’a, kendisi için özel olarak hazırlanan ve arkasında isminin yazılı olduğu, "01" numaralı formayı hediye etti. Bursaspor’un 1967 yılında giydiği formanın benzeri olan hediye formayı çerçeveleterek odasına asacağını belirten Kızıl, "Sezon sonuna doğru şampiyonluğu garantilediğimizde Bursa’daki bir maçta bu formayı giyeceğiz. O maçta tüm yönetim olarak stada yeşil-beyazlı formayla geleceğiz. Bu jestiniz için teşekkür ederim" dedi. Kızıl, Hummel firmasına stat kapasitesi olan 19 bin 700 adet forma siparişi verdiklerini ve tüm taraftarların ilk maç bu formalardan alıp giyerek stada gelmelerini isteyeceklerini kaydetti. 
     
</TEXT>
</DOC>
