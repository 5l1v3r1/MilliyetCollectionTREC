<DOC>
<DOCNO> 369125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun22.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı gazeteciler 'özgürüz' dedi 
</HEADLINE>
<TEXT>


GÜLAY FIRAT İstanbul 

Dışişleri Bakanlığı ve Basın Yayın Enformasyon Genel Müdürlüğü'nün ortak çalışması kapsamında, mesleki çalışmalarda bulunmak üzere İstanbul'da bulunan Iraklı gazetecilerden oluşan heyet, dün Türkiye Gazeteciler Cemiyeti'ni TGC ziyaret etti. Iraklı radyo, televizyon ve gazete temsilcilerinden oluşan 21 kişilik heyet, TGC Başkanı Orhan Erinç'le bir araya geldi. Iraklı heyetin başkanı Azad A. Mohamed Ali, ülkesinde basının bugünkü durumu hakkında bilgi verdi. 
Ali, Saddam dönemiyle, bugünü karşılaştırırken, "Yerle gök arasındaki fark gibi bir fark var. Saddam Hüseyin döneminde hiçbir şekilde özgürlük yoktu ne basın anlamında, ne sosyal yaşamda... Saddam demek terör demek, Saddam demek özgürlüklerin kısıtlanması, toplu katliamlar, bazı kasabaların, köylerin olduğu gibi yok edilmesi demekti" dedi. Heyet, Basın Konseyi'nin yanı sıra, bazı gazete ve televizyonları da ziyaret ederek bilgi alacak. 


</TEXT>
</DOC>
