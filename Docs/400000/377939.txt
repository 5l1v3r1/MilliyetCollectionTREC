<DOC>
<DOCNO> 377939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/siyaset/siy02.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk duruşmaya zorla getirilecek 
</HEADLINE>
<TEXT>


Mahkeme, yazar Orhan Pamuk'un, Aralık'taki ilk duruşmasına "polis zoruyla getirilmesi" için karar çıkardı. Prof. Yurtcan, "Mahkemenin kararı gereksiz" dedi 

Lube Ayar - İstanbul 


Yazar Orhan Pamuk'un, Ermeni tehciri konusunda bir İsviçre gazetesine yaptığı açıklamalar sebebiyle açılan davanın ilk duruşmasına, "polis zoruyla getirilmesi" için karar çıkarıldı. Pamuk'un, savcılık ifadesinde, "Ben Türk'üm ve bununla da gurur duyuyorum" dediği ortaya çıktı. 
Pamuk hakkında, "Türkiye'de 30 bin Kürt, bir milyon Ermeni öldürüldü" açıklaması üzerine, "Türklüğü alenen aşağılama" suçundan açılan davanın ilk duruşması için, mahkeme, izhar kararı çıkardı. Yargılamayı yapacak Şişli 2. Asliye Ceza Mahkemesi, Şişli Emniyet Müdürlüğü'ne gönderdiği yazıda Pamuk'un 16 Aralık'taki duruşmaya polis zoruyla getirilmesini istedi. 
Karara gerekçe olarak gösterilen CMK'nın Ceza Muhakemesi Kanunu 199. maddesi, "Mahkeme, sanığın hazır bulunmasına ve zorla getirme kararı veya yakalama emriyle getirilmesine her zaman karar verebilir" diyor. TCK'nın 301. maddesi gereği 3 yıla kadar hapis cezası istemiyle yargılanacak olan Pamuk, savcıya verdiği ifadede, Aralık 2004'te İsviçre'deki bir gazetecinin kendisiyle röportaj yapmak istediğini belirterek şunları söyledi 

Amacım tabu yıkmak 
"Gazeteci, yakın tarih konusunda bilgili değildi. Türkiye'nin AB üyeliği gibi konuşulan geniş konu yelpazesi içinde sorulması üzerine, Ermeni tehciri konusunun nazik bir konu olduğunu söylemek amacıyla, bu topraklarda 'Bir milyon Ermeni, 30 bin Kürt öldürüldü' dedim. Bunu söylemekteki amacım Türkiye'de h l konuşulmayan bir tabuyu yıkmaktı. Bunların konuşulmamasından h l rahatsızlık duyuyorum. Ben Türk'üm ve bununla da gurur duyuyorum. Açıklamayı yaparken, Türkiye'yi ya da Türkler'i aşağılamak gibi bir amaç gütmedim." 

Celpname yeterdi 

İstanbul Üniversitesi Hukuk Fakültesi öğretim Üyesi Prof. Dr. Erdener Yurtcan, kararı şöyle değerlendirdi 
"Pamuk hakkında ceza davası açılabilir, savcının takdiridir bu. Bu asliye cezalık bir suç. Sanığın da kim olduğu belli, yargıya çağırırken bu tavra gerek yok. Klasik formattaki gibi önce bir celpname gönderirsin, davet edersin yargılamaya, gelmez ve mazeret de bildirmezse o zaman polis devreye sokulur. Bence çok gereksiz bir tavır. Uygulama da böyle çalışmıyor zaten. Ağır cezalık suçlarda bile önce celpname gönderiliyor. Yasanın normları değişmeden tavır niye sertleştiriliyor, ben bunu anlamıyorum." 


</TEXT>
</DOC>
