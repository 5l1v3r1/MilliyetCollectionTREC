<DOC>
<DOCNO> 375569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sonspo07.html </URL>
<DATE> 2005/09/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Tony Parker Bizim için zor bir turnuva oldu... 
</HEADLINE>
<TEXT>

     ''Efes Pilsen World Cup 4 İstanbul'' uluslararası basketbol turnuvasında başarılı olamayan Fransa'nın NBA'de oynayan oyuncusu Tony Parker, sonuncu sırada tamamladıkları turnuvaya övgüler yağdırdı. 
     Basketbol Federasyonu'nun internet sitesine açıklamalar yapan Tony Parker, organizasyonu ''harika'' olarak niteleyerek, ''Ancak bizim açımızdan zor bir turnuva olduğu kesin. Avrupa Şampiyonası öncesi bizim daha fazla deneyim kazanmamızı sağlayacak mükemmel bir organizasyon oldu'' dedi. 
     Parker, çok genç bir takıma sahip olduklarını ve beraber fazla oynama şanslarının henüz bulunmadığını belirterek, sözlerini şöyle sürdürdü 
     ''Bu bakımdan deneyim eksikliğimizin olduğunu söyleyebilirim. Zaferler kazanmak için zamana ihtiyacımız var. Yitirerek kazanmayı öğreneceğiz. Daha sıkı ve sürekli çalışmaya devam edeceğiz. Elimizdeki bu genç takımla elimizden gelenin en iyisini yapacağımıza inanıyorum.'' 
     
     ''TÜRKİYE, ÇOK İYİ BİR TAKIM'' 
     Avrupa Şampiyonası'nda tüm maçların çok çekişmeli geçeceğini düşündüğünü belirten Parker, Türkiye'nin çok iyi bir takım olduğunu ve iyi oynaması durumunda başarıyı yakalayabileceğini söyledi. 
     Parker, Türkiye'nin Hidayet gibi mükemmel bir lider oyuncusunun bulunduğunu vurgulayarak, ''Bu lider oyuncular her an maçların kaderini değiştirebilecek düzeyde. Hidayet ve Mehmet zaten NBA'de önemli işler yapıyorlar'' diye konuştu. 
     
</TEXT>
</DOC>
