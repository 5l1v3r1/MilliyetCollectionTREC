<DOC>
<DOCNO> 384431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sondun09.html </URL>
<DATE> 2005/10/06/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Le Monde AB Hırvatistan'a 'evet' diyerek ağır bedel ödedi 
</HEADLINE>
<TEXT>

     Fransız Le Monde gazetesi, Avrupa Birliği'nin Hırvatistan'la müzakerelere başlama kararıyla çok ağır bir bedel ödediğini yazdı. 
     Gazete, başyazısında geleneksel olarak güneydeki Katolik komşusu Hırvatistan'ı kanatları altına alan Avusturya'nın Türkiye'ye yeşil ışık yakılması için Zagreb'le de müzakerelere başlanmasını şart koştuğunu anımsatıyor ve şu yorumu yapıyor 
     "Avrupalı liderler bu şantaja boyun eğerek, şimdiye kadar aday ülkeleri belirli kriterlere uymaya zorlamak için kullandıkları kozlarını kaybettiler. 
     Hırvatistan için bu konuda geri adım atıldıysa yarın, Radovan Karaciç ve Mladiç gibi zanlıları mahkemeye teslim etmekte gönülsüz davranan Sırplara da benzer şekilde tolerans gösterilebilir." 
     
     Romanya gazetesi Savaş suçluları cesaretlendirildi 
     Romanya'da yayımlanan Romana Libera gazetesi ise Hırvatistan'a yeşil ışık yakılmasıyla, savaş suçu zanlılarını mahkemeye teslim etmesi gereken diğer Balkan ülkelerinin üzerinden ağır bir yükün kalktığını öne sürüyor. 
     "Hırvatistan örneğiyle Avrupa Birliği, Sırbistan'a, Bosna'ya ve savş suçlularını saklayan diğer Balkan ülkelerine çok tehlikeli bir mesaj gönderdi. Yani Hırvatistan gibi sizi de artık geçmişte işlediğiniz suçlardan dolayı sorumlu tutmayabiliriz mesajı bu. Sonuçta bu kararla Balkanlar'daki uzlaşma süreci ciddi bir tehdit altına girdi. 
     Eğer Türkiye üye olacaksa bu onlarca yıl alacak. Bunu herkes biliyordu. Ama Avrupa Birliği üyesi Avusturya'nın imparatorluk dönemindeki eski tebaasını arka kapıdan birliğe sokabilmek için tüm Avrupa Birliği ilkelerini ayaklar altına alabileceğini bilmiyorlardı." 
     
</TEXT>
</DOC>
