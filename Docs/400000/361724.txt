<DOC>
<DOCNO> 361724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sontur24.html </URL>
<DATE> 2005/07/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Gazeteci Ömer Tarkan'ın cenazesi toprağa verildi... 
</HEADLINE>
<TEXT>

     Ankara'daki evinde dün vefat eden eski Basın Yayın ve Enformasyon Genel Müdürlerinden gazeteci-yazar Ömer Tarkan'ın cenazesi, İstanbul'da toprağa verildi. 
     Tarkan'ın cenazesi, Karacaahmet Camii'nde öğle vakti kılınan cenaze namazının ardından götürüldüğü Beylerbeyi Nakkaştepe'deki aile mezarlığında defnedildi. 
     Cenaze törenine, Tarkan'ın ailesi ve yakınlarının yanı sıra Devlet Bakanı Kürşad Tüzmen, İstanbul Valisi Muammer Güler, Milliyet Gazetesi Genel Yayın Yönetmeni Sedat Ergin ve sanatçı Hale Soygazi'nin de aralarında bulunduğu çok sayıda kişi katıldı. 
     Tüzmen ve Güler, törende Tarkan'ın kızı Zeynep ve ailesine başsağlığı dileğinde bulundu. 
     Kürşad Tüzmen, törende gazetecilere yaptığı açıklamada, Ömer Tarkan'ın basın ve medya için son derece değerli, yüksek kaliteli, işini bilen, ciddi bir şekilde çalışan kişi olduğunu ifade ederek, Tarkan'ın en verimli çağında kaybedildiğini söyledi. 
     Kendisiyle geçmişte beraber olduklarını, çeşitli programlar yaptıklarını anlatan Tüzmen, Ömer Tarkan'ın sorduğu düzeyli sorularıyla bilgi birikimini bütün programlarına aktarabilen bir kişi olduğunu kaydetti. 
     Tüzmen, ''Türkiye için, medyamız için, dışişlerimiz için çok önemli bir değerimizi yitirdik. Çok üzgünüz. Ailesine, yakınlarına, arkadaşlarına, dışişleri ve medya camiasına başsağlığı diliyorum'' dedi. 
     Böylesine değerlerin çok genç yaşta yitirilmesinin çok üzücü olduğunu vurgulayan Tüzmen, ''Bu kendi hayatımızı tekrar hep beraber bir gözden geçirmemiz gerektiğine itiyor doğrusu'' diye konuştu. 
     Milliyet Gazetesi Genel Yayın Yönetmeni Sedat Ergin de, Ömer Tarkan'ın çok iyi eğitim almış, iyi yetişmiş bir kişi olduğunu ifade etti. 
     Türk basınının Tarkan'dan gereğince yararlanıp yararlanamadığının tartışılır bir konu olduğuna işaret eden Ergin, Tarkan'ın her şeye rağmen çok önemli bir çalışma ve mesai ortaya koyduğunu ve Türk basınına çok saygın bir çizgi getirdiğini belirtti. 
     Ergin, Tarkan'ın hayatı ile ilgili yeni bir muhasebe yaparak Dışişleri Bakanlığı'na dönme kararı verdiğini ve yaşasaydı 2 gün sonra Dışişleri Bakanlığı'nda görevine başlayacağını anlattı. 
     Tarkan'ın 1990 yılında by-pass ameliyatı geçirmesine rağmen sağlığını çok ihmal ettiğini ve günde 2-3 paket sigara içtiğini anlatan Ergin, ''Göz göre göre ölümü seçti. Onun kadar iyi yetişmiş, muhakemesi kuvvetli bir gazetecinin by-passlı olduğu halde o kadar sigara içmesi... Biraz kendi sınırlarını zorluyordu. Galiba kendisine meydan okuyordu. Tabii bu öyle bir alan ki meydan okuduğunuzda kazanma şansınız yok. Göz göre göre kendine meydan okudu ve kaybetti'' dedi. 
     Cenaze törenine, Dışişleri Bakanı ve Başbakan Yardımcısı Abdullah Gül, Genelkurmay Başkanlığı ile Kara Kuvvetleri Komutanı Orgeneral Yaşar Büyükanıt tarafından da çelenk gönderildiği görüldü. 
     6 Kasım 19'de İstanbul'da doğan Tarkan, 1979 yılında Ankara Üniversitesi Siyasal Bilgiler Fakültesi'nden mezun oldu. 
     Dışişleri Bakanlığı'nda yurtiçi ve yurtdışı görevlerde bulunan Tarkan, 1991 yılında Başbakanlık Basın Müşavirliği'ne getirildi. 
     1992-1993 yılları arasında Basın Yayın ve Enformasyon Genel Müdürlüğü yapan Tarkan, 1 Ekim 1993 ile 30 Mart 1995 tarihleri arasında Cumhurbaşkanlığı Başdanışmanı olarak görev yaptı. 
     Tarkan, bu görevinden ayrıldıktan sonra bazı televizyonlarda programlar, gazetelerde köşe yazarlığı yaptı. 
     Ömer Tarkan, bir kız çocuk babasıydı. 
     
</TEXT>
</DOC>
