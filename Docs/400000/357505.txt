<DOC>
<DOCNO> 357505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/dunya/adun.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TIME pes etti NYT direniyor 
</HEADLINE>
<TEXT>


ABD'de 'CIA ajanının kimliğinin New York Times gazetesi ve Time dergisi tarafından deşifre edilmesi' vakasında Time, muhabirinin hapse atılması tehdidi karşısında kaynaklarını açıklama kararı alınca, New York Times'ın protestosuna uğradı 

Yasemin Çongar - Washington 


ABD'de Watergate skandalından bu yana basınla federal yargıyı karşı karşıya getiren en önemli "haber sızdırma" olayının tarafı olan iki büyük medya kuruluşunun yolları ayrıldı. 
New York Times, soruşturma konusu haberle ilgili kaynaklarını Büyük Jüri'ye açıklamayı reddettiği için, önümüzdeki hafta cezaevine girmesi olası muhabiri Judith Miller'a sahip çıkarak, "kaynakların gizliliği" ilkesini korumakta direniyor. 
Time dergisi ise önceki gün aldığı kararla tavır değiştirdi. Derginin yönetimi, aynı haberle ilgili kaynaklarını açıklamamakta direnen Time muhabiri Matthew Cooper'ın cezaevine girmesini ve bu konuda yüklü bir tazminat ödenmesini önlemek amacıyla, haberin gizli kaynaklarını federal makamlara bildirmeye hazır olduğunu duyurdu. 

İntikam mı 
Miller ve Cooper'ı cezaevine girmenin eşiğine getiren haber, Victoria Plame adlı yetkilinin CIA'de çalıştığının ABD hükümet yetkililerince basına sızdırılmasına dayanıyor. Plame'in kimliğini kimin açığa vurduğu federal soruşturma konusu olunca, bu kapsamda haber yazan ya da araştırma yapan gazeteciler, kaynaklarını açıklamak üzere Büyük Jüri önünde ifade vermeye çağrıldı. Plame'in adının basına sızdırılmasında, eşi eski büyükelçi Joseph Wilson'ın Bush yönetiminin Irak politikasını sert biçimde eleştirmesinin rol oynadığı, Wilson'dan intikam almak isteyen Beyaz Saray yetkililerinin Plame'in adını gazetecilere fısıldadıkları düşünülüyor. 
Time Genel Yayın Yönetmeni Normal Pearlstein, ABD Anayasa Mahkemesi'nin son hükmünü kararına gerekçe göstererek, "Yüksek Mahkeme, ulusal güvenliği ve büyük jüriyi ilgilendiren bir konuda görüşünü bildirince, yasaların üzerinde olmadığımız ve sıradan vatandaşlar gibi davranmamız gerektiği kanısına vardım" dedi. 
"New York Times" gazetesinin yayıncısı Arthur Sulzberger Jr, "Time şirketinin kararı derin hayal kırıklığı yaratmıştır. Biz bu baskılara geçmişte hep direndik, direnmeyi de sürdüreceğiz" di-yerek, Time yönetimini eleştirdi. 

NEW YORK TIMES 


</TEXT>
</DOC>
