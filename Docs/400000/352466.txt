<DOC>
<DOCNO> 352466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/yazar/bila.html </URL>
<DATE> 2005/06/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Suriye Büyükelçisi Milliyet'e konuştu 
</HEADLINE>
<TEXT>
'Esad, Atatürk'ü örnek alıyor' 
Büyükelçi'den mesajlar "ABD ziyaretinde Erdoğan'ın tutumu doğruydu. Türkiye bizim için örnek. Reformu reddeden delidir" 

ABD'nin Irak'tan sonra Suriye'yi hedef alan tutumu, Başkan Bush yönetiminin Irak'taki direnişten Şam'ı sorumlu tutması, bütün gözleri bu ülkeye çevirdi. 
Suriye Devlet Başkanı Beşar Esad'ın başlattığı reform hareketleri hız kazanırken, Washington, Suriye'ye dönük baskısını giderek artırdı. 
Son olarak Başbakan Erdoğan'ın, Washington ziyaretinde Suriye önemli gündem maddelerinden biri oldu. Başkan Bush ile Başbakan Erdoğan'ın Suriye konusuna farklı yaklaşımları ilgiyle izlendi. 
Sadece Türkiye'de değil tüm dünyada ABD-Suriye gerginliğinin gündemin üst sıralarına taşındığı bugünlerde, Milliyet'in Ankara Bürosu'nu ziyaret eden Suriye'nin Ankara Büyükelçisi Dr. Halit Raad, Raad, hem ABD'ye hem Türkiye'ye dönük sıcak mesajlar verdi. 
Raad, Başkan Bush ile Başbakan Erdoğan'ın Suriye konusundaki tutumlarını şöyle değerlendirdi 

'Tutumu doğru' 
"Başbakan Erdoğan Washington görüşmelerinde doğru bir tavır almıştır. Türkiye ile Suriye kısa sürede sorunlarını halletmiş iki örnek komşudur. ABD'nin Suriye'ye baskısı yeni bir şey değil. 15 yıldır devam ediyor, ancak doğru gerekçelere dayanmıyor. Suriye teröre destek olan bir ülke değildir. Türkiye özellikleri olan bir ülkedir. Siyasal alanda çok önemli sıçramalar yapmıştır. Bu sıçramalar ileriye dönüktür. Bunu kimin yaptığına bakarak söylemiyorum..." 
Dr. Raad, söyleşimizde, Suriye'de başlatılan reform hareketlerinin önemini vurgularken, "Türkiye'ye imreniyoruz ve örnek olarak görüyoruz" diyerek söze başladı. Dr. Raad şu değerlendirmeyi yaptı 
"Suriye'de Türkiye'ninki gibi laik bir sistem uygulanmaktadır. Türkiye, Suriye'ye en yakın laik sistemli ülkedir. Türkiye'nin 1923'ten bu yana kat ettiği mesafeye imrenerek bakıyoruz. Demokratik, laik, modern bir ülke olarak Türkiye, bütün dünya için 80 yıllık bir kanıttır. Bir büyük örnektir. Biz de Türkiye'yi örnek alıyoruz. 
Suriye reform sürecini başlatmıştır ve kısa sürede büyük ilerleme sağlayacaktır. Reform bütün ülkeler için bir gereksinimdir. Reformu reddeden delidir diyebiliriz. Bölge ülkeleri için ihtiyaç, var olmanın yoludur." 

'Atatürk'ü iyi okudu' 
Dr. Raad, Suriye Devlet Başkanı Beşar Esad'ın modern, dünyayı doğru okuyabilen bir lider olduğunu belirttikten sonra, Atatürk'ün reformlarını örnek alan bir çizgi izlediğini kaydetti ve şöyle konuştu 
"Atatürk, 1920'li yıllarda modern Türkiye'nin temellerini önemli reformlarla attı. Beşar Esad da Atatürk'ü çok iyi okumuş, çok iyi anlamış bir liderdir. Bugün başlattığı reformlar, Atatürk'ün yaptıklarıyla aynı amaca yöneliktir. Demokratik, laik, çağdaş bir yapı kurmak. Suriye bu yolda hızla ilerlemektedir. Parti kongresinde alınan kararlar bu niteliktedir. Çok partili yaşama geçiş kararı, özel sektör girişimlerinin desteklenmesi, özel sektörün gazete çıkarması, demokratikleşme, sivilleşme yolunda alınan kararlar, önemli reformlardır." 

'Kendi ceketimiz' 
Suriye'nin Ankara Büyükelçisi, demokratikleşmenin her ülkenin iç dinamikleriyle gerçekleşmesi gerektiği üzerinde durdu. 
Her ülkenin kendi birikimleri, deneyimleri, gelenekleri ve kültürüne göre demokratik yapılanmayı gerçekleştirmesi gerektiğini vurguladı. Bu sürecin dayatmayla, dış askeri müdahaleyle değil, kendi dinamikleriyle yaşanmasının daha sağlıklı sonuçlar doğuracağını belirterek, ABD'ye mesaj verdi. 
Dr. Raad, bu görüşünü aktarırken demokratikleşmeyi bir ceket örneğiyle şöyle anlattı 
"Zorla model uygulamasını kabul edemeyiz. Her ceket, herkese olmaz. Örneğin sizin de benim de ceketimiz var. Ama benimki size, sizinki bana uymaz. Çünkü vücut ölçülerimiz farklı. Ama ikimiz de kendimize uyan ceketi giyersek, ikimiz de daha şık oluruz. Biz reform süreciyle kendi ceketimizi dikiyoruz. Dış müdahale, dayatma çok yanlış olur. Bu süreci olumsuz ekiler." 

Terörle mücadele 
Dr. Raad, ABD'nin Suriye'ye dönük suçlamalarının yersiz ve haksız olduğunu vurgularken şu bilgileri verdi 
"ABD Suriye'yi Irak'taki direnişçilere yardım etmekle suçluyor. Bu haksız bir suçlamadır. Suriye son bir ay içinde tam 1200 şüpheliyi Suriye topraklarında yakaladı, ülkelerine iade etti. Suriye teröre ve teröristlere yardımcı olmak şöyle dursun, tam aksine yoğun bir mücadele veriyor. Suriye ile Irak sınırı 600 kilometredir ve tümüyle çöldür. 
Bu bölgede sadece yılanlar ve akrepler yaşabilirler. Böyle bir sınırın kontrolü çok zordur. ABD, Meksika sınırını kontrol edebiliyor mu O da tümüyle kontrol edemiyor. Bu sorun birçok ülke için geçerlidir. Suriye, ABD ile diyalog kapılarını açık tutuyor, buna çaba gösteriyor. Reformlar bir süreçtir. ABD sabretmeyi öğrenmeli." 

Başka örneği yok Dr. Raad, Türkiye ile Suriye ilişkilerinin çok kısa sürede geldiği düzeyin dünyada başka örneği olmadığını da vurguladı ve şu değerlendirmeyi yaptı "Türkiye ile Suriye arasında kara bir dönem oldu. O dönemi geride bıraktık. Dış faktörlerin o dönemde etkileri büyüktü. Ama iki ülke bu dönemi hızla geride bırakıp, bütün sorunlarını diyalog yoluyla çözebildi. Şu anda Türkiye ile Suriye'nin çok kısa sürede aldığı bu mesafe dünyaya örnektir. Türkiye, üç temsilciliğimizin bulunduğu tek ülkedir. 500 bin giriş-çıkış oluyor, vize işlemlerini yetiştiremiyoruz. Nik h başvurularına yetişemiyoruz. İki ülke halkı kardeştir, akrabadır. Sayın Sezer'in ziyaretinde Suriye halkının kendiliğinden gösterdiği sevgi görülmeye değerdi. Bunu Beşar Esad'ın Türkiye ziyaretinde de Türk halkında gözledik. Sorunlu dönem geride aldı. Dünyaya örnek olduk." 



</TEXT>
</DOC>
