<DOC>
<DOCNO> 382369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/sontur30.html </URL>
<DATE> 2005/09/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Medeniyetler Buluşması’nda Papa’yı temsil eden Kardinal kapkaç kurbanı 
</HEADLINE>
<TEXT>

     
     Mehmet EZER ANTAKYA Hatay , DHA 

     
DÜNYANIN gözünün çevrildiği Hatay’daki 1’inci Medeniyetler Buluşması’na Papa 16’ncı Benedikt’i temsilen katılan Alman Kardinal Klaus Otte, kapkaççı saldırısına uğradı. Yere yatırdıkları Otte’nin 300 Euro ve boynundaki altın zinciri alan 4 zanlı gözaltına alındı. 
     Saldırı bugün saat 01.00 sıralarında Harbiye Beldesi’nde meydana geldi. Dünkü panel ve gezilerin ardından Harbiye Beldesi’nde konakladığı Özcihan Otel’de istirahat eden Kardinal Klaus Otte, hava almak için dışarı çıktı. Kimlikleri açıklanmayan 4 kapkaççı, gezinti yapan Otte’ye saldırdı. Kardinali yere yatıran saldırganlar, üzerindeki 300 Euro ve boynundaki ata yadigarı olduğunu söylediği altın zinciri aldı. Zanlılar olay yerinden hızla kaçarken, kısa bir şok yaşayan Kardinal Otte, Harbiye Jandarma Komutanlığı’na şikayette bulundu. 
     Hava almak için dışarı çıktığında 4 kişinin saldırısına uğradığını belirten Otte, yere yatırıldığını, üzerindeki 300 Euro ve atalarından yadigar kalan altın zincirinin çalındığını söyledi. Kardinal, jandarma kayıtlarında bulunan suçlular listesindeki fotoğraflardan 4 zanlıyı teşhis etti. Jandarmanın sıkı takibi sonucunda 4 zanlı gözaltına alındı. Açıklama yapılmayan olayla ilgili DHA muhabirinin görüştüğü Hatay Valisi Abdulkadir Sarı, dini temsilcinin saldırıya uğradığını doğrulamakla yetindi. 
     
</TEXT>
</DOC>
