<DOC>
<DOCNO> 352804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/spor/spo12.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'e en ağır yük 
</HEADLINE>
<TEXT>


Avrupa Şampiyonası'nda A numunesi pozitif çıkan Halil Mutlu'nun B analizinde de sonuç değişmedi. İki yıl ceza alması beklenen halterci, "Dopingin savunması yok. Bu kara lekeyi temizlemek bana düşer" dedi 

NECMİ KEPÇETUTAN 


Bulgaristan'da düzenlenen ve birincilik kürsüsünde yer aldığı Avrupa Şampiyonası'nın ardından A numunesi pozitif çıkan Halil Mutlu'nun, ikinci analizinde farklı bir sonuç çıkmadı. 
B numunesi de pozitif çıkan Mutlu'nun iki yıl ceza alması beklenirken, Olimpiyat Şampiyonu halterci, "Bu kara lekeyi temizleyeceğim" dedi. Dopingin savunmasının olmadığını ifade eden Cep Herkülü, "Bu illeti kullanan da, kullanmayan da 'böyle birşey yapmadım" der. Ancak benim geçmişimi herkes biliyor. Şu ana kadar girdiğim tüm müsabakalardan zaferle ayrıldım" açıklamasını yaptı. 
Başta kendisi olmak üzere çevresindeki herkesten şüphelendiğini vurgulayan Halil Mutlu, şunları söyledi "Baş sorumlu benim. Ortada bir komplo var. Belki de salonda oldu ama bunu ispatlayacak durumda değilim. Bu yüzden kimseyi suçlayamıyorum. Zamanla her şey ortaya çıkacak. Eskiden madalya için inşallah derdim ama 2008 Pekin'de kesin şampiyon olacağım. Sonra da federasyonun başına geçeceğim" diye konuştu. 
Federasyon Başkanı Hasan Akkuş ise CAS'a başvurmayacaklarını söyleyerek, "Uluslarası Federasyon'dan cezada indirime gidilmesini isteyeceğiz" dedi. 


</TEXT>
</DOC>
