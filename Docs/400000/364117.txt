<DOC>
<DOCNO> 364117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sonspo05.html </URL>
<DATE> 2005/07/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Trabzonspor Şampiyonlar Ligi'ndeki randevusuna yarın çıkıyor 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında yarın deplasmanda Kıbrıs Rum Kesimi’nin Anorthosis Famagusta takımı ile karşılaşacak olan Trabzonspor, Avrupa Kupaları’nda 71. randevusuna çıkacak. 
     Bordo-mavililer, 39 yıllık tarihinde bugüne dek Avrupa Kupaları’nda yaptığı 70 maçta, 28 yenilgi, 27 galibiyet ve 15 beraberlik elde etti. 
     Karadeniz ekibi, söz konusu karşılaşmalarda 94 gol atarken kalesinde 109 gol gördü. 
     
     İKİNCİ KEZ KATILIYOR 
     Trabzonspor, Avrupa Şampiyonlar Ligi ön ele turu maçlarına ikinci kez katılıyor. 
     Geçen sezon da ligi ikinci sırada bitiren Trabzonspor, ikinci kez Avrupa Şampiyonlar Ligi ön eleme turu maçları yapacak. 
     Bordo-mavililer, geçen yıl 2. ön eleme turunda Letonya’nın Skonto Riga takımı ile deplasmanda 0-0 berabere kalmış, sahasında ise rakibini 3-0 yenerek 3. ön eleme turuna çıkmıştı. 
     Karadeniz ekibi, 3. ön eleme turunda ise Ukrayna’nın Dinamo Kiev takımını deplasmanda 2-1 yenmesine rağmen sahasında aldığı 2-0’lık mağlubiyetle Avrupa Şampiyonlar Ligi’ne katılma hakkı elde edememişti. 
     
     İLK OLACAK 
     Trabzonspor’un yarın yapacağı maçla ilk kez bir Kıbrıs Rum Kesimi takımıyla Türk takımı karşı karşıya gelmiş olacak. 
     Daha önce 1986-87 sezonunda dönemin Şampiyon Kulüpler Kupası 2. 
     turunda Beşiktaş ile Kıbrıs Rum Kesimi’nin Apoel takımları eşleşti. 
     Ancak İstanbul’da yapılması gereken ilk karşılaşmaya, rakip takım gelmediği için maç oynanamamış ve siyah-beyazlılar tur atlamıştı. 
     
     EN BÜYÜK BAŞARISI 
     Trabzonspor, Avrupa kupalarında en iyi başarısını UEFA Kupası’nda 2 kez 3. tura yükselerek gösterdi. 
     Bordo-mavililer, 1994-95 sezonunda 1. turda Romanya’nın Dinamo Bükreş, 2. turda İngiltere’nin Aston Villa takımını eledikten sonra 3. 
     tura yükselmeyi başarmış ancak 3. turda İtalya’nın SS Lazio Roma takımına elenmişti. Karadeniz ekibi, 1991-92 sezonunda da ilk turda Yugoslavya’nın Gradjanski takımını, 2. turda Fransa’nın Olympique Lyon takımını elerken, 3. turda Danimarka’nın BK Kopenhag takımına elenerek kupaya veda etmişti. 
     
     DEVLERE KARŞI ZAFERLER 
     Trabzonspor, Avrupa kupalarında yaptığı maçlar içinde çok güçlü takımları da yenme başarısı gösterdi. 
     Bordo-mavililer, FC Barcelona, FC Liverpool, FC Inter ve Aston Villa’yı 1-0’lık sonuçlarla yenmeyi başardı. 
     Karadeniz ekibinin Avrupa kupalarında en golcü oyuncusu ise 23 golle Hami Mandıralı oldu. 
     
</TEXT>
</DOC>
