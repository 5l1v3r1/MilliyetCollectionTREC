<DOC>
<DOCNO> 384127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/sondun15.html </URL>
<DATE> 2005/10/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye, Gürcistan'ın stratejik ortaklar listesinin başında 
</HEADLINE>
<TEXT>

     Gürcistan'ın yayımladığı ulusal konseptindeki stratejik ortaklar listesinin başında sırasıyla ABD, Ukrayna, Türkiye ve AB'nin yer aldığı bildirildi. 
     İtar-Tass ajansı, Gürcistan'ın salı günü yayımladığı ulusal konseptinde ABD, Ukrayna, Türkiye ve AB'nin stratejik ortaklar sıralamasında ilk sırayı aldığını belirterek, Rusya'nın ise ortaklar listesinde son sırada yer aldığını duyurdu. 
     Konseptin, parlamenterlerin, Gürcü sivil toplum örgütlerinin ve yabancı uzmanların da aralarında bulunduğu Gürcistan Güvenlik Konseyi'nden bir çalışma grubu tarafından hazırlandığı ifade edilen haberde, belgenin yürürlüğe girmesi için parlamento tarafından onaylanması ve Devlet Başkanı Mihail Saakaşvili tarafından imzalanması gerektiği kaydedildi. 
     Gürcistan Parlamento Başkanı Nino Burcanadze yaptığı açıklamada, ''Rusya'yı ortak olarak yazmamız stratejik kelimesini eklemeyi unuttuğumuz anlamına gelmiyor. Rusya ile bugünkü ilişkilerimiz stratejik olarak adlandırılamaz. Rusya ile yakın ve iyi komşuluk ilişkilerine sahip olmak istiyoruz, ama bu sadece bize bağlı değil. Bu sürecin karşılıklı geliştirilmesi gerekir'' dedi. 
     Gürcistan Parlamentosu Savunma ve Güvenlik Komitesi Başkan Yardımcısı Niki Rurua da ajansa yaptığı açıklamada, şunları kaydetti 
     ''Rusya, Gürcistan topraklarındaki Abhaz ve Güney Osetya bölgelerine yönelik izlediği politikalardan dolayı listenin sonunda yer alıyor. Rusya ile ortaklık bizim için çok önemli, ancak bu aşamada Gürcü yetkililer Rusya'yı stratejik ortak olarak görmüyorlar.'' 
     
</TEXT>
</DOC>
