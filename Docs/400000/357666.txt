<DOC>
<DOCNO> 357666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo14.html </URL>
<DATE> 2005/07/02/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Alpay basına kızgın... 
</HEADLINE>
<TEXT>

     Milli futbolcu Alpay Özalan, Japonya'da formasını giydiği Urawa Reds Diamonds takımıyla yollarını ayırmasının ardından basına ''kovuldu'' şeklinde yansıyan haberlere tepki gösterdi. 
     Kendisine ait ''www.alpayozalan.com'' internet sitesinde konuyla ilgili bir açıklama yapan Alpay, ''Geçen sene takımımla şampiyonluk yaşadım, bu kadar fazla gazetelerde televizyonlarda yer bulamadım. Hem de yurt dışında ilk şampiyonluk yaşayan Türk futbolcu olmama rağmen. Ama şimdi kendi isteğimle takımımdan ayrılıyorum, yer yerinden oynuyor, ortalık yıkılıyor. Ama yine yalan, yine yanlış '' diye sitemde bulundu. 
     Japonya'ya transfer olurken takımına belirli şartlar sunduğunu anlatan Alpay, şöyle devam etti 
     ''Bunlardan en önemlisi, Avrupa'dan bir teklif gelmesi halinde transferimde kolaylık gösterilmesiydi. Bir diğeri de sözleşmemin son senesinde Avrupa'daki transfer dönemi esnasında, opsiyonlu olarak serbest kalabilmekti. Çünkü Japon Ligi Avrupa'da ligler bittiğinde devam ediyor ve Aralık ayında sona eriyor. Hal böyle olunca da Avrupa'daki transfer dönemini kaçırabiliyorsunuz ve takımlar kadrolarını oluşturmuş oluyorlar. İşte bu nedenle bu opsiyonu özellikle sözleşmeme koydurmuştum. Nitekim Ocak ayı içinde İngiltere'nin Southampton Kulübü'yle yeni sezon için anlaşma imzaladım. Ancak Premier Lig'den düştükleri için kontrat geçersiz hale geldi. Bu arada Mayıs ayı içinde de Avrupa'nın bazı kulüplerinden bana teklifler geldi. Ben de bunları kulübüme ilettim. Ayrılmak istediğimi söyledim. Beni bırakmak istemediklerini söylediler ve en azından Avrupa'da transfer dönemi açılıncaya kadar bunu gündeme getirmememi istediler. Bana teklif yapan kulüpler Haziran ayında bir daha durumumu soruşturunca ben de kulübüme baskı yapmaya başladım ve birkaç gün önce karşılıklı olarak anlaşıp sözleşmemi feshettik.'' 
     
     ''BASINI BİLGİLENDİRMİŞTİM'' 
     Kulübüyle karşılıklı olarak oturup sözleşmesini feshettiğini basın danışmanı aracılığıyla Türk medyasına duyurmasına karşın, çıkan haberlere şaşırdığını anlatan milli futbolcu, şunları ifade etti 
     ''Olay böyle olmasına rağmen önceki gün birkaç internet sitesinde 'Alpay Japonya'dan da kovuldu' haberlerini okudum. Hemen Basın Danışmanım Cüneyt Yalınkılıç'ı arayarak basına yaşadığımız süreci anlatmasını, bu tip asılsız haber yapanları mahkemeye vereceğimi söyledim. Nitekim Cüneyt de aynı gün içinde başta Türkiye'nin en güvenilir ve en doğru haber ajansı olan Anadolu Ajansı olmak üzere basını bilgilendirdi. Ancak benim bu açıklamalarım bazı gazeteci arkadaşları memnun etmemiş olacak ki, onlar yine bildiklerini yaptılar. Tercihlerini yalan ve asılsız haberden yana kullandılar. Sanırım yeni TCK'nın basın yasalarını ilk kullanan futbolcu ben olacağım. Pazartesi günü itibari ile avukatıma vekalet vererek bu asılsız ve yalan haber yazan gazeteleri ve televizyonları mahkemeye vereceğim.'' 
     
     ''ADIMA VEDA PARTİSİ DÜZENLENECEK'' 
     Kulübü Urawa Reds Diamonds ile sıcak bir şekilde yollarını ayırdığına dikkat çeken Alpay, yanlış haberler yazanları daha araştırmacı olmaya çağırarak, ''Kulübümüzün resmi internet sayfasında benim hakkımda yazılan yazıları okusalar, kulüp başkanımızın benim hakkımda söylediği ve bana gurur veren, 'Her zaman arkandayız. En büyük destekçin Urawa Reds Diamonds olarak bizleriz. Tek isteğimiz seni bir daha milli takımda görmek' şeklinde açıklamaları dinleseler, taraftarların fan kulüp sitelerinde, 'Ne olur bizi bırakma Alpay' mesajlarını bilseler, sanırım yüzleri kızarırdı. Aynı arkadaşlar yarın benim onuruma verilecek bir veda partisi olduğunu öğrenince belki açıp bir özür dilerler'' şeklinde konuştu. 
     
     ''TÜRKİYE'DE OYNAMAYI ŞİMDİLİK DÜŞÜNMÜYORUM'' 
     Ayrıca, takımından ayrılması sonrası hakkında bir çok transfer haberinin yazıldığını da belirten Alpay, özellikle Trabzonspor Teknik Direktörü Şenol Güneş'in kendisini istediği yönündeki haberlere dikkat çekerek, ''Öncelikle şunu söylemeliyim. Şenol Güneş'in başında olduğu her takımda seve seve oynarım. Bence Şenol hoca Türkiye'nin hiç şüphesiz en iyi hocalarından biri. Trabzonspor'da çok güzide bir kulübümüz. Ancak ben Türkiye'de oynamayı şimdilik düşünmüyorum'' diyerek sözlerini tamamladı. 
     
</TEXT>
</DOC>
