<DOC>
<DOCNO> 388660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas04.html </URL>
<DATE> 2005/10/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eurovision 50 yılın birincisi yarışması yarın düzenleniyor... 
</HEADLINE>
<TEXT>

     Mehmet Özdemir bildiriyor 

Avrupa Yayın Birliği EBU tarafından düzenlenen, Danimarka'nın ev sahipliğini yaptığı Eurovision Şarkı Yarışması'nın 50. yıl kutlaması yarın Kopenhag'da bulunan ''Forum'' salonunda yapılacak. 
     Eurovision Şarkı Yarışması'nın 50. yıl kutlamaları kapsamında düzenlenen, 50 yılın başarılı şarkıları arasında yapılan seçim sonucuyla ilk 14'e giren şarkıların yarışacağı yarışmada Türkiye'yi, 2003 yılında Letonya'da birincilik kazanan Sertab Erener, ''Everyway That I Can'' adlı parçasıyla temsil edecek. 
     Sertab Erener, yarınki önemli yarışma öncesi duygularını, hedefini, ilerideki planlarını anlattı. 
     Erener, ''Eurovision Şarkı Yarışmasının 50. yılını kutlandığı gecede, böyle bir konsept altında insanları toplamanın ilginç olduğunu'' belirterek, ''2003'ün birincisi olarak ilk 14'e girmenin büyük bir başarı olduğunun'' altını çizdi. 
     Sertab Erener, ''artık birincinin birincisini, en iyi şarkıyı seçmek için burada olduklarını'' ifade etti. ''Fena pozisyonda olmadığını'' belirten Sertab, ilk 5'e girebileceğini ifade etti. 
     Kariyerinde, Eurovision'un sürprizle dolu olduğuna işaret eden Sertab, ''Gerçekten Eurovision adı altında buraya gelip birinci oluşum, sonra böyle bir yarışmanın bir kez daha hayata geçmesi çok ilginç. İnşallah buradan Riga'daki gibi iyi bir başarıyla döneriz. Bence, hem Türkiye-AB müzakere dönem süreci içinde çok güzel bir malzeme olacak. Konuşulması, özellikle sanat ve başarıyla bu anlamda bir arada anılmak, Türkiye adına bence çok önemli'' dedi. 
     
     2006'DA ÜNİVERSİTE AÇIYOR 
     İleriye dönük planlarda, 2. Türkçe-İngilizce albümüne başladığını belirten Erener, bunun daha önceden planlandığını ifade etti. 
     Erener, 2006 yılında İstanbul'da üniversite açmayı planladığını da söyledi. 
     2006 Eurovision Şarkı Yarışması'na aday olmak istemediğini belirten Sertab Erener, ''Ben görevimi yaptım. Hatta, Kopenhag'da katılacağım bu ikincisiyle sayfayı tamamen kapatıyorum'' diye konuştu. 
     Erener, ''gelecek yıl Atina'daki yarışmada Türkiye'yi temsil edecek adaya kendisinin ve Demir Demirkan'ın her türlü yardıma hazır olduğunu, ancak TRT'nin bu konuda kendi içinde karar vermesi gerektiğini'' kaydetti. 
     ''Letonya'da, 2003'de birinciliği elde ettiği yarışmadan sonra ilk albümüyle yapabileceğini yaptığını, kendisinden kimsenin bir Madonna ya da Michael Jackson olmasını beklemediğini'' vurgulayan Erener, İngilizce olacak ikinci albümünün uluslararası alanda daha iyi performans göstereceğine inandığını belirtti. 
     Demir Demirkan ise, ''yarışmanın enteresan olduğunu ve Eurovision'un prestijini artıracağına inandığını'' söyledi. Demirkan, ''Son 50 yılda kazanan, birinci gelen, gerçekten büyük ve ünlü sanatçıların buradan çıkması ilgiyi artırır. Sertab açısından bakıldığında, Türkiye'de Eurovision, Sertab'ın kazanmasından sonra yeniden canlandı. Riga'da elde ettiği başarıdan sonra Kopenhag'da 50. yıl kutlama ve son 50 yılın birincileri arasında en iyi şarkı yarışmasına katılmasının yeni albümüne çok faydası olacaktır. Özellikle buradan başarılı çıkarsa'' diye konuştu. 
     
     YARIŞMA 
     Danimarka'da yarın yapılacak yarışma, 33 ülkede canlı yayımlanacak. 
     Yarışacak 14 ülkeye verilecek puanlar için alışılmışın dışında bir uygulama yapılacak ve halk ile jüri oylama sisteminin uygulanacağı yarışmada ülkeler, kendi ülkelerini temsil eden şarkıya da oy kullanabilecek. 
     Yani, Türkiye'den yayını izleyerek oy kullanmak isteyenler Sertab Erener'e oy verebilecek. 
     Bunun için televizyon başındakilerin yapması gereken tek şey, yarın akşam canlı yayında gong sesiyle başlayacak ve 90 dakika sürecek oylama anını beklemek ve cep telefonlarından seçtikleri şarkının sıra numarasını yazarak, kısa mesajla 3002'ye yollamak. 
     Avrupa ülkelerinde yaşayan Türk vatandaşları, bulundukları ülkelerin televizyonlarında verilecek numaraya seçtikleri şarkının numarasını yazarak SMS ile oy kullanabilecek. Sertab Erener, yarışmada 10. sırada sahne alacak. 
     Sertab Erener'in rakipleri arasında İsveç'ten ABBA, İngiltere'den Cliff Richard, İrlanda'dan Johnny Logan ve Kanada'dan Celine Dion gibi ünlü isimler yer alıyor. 
     
     ERENER'E YUNANLI HAYRANLARINDAN DESTEK 
     Bu arada Sertab Erener'e, Kopenhag'da kaldığı SAS otelinde yaklaşık 15 Yunanlı hayranı, ellerinde Yunan bayraklarıyla destek verdi. 
     Erener'in Yunanlı hayranları, ''Seni çok seviyoruz, yarışmada başarılar dileriz'' diye sevgi gösterisinde bulundu. 
     Hayranlarıyla birlikte hatıra fotoğrafı çektiren Erener, Yunanistan'ın Star televizyonuna da demeç verdi. 
     
</TEXT>
</DOC>
