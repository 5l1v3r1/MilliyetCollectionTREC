<DOC>
<DOCNO> 361901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sonspo06.html </URL>
<DATE> 2005/07/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Tüzmen, ''Boğaziçi 2005'' yüzme yarışında birinci oldu... 
</HEADLINE>
<TEXT>

     Devlet Bakanı Kürşad Tüzmen, 2010 yılında boğazlardan 200 milyon ton yük geçeceğini belirterek, alternatif yollar bulunmasını istediklerini bildirdi. 
     Türkiye Milli Olimpiyat Komitesi TMOK tarafından bu yıl 17. kez düzenlenen "Boğaziçi 2005" Uluslararası Asya’dan Avrupa’ya Yüzme Yarışları’na katılarak Çengelköy’den Kuruçeşme’ye kadar olan etapta mücadele eden Kürşad Tüzmen, burada basın mensuplarının sorularını yanıtladı. 
     Boğazların trafiğe kapatılması için bu tür organizasyonları desteklediklerini ifade eden Tüzmen, "Biliyorsunuz boğazlar artık yük taşıma alanı haline geldi. Biz de bu tür organizasyonlar düzenleyip boğazlarımıza sahip çıkmak istiyoruz. 2010 yılında boğazlardan 200 milyon ton yük geçecek. Buna benzer organizasyonlarla boğaz trafiğini kapatıp, alternatif yollar bulunmasını istiyoruz" dedi. 
     Tüzmen ayrıca, kendisinin de katıldığı yüzme yarışlarında birçok yabancı sporcunun bulunmasına dikkati çekerek, "Giderek uluslararası olmaya başlıyor. Bu da İstanbul ve Türkiye’nin tanıtılmasında, bir dünya markası olmasında önemli bir katkı demek. Sadece İstanbul’un turizmde 50 milyar dolar gelir sağlayabileceğine inanıyorum" dedi. 
     Sporcu kişiliğiyle tanınan Kürşad Tüzmen, yarışta elde ettiği 57.30.21’lik derecesiyle genel klasmanda 7. ve 46-50 yaş grubunda ise 1. oldu. 

     
</TEXT>
</DOC>
