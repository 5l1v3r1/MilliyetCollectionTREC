<DOC>
<DOCNO> 384349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/ekonomi/eko08.html </URL>
<DATE> 2005/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova, YKB'ye borcunu 10 yıla yaydı 
</HEADLINE>
<TEXT>


REUTERS 

Yapı Kredi Bankası YKB hisselerini Koçbank'a satıp elde ettiği geliri bankaya olan 2.025 milyar dolarlık borcunu kapatmakta kullanan Çukurova Grubu, kalan 791 milyon dolarlık borcunu hisse devir tarihinden itibaren 10 yıllık yeni ödeme planına bağladı. 
YKB'deki yüzde 44.53 Çukurova, yüzde 12.89 TMSF hissesinden oluşan yüzde 57.42 hisse 1.425 milyar dolar bedelle Koçbank'a devredilmişti. Çukurova bu gelirin 930.09 milyon dolarını YKB'ye anapara ve 80.66 milyon dolarını da faizin ödemesinde kullandı. Başka bir anlaşmayla grubun borcundan 303.83 milyon dolarlık indirim yapıldı. 
Çukurova'nın kalan borcu için uygulanacak 10 yıllık yeni plan her yılın eylül sonunda anapara ödemesi ve mart sonunda faiz ödemesi esasına dayalı. 
Bir kaynak, "Bazı YKB varlıklarının satışından, YKB'deki Turkcell hisselerinin Alfa grubuna devrinden ve emekli sandığının SSK'ya devrinden kaynaklanacak indirimler de grubun borcuna mahsup edilecek" dedi. 


</TEXT>
</DOC>
