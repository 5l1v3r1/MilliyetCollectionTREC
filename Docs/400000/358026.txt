<DOC>
<DOCNO> 358026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/soneko10.html </URL>
<DATE> 2005/07/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Kara liste" 600 bin kişiye gidiyor 
</HEADLINE>
<TEXT>

     "Kara liste" 600 bin kişiye doğru gidiyor. 
     Bankaların "kara listesi"ne ilk beş ayda, büyük bölümü kredi kartı borçluları olmak üzere 126.4 bin kişi alındı. 
     Listedekilerin toplam sayısı 583 bine ulaştı. 
     ANKA’nın Merkez Bankası’ndan edindiği verilere göre, negatif nitelikli ferdi kredi ve kredi kartı adetlerine ilişkin listeye, ocak-mayıs döneminde 126 bin 419 kişi alındı. Bunların 17 bin 650’si ocak ayında, 22 bin 402’si şubatta, 26 bin 286’sı martta, 31 bin 436’sı nisanda, 28 bin 645’i ise mayıs ayında söz konusu listeye girdi. 
     
     BÜYÜK BÖLÜMÜ KREDİ KARTI BORÇLULARI 
     İlk beş ayda listeye alınanların 116 bin 875’le en büyük bölümünü kredi kartı borçluları oluştu. Kredi kartı borcunu ödemeyenlerin sayısı 108 bin 574, gecikmeli olarak ödeyenlerin sayısı 8 bin 301 oldu. Kredi kartı borçlularının sayısının fazla olmasında, faiz oranları hala yüksek düzeylerde bulunan kredi kartı kullanımının giderek yaygınlaşması önemli bir rol oynadı. 
     Söz konusu dönemde 8 bin 492’si bireysel kredi borcunu ödemeyen, 1052’si ise gecikmeli ödeyen olmak üzere toplam 9 bin 544 kişi "kara liste"ye alındı. 
     
     TOPLAM 583 BİN KİŞİ VAR 
     Listedekilerin sayısı giderek kabarıyor. Mayıs sonu itibariyle bankaların "kara listesi"ne alınanların toplam sayısı 582 bin 591’ye kadar ulaştı. Bunların 484 bin 549’unun borcunu ödemediği, 98 bin 42’sinin ise gecikmeli 
     ödediği belirlendi. 
     Kredi kartı borçlularının toplam sayısı mayıs sonunda 495 bin 220’ye çıktı. Kredi kartı borcunu ödemeyenlerin 
     sayısı 411 bin 31, gecikmeli ödeyenlerin sayısı 84 bin 189 oldu. Listedeki bireysel kredi borçlularının toplam sayısı ise 87 bin 371 olarak gerçekleşti. Bunların 73 bin 518’i borcunu ödemedi 13 bin 8’ü ise gecikmeli olarak ödeme yaptı. 
     
     YILLAR İTİBARİYLE LİSTEYE GİRİŞ 
     "Kara liste"dekilerin büyük bölümünü kriz yılı olan 2001 yılından kalanlar oluşturuyor. Listede 2000 yılından 
     kalan 31 bin 289, 2001’den kalan 157 bin 88, 2002’den kalan 55 bin 816, 2003’ten kalan 69 bin 81, 2004’ten kalan 142 bin 898 kişi bulunuyor. 
     
</TEXT>
</DOC>
