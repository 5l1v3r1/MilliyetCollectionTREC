<DOC>
<DOCNO> 397014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko28.html </URL>
<DATE> 2005/11/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hisarcıklıoğlu'na sürpriz doğum günü 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu için, TOBB çalışanları tarafından sürpriz bir doğum günü kutlaması yapıldı. ''İklim Değişikliğinin Türkiye'ye ve Sanayiye Etkileri'' konulu panelin ardından, 50. yaşına giren Hisarcıklıoğlu için hazırlanan ve üzerinde TOBB Binası ile TOBB Başkanı Hisarcıklıoğlu'nun resminin bulunduğu doğum günü pastası, Çevre ve Orman Bakanı Osman Pepe tarafından yapılan anonsla salona getirildi. 
     TOBB personeli tarafından organize edilen sürpriz doğum günü kutlaması Hisarcıklıoğlu'nu duygulandırırken, Çevre ve Orman Bakanı Osman Pepe de beraberinde getirdiği doğum günü hediyesini Hisarcıklıoğlu'na verdi. 
     Öte yandan Hisarcıklıoğlu, daha sonra gazetecilerle sohbet ederken, Başbakan Recep Tayyip Erdoğan'ın Hakkari gezisine değinerek, ''Başbakanın gezisi iyi oldu. Bölgede bütün dünyaya gidiyor, bize gelmiyor diye tepki vardı. Bu açıdan iyi oldu'' dedi. 
     Tüm bölgedeki oda ve borsaları dolaştığını ifade eden Hisarcıklıoğlu, şöyle devam etti 
     ''Şemdinli olaylarıyla ilgili bu kadar aklı selim göreceğimi tahmin etmiyordum. Bölge halkı huzur ve istikrar istiyor. Huzur ve istikrar ticaret için de gerekli. 
     Türkiye'de ne olursa olsun ilk zararı işadamları görüyor. Biz bölge toplantılarımızı gerçekleştirdik ve 9. ayda hazırladığımız raporu hükümete gönderdik.'' Bölgedeki sorunların temelinde ekonominin ve işsizliğin yattığına dikkat çeken Hisarcıklıoğlu, ''Mevcut teşvik yasasıyla o bölgeye yatırımın gitmesi imkansız. Bölgesel kalkınma ajansları bunun için çok önemli. Bu ajanslarla bölge insanları yapılacakları kendisi belirleyecek'' dedi. 
     
</TEXT>
</DOC>
