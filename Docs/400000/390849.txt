<DOC>
<DOCNO> 390849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sondun21.html </URL>
<DATE> 2005/10/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Time Dergisi ''Bush'un Cheney ve danışmanlarına güveni sarsıldı'' 
</HEADLINE>
<TEXT>

     ABD Başkanı George W. Bush'un, gizli ajanın kimliğinin sızdırılması skandalında, aralarında Başkan Yardımcısı Dick Cheney'nin de bulunduğu üst düzey danışmanlarına güveninin sarsıldığı bildirildi. 
     Time dergisinin Beyaz Saray'dan adının açıklanmasını istemeyen bir kaynağa dayanarak verdiği habere göre, Başkan Bush, bu skandalda kilit rol oynayan siyasi danışmanı Karl Rove ile özel kalem müdürü Andrew Card'a güvenini kaybetti. 
     Bush'un en çok güvendiği ve dinlediği bu üç kişiye güvenini kaybettiğini belirten Beyaz Saray yetkilisi, ''Sorun, Başkan'ın değişiklik yapmak istememesi'' diye konuştu. 
     Time dergisinin bildirdiğine göre, Amerikalı yetkili, Bush'un hükümette sadece Dışişleri Bakanı Condoleezza Rice'a güveninin sürdüğünü söyledi. 
     Bu arada, ABD'de yapılan son kamuoyu yoklamasına göre, skandalın ardından, Başkan Bush'un siyasetini onaylayan Amerikalıların oranı yüzde 39'a düştü. 
     ABD siyasetini sarsan ve Başkan Bush'un sıkıntılı günler geçirmesine neden olan, gizli bir ajanın kimliğinin yasadışı şekilde medyaya sızdırılması skandalında, Başkan Yardımcısı Dick Cheney'nin başdanışmanı Lewis Libby hakkında dava açılması kararlaştırılmıştı. 
     Adaleti engellemek ve yalan ifade vermekle suçlanan Libby, görevinden istifa etmiş, skandala adı karışan Bush'un başdanışmanı Karl Rove hakkında ise suçlamada bulunulmamış, ancak Rove'un soruşturma kapsamında kalacağı belirtilmişti. 
     Özel savcı Patrick Fitzgerald, 2003'den bu yana soruşturduğu skandalda, Libby'yi, adaleti engellemek ve yalan ifade vermenin de aralarında bulunduğu 5 ayrı suçlamayla itham etmişti. 
     New york Times gazetesi ise ABD siyasetini derinden sarsan, gizli bir ajanın kimliğinin yasadışı şekilde medyaya sızdırılması skandalına, Başkan Yardımcısı Dick Cheney'nin de karıştığını yazmıştı. 
     İstifa eden Libby'ye açılan davada, 1,25 milyon dolar para ve 30 yıl hapis cezası istenebileceği, suçlamalardan şimdilik kurtulan Rove'nin Libby'ye karşı tanıklık yapması durumunda Beyaz Saray'daki sıkıntının daha da büyüyebileceği belirtiliyor. 
     ABD yasalarına göre, gizli casusların kimliğinin kamuya açıklanması suç oluşturuyor. 
     
</TEXT>
</DOC>
