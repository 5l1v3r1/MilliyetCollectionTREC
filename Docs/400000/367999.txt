<DOC>
<DOCNO> 367999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sondun32.html </URL>
<DATE> 2005/08/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Papadopulos, Talat'la 'sosyal içerikli' görüşme istedi 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Cumhurbaşkanı Mehmet Ali Talat'la sosyal içerikli bir toplantıya karşı olmadığını söyledi. 
     Güney Kıbrıs'ta yayın yapan Astra radyosuna açıklamalarda bulunan Papadopulos, bu konuda AKEL Genel Sekreteri ve Meclis Başkanı Dimitris Hristofyas'la aralarında anlaşmazlık olmadığını da kaydetti. 
     ''Böyle bir görüşmeyi önlemek için dogmatik bir çaba içerisinde olmadığını'' ifade eden Papadopulos, ''Talat'la sosyal içerikli görüşme yapmada sorunu olmadığını'' belirtti. 
     Papadopulos, bir soruyu yanıtlarken, ''muhtemel bir görüşmenin gündeminde Kıbrıs sorununun da olması halinde, o zaman görüşmenin BM gözetiminde yapılması gerektiğini'' kaydetti. 
     Papadopulos'un başkanı olduğu Demokratik Parti DİKO Başkan Vekili Nikos Kleanthus ise katıldığı bir radyo programında konuyu yorumlarken, Papadopulos-Talat görüşmesine karşı çıktı ve bunun sadece Cumhurbaşkanı Talat'a hizmet edeceğini öne sürdü. 
     Kleanthus, ''Talat-Papadopulos arasında bir görüşme yapılacaksa bunun BM gözetiminde yapılması halinde bir ağırlığı olacağını'' ifade etti. 
     ZK-İO 17 18 08 08 05 
     
</TEXT>
</DOC>
