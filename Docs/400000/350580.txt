<DOC>
<DOCNO> 350580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/spo30.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ve Maradona Napoli'de... 

Diego Armando Maradona ikinci vatanı olarak tanımladığı Napoli'de krallar gibi karşılandı. Capodichino Havalimanı'nda yüzlerce kişinin bağrına bastığı Arjantinli yıldız eski takım arkadaşı Ciro Ferrara'nın jubilesine katılmak için Napoli'ye gitti. 1984 yılında transfer olduğu Napoli'yi 1989'da tarihinde ilk kez şampiyon yapan Maradona h l efsane olarak görüldüğü şehre 14 yıl aradan sonra döndü. 

Arjantin'de işlem tamam 

2006 Dünya Kupası'na Güney Amerika'dan katılmayı garantileyen ilk takım Arjantin oldu. Tangocular sahasında Brezilya'yı 3-1 yenerek, hem rakibinden ilk maçın rövanşını aldı hem de Almanya biletini kaptı. Karşılaşmaya fırtına gibi başlayan Mavi - Beyazlılar daha 40. dakika dolmadan Crespo'nun iki ve Riquelme'nin golleriyle devreyi 3-0 önde kapadı. Sambacılar, 72. dakikada Roberto Carlos ile tek sayısına ulaştı. 

Prandelli Fiorentina'da 

Teknik Direktör arayışlarında Fatih Terim'in de adının geçtiği Fiorentina'da Cesare Prandelli göreve getirildi. Dino Zoff ile yollarını ayıran Mor Menekşeler'de Prandelli ile anlaşıldığı açıklandı. Tecrübeli çalıştırıcı bugün bir basın toplantısı düzenleyecek. Parma'da çok başarılı olan Prandelli eşinin hastalığı nedeniyle geçen sezon Roma'da sezon başlamadan görevi bırakmak zorunda kalmıştı. 

Lassa sınıfı geçti 

Dünya Ralli Şampiyonası'nın en zorlu ve en kırıcı etaplara sahip ayaklarından biri olan Türkiye Rallisi'nde dünya şampiyonlarıyla mücadele eden Türk pilotların yanı sıra, şampiyonadaki tek Türk lastik markası olan Lassa da, bu dev organizasyondan yüzakıyla ayrılmanın gururunu yaşıyor. Lassa Rally 15 geliştirme projesine destek veren ünlü pilot Volkan Işık, "Bu kadar kırıcı bir yarışta sergilediği performans doğru yolda olduğumuzun kanıtıdır" dedi., 

Meraklı bayanlar 

Doğuş Motorsports'un Türkiye'de ilk kez ve sadece bayan sporcular için düzenlediği Volkswagen Polo Ladies Cup etkinlikleri içinde yer alan sürüş aktiviteleri İzmit Körfez Pisti'nde yapıldı. Number One FM'in sabah programına başvuranlar arasından seçilen 30 şanslı bayandan eğitimde başarılı olan 16 kişi piste çıktı. Üç etaptan oluşan yarış sonunda Ayça Alparslan birinci, Tülay Muzır ikinci ve Çağlayan Oğuz üçüncü oldu. 

Körfez şenlenecek 

İstanbul Motorsporları Kulübü tarafından organize edilen Türkiye Pist Şampiyonası'nın 3. ayak yarışları hafta sonu İzmit Körfez Pisti'nde yapılacak. 5 ayrı kategoride 20 tur üzerinden gerçekleşecek yarışlarda pilotlar, Honda Castrol Cup, Bridgestone Formula 3, Amatör 1300, Grup 1600 ve Grup Maxi'de podyuma çıkabilme mücadelesi yapacaklar. 

DTM'de Audi zamanı 

Almanya Touring Şampiyonası'nın DTM Çek Cumhuriyeti'nde yapılan dördüncü etabını Audi takımının şampiyon sürücüsü Mattiasb Ekström kazandı. Bu sezon ilk kez zirveye çıkan Ekström'ü, bir başka Audi sürücüsü Tom Kristiensen takip ederken, Opel Vectra GTS ile yarışan Heinz Harald Frentzen üçüncü sırayı aldı. Büyük bir hayran kitlesine sahip Frentzen, böylece 14 yadışlık DTM kariyerinde ilk kez podyumda yer buldu. Mercedes'te DTM Spa'nın galibi olan iki kez F1 şampiyonu Mika Hakkinen ise lastiği patlayıp henüz üçüncü turda pite girmek zorunda kaldı. 5. ayağı 26 Haziran'da yine Almanya'da yapılacak şampiyonada 10. yarış, 2 Ekim'de İstanbul Speedpark Pisti'nde koşulacak. 

İlk rakip Azerbaycan 

Avrupa Erkekler Şampiyonası B Kategorisi Elemeleri 3. Grup 2. Devre maçları, bugün Ankara'da başlıyor. Atatürk Spor Salonu'nda 3 gün sürecek karşılaşmalarda, A Milli Takımımız ilk maçını bugün 19.00'da Azerbaycan ile oynayacak. Günün diğer maçında ise 17.00'de Danimarka, Kıbrıs Rum Kesimi'yle karşı karşıya gelecek. 

Serkan Özden'e gümüş madalya 

16-17 Nisan'daki Avrupa Grekoromen Şampiyonası'nda üçüncü olan Serkan Özden, 84 kilo finalinde mücadele eden Bulgar Nikola Stoyanov'un dopingli çıkması üzerine gümüş madalyanın sahibi oldu. Öte yandan, Bünyamin Emik'in nisan 2006'ya kadar olan cezası 30 Temmuz'da sona eriyor. 

Levent'te zirve 

A.Sebat - Kayseri maçından sonra gündeme gelen şike ve müşterek bahis iddialarını araştırmak üzere kurulan komisyon ilk toplantısını dün Levent'te yaptı. Başbakanlığa bağlı müfettişlerin yer aldığı komisyon olayda ismi geçen herkesin ifadesini alıp, iki hafta içinde rapor hazırlayacak. Federasyon bu rapora göre suistimale karıştığı kesinleşen isimler hakkında hukiki yaptırımlar uygulanacak. 


</TEXT>
</DOC>
