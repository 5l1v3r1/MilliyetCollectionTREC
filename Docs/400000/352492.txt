<DOC>
<DOCNO> 352492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sondun13.html </URL>
<DATE> 2005/06/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AB'de, Türkiye gerginliği 
</HEADLINE>
<TEXT>

     Metin Güneş CNN TÜRK Londra 

      Türkiye’nin üyeliği konusundaki çekincelerini açık şekilde dile getiren Fransa, Avrupa Birliği zirvesi öncesi İngiltere’ye karşı yeni bir cephe açtı. 
     Dün Fransa’nın yeni başbakanı Dominique de Villepin tarafından yapılan açıklama, bütçe ve anayasa konusunda zaten gergin olan ortamı daha da gerdi. 
     İngiltere önümüzdeki ay başlayacak AB dönem başkanlığı sırasında önceliğin genişleme konusuna verilmesi konusundaki ısrarını sürdürüyor. 
     Brüksel’deki zirveye yedi yıllık bütçe konusunda herhangi bir anlaşmaya varamadan giden AB üyesi ülkelerin liderlerinin, zirvede bütçenin yanı sıra bir de Türkiye gerginliği yaşamaları bekleniyor. 
     Dün Fransa parlamentosunda konuşan Villepin, Fransa ve Hollanda’daki AB Anayasası referandum sonuçlarının genişlemenin AB vatandaşlarını sarstığını gösterdiğini söyledi. 
     Villepin, Bulgaristan ve Romanya 2007’de kabul edilmeli. Ama sonrasında yeni gelişmeler konusunu tartışmaya açmalıyız'' dedi. Fransa Başbakanı Villepin, Türkiye’nin adını telaffuz etmedi ama herkes Türkiye’yi ima ettiğini anladı. 
     Londra’da ise İngiltere Dışişleri Bakanı Jack Straw, AB’nin Türkiye ve diğer aday ülkelere taahhütlerinin açık olduğunu ve yerine getirileceğini söyledi. 
     Zirve arifesinde iki başkentte AB'nin genişlemesiyle ilgili birbirine ters düşen bu yaklaşımların, "İngiltere ve Fransa arasında zaten var olan bütçe ve referandum cephelerine üçüncü bir cephe eklendi" şeklinde yorumlara yolaçtı. 
     
     Barroso'dan Türkiye uyarısı 

     AB Komisyonu Başkanı Jose Manuel Barroso, önceki gün yaptığı açıklamada ise, Avrupa Birliği’nin Türkiye konusunda aldığı kararlardan geri dönemeyeceğini söylemişti. 
     AB liderlerinin uzlaşmazlık içinde kalmaları halinde AB'nin kalıcı bir krize gireceğini savunan Barroso, AB Anayasası projesine bir şans tanımak gerektiğini belirtmişti. Barroso, referandum sonuçlarının görmezden gelinemeyeceğini de vurgulamıştı. 
     Fransa ve Hollanda referandum sonuçlarının diğer ülkelerde 'bulaşıcı etki' yaptığını belirten Barroso, AB Komisyonu'nun önerilerini şöyle ifade etmişti 
     Temkinli bir politika izlensin . 
     Bir düşünme süreci başlatılsın . 
     AB Anayasası onay sürecine ara verilsin . 
     "Ulusal çıkarlar kartına oynamanın zamanı değil" diyen Barosso, liderleri AB bütçesi konusunda bir an önce uzlaşmaya çağırmıştı. Barroso, gerekirse bütçenin 2008 yılında yeniden revize edilebileceğini de vurgulamıştı. 
     Tüm devlet ve hükümet başkanlarının sorunlara ciddi bir şekilde eğilmelerini, bunu yaparken ulusal çıkarları ön plana çıkarmamalarını isteyen Barroso zirveyi, ''kaçırılmaması gereken tarihi bir randevu ve uzlaşma fırsatı'' olarak nitelendirmişti. 
     AB zirvesinde genişleme konusunun özel olarak ele alınması beklenmiyor, ancak 17 aralık zirvesinde alınan kararlar teyit edilecek. 
     Türkiye ile ilgili ifadeler sonuç bildirisi taslağından önceden çıkarılmıştı. Zirvede aday ülkeleri bilgilendirme toplantısı yapılacak. 
     Daha önce bakanlar düzeyinde yapılan toplantının son dakikada elçiler düzeyinde yapılmasına karar verildi. Bu nedenle Dişişleri Bakanı Abdullah Gül de Brüksel'e gitmekten vazgeçti. Toplantılarda Türkiye'yi başmüzakereci Ali Babacan temsil edecek. 

     
</TEXT>
</DOC>
