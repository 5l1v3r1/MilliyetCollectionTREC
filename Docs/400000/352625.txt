<DOC>
<DOCNO> 352625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo10.html </URL>
<DATE> 2005/06/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İtalyan bisikletçi, yarışta kalp krizi geçirerek öldü 
</HEADLINE>
<TEXT>

     İtalyan bisikletçi Alessio Galletti, İspanya’da yapılan 19. Subida Naranco yarışı sırasında kalp krizi geçirerek öldü. 
     Naturino-Sapore di Mare takımında yarışan 37 yaşındaki Galletti, İspanya’nın kuzeyindeki Asturias bölgesindeki 162 kilometrelik yarışının sonlarına doğru tırmanma sırasında baygınlık geçirdi. 
     Galletti, yıllık yarışın sona erdiği Ovideo bölgesinin Naranco zirvesine 15 kilometre uzaklıktaki Alto de La Manzaneda’da solunum güçlüğü çekmeye başladı. 
     Takım arkadaşı Mario de Sarraga, İspanyol RNE radyosuna yaptığı açıklamada, "Alessio bizim biraz arkamızdaki grupta yarışıyordu ve göğsünde bazı ağrılar olduğunu söylüyordu" dedi. 
     Sarraga, Galletti’nin daha sonra bir zirvede durarak göğsündeki ağrının kendisini çok rahatsız ettiğini söylediğini ve ardından da bayıldığını ifade etti. 
     Sarraga, Gallletti’nin bayılması üzerine takım olarak yardım etmek için geri döndüklerini kaydetti. 
     Ovideo’dan bir hastane yetkilisi, Galletti’nin düştüğü yerde öldüğünü söyledi. 
     Naturino takımı yöneticisi Fabio Beccherini, cuma günü başlayacak Asturias Turu’na katılmayacaklarını ve İtalya’ya döneceklerini bildirdi. 
     İtalya’nın Pisa kentinde doğan Galletti, 1994 yılında profesyonel olmuştu. 
     
</TEXT>
</DOC>
