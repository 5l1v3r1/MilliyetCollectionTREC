<DOC>
<DOCNO> 350174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/guncel/gun05.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üniversitemiz gerekeni yapar' 
</HEADLINE>
<TEXT>


Cumhuriyet Üniversitesi Rektörü Prof. Bakır, "YÖK'ün belirlediği esaslara göre zamanaşımı düşüyor. Ne yapmamız gerekiyorsa yapacağız" dedi 


Başbakanlık Müsteşarı Prof. Dr. Ömer Dinçer hakkındaki intihal aşırma suçlamalarını sabit bulan ancak "zamanaşımı" nedeniyle yaptırım uygulayamayan Sivas Cumhuriyet Üniversitesi, YÖK Genel Kurulu'nun yeni belirlediği "zamanaşımı esasları"nı jet hızıyla işletecek. 

2004 esas alınacak 
Dinçer'in, 1996'da Yrd. Doç. Yahya Fidan'la yazdığı 'İşletme Yönetimi' kitabında intihal yaptığını belirleyen üniversite, bürokrasinin tepesindeki ismin unvanlarının alınmasına yol açacak işlemlerde 1996 yerine, kararın verildiği 2004'ü esas alacak. Rektör Prof. Dr. Mehmet Bakır, "YÖK'ün belirlediği esaslara göre zamanaşımı gündemden düşüyor. Ne yapmamız gerekiyorsa yapacağız" dedi. 
Dinçer ile Fidan'ın, İstanbul Kültür Üniversitesi Rektörü Prof. Tamer Koçel'in kitabından izinsiz alıntılar yaparak yazdığı, Sivas Cumhuriyet ve Marmara üniversitelerince belirlenip onaylanan 'İşletme Yönetimi' kitabının bazı bölümlerini, 2003'te basılan 'İşletme Yönetimine Giriş' kitabında kullandığı da ortaya çıktı. 
Bakır da, üniversitenin tespit ettiği intihalle ilgili yeni gelişmeleri şöyle özetledi "Yazı gelince değerlendireceğiz. Kurullarımızla toplanıp ne gerekiyorsa hukuken onu yaparız. Esaslar yeni belirlendi. Eğer zamanaşımı olarak değerlendirilmişse, bugün bu kurallara göre değerlendirilir. Zamanaşımı kuralı gündemden düşüyor. Yeni bir olayda yeni bir işlem yapılacaksa, yayın etiği komisyonu toplanır kararı verir." 
Bu çerçevede Dinçer, bir daha geri dönmemek üzere öğretim üyeliği mesleğinden çıkarılacak. Son kararı YÖK Yüksek Disiplin Kurulu verecek. 



</TEXT>
</DOC>
