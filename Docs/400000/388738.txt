<DOC>
<DOCNO> 388738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/ykocaomer.html </URL>
<DATE> 2005/10/22/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Spor Yüksek Kurumu Kanun Tasarısı 
</HEADLINE>
<TEXT>



Tarih 30 - 31 Temmuz 2003. 
Yer İstanbul- Lütfi Kırdar Kongre Sarayı. 
Konu Spor Yüksek Kurumu Kanunu Tasarısını değerlendirme paneli . 
Katılanlar Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdür Vekili Mehmet Atalay, İstanbul Valisi Muammer Güler. 
Panalistler arasında bugün bakan olan Trabzon Milletvekili Faruk Özak, Celal Doğan, Turgay Demirel, Fikret Ünlü, Özkan Sümer, Prof. Dr. Uğur Erdener, Togay Bayatlı, Prof.Dr. Deniz Gökçe, Onur Belge, Mümtaz Tahincioğlu, Zeki Çol ve daha birçok spor dünyasından spora hizmet vermiş isimler vardı. 
Panele katılanlar heyecanlı, katılım oranı yüksek. Çünkü konu önemli. Bu yasa ile, idari ve mali yönden özerk spor yüksek kurumunun kurulması ile ilgili. Salonda bulunanlarla birlikte biz de seviniyoruz. Sporla ilgili insanların düşündüğü tarzda bir özerklik olmasa bile, Türk sporunu idari bakımdan içinde bulunan çıkmazdan kurtaracak önemli bir adım. 
Konular tartışılıyor, herkes fikirlerini söylüyor. Gençlik ve Spor Genel Müdürlüğü yetkilileri gerekli notları alıyor ve salondan herkes bu yasanın kısa bir süre içinde çıkacağı umuduyla ayrılıyor.. 
Bugün tarih 22 Ekim 2005. Panel yapılalı, kanun tasarısı kamuoyuna tanıtılalı tam 2 yıl 83 gün geçmiş. Ortada ne yasa var, ne de yasanın ne olduğuna dair kamuoyunun bilgilendirilmesi. Kulaktan duyduklarımız, yasa biraz şekil değiştiriyor, yasa düzenleniyor, yeniden meclise sunulacak. Avrupa Birliği'nin zoruyla bir günde meclisten yasa geçiren ilgili kurumlarımız, üzerlerinde böyle bir baskı olmadığında sonuç da böyle oluyor. 
Şimdi spor kamuoyu da haklı olarak soruyor Madem 2 senede bir yasa çıkarılamayacaktı da, niçin insanları bir araya toplayıp paneller yapıp Türk sporunun biraz daha iyiye gideceği konusunda bizleri umutlandırdınız 
NOT Dün gazetemizde çıkan habere göre ''Spor Düzenleme Kurulu" yasası bu yıl çıkacakmış. Peki yukarıda yazdığımız "Spor Yüksek Kurulu" yasa tasarısı çöpe mi atıldı Yeni taslağı hazırlarken kimlere danıştılar acaba 



</TEXT>
</DOC>
