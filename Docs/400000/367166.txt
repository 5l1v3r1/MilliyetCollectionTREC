<DOC>
<DOCNO> 367166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sonyas11.html </URL>
<DATE> 2005/08/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Güzellik yarışmasına sadece 9 kişi başvurdu 
</HEADLINE>
<TEXT>

     Edirne'nin Keşan İlçesi'nde Belediye Başkanlığı tarafından düzenlenen ''3. Kültür ve Turizm Festivali'' etkinlikleri çerçevesinde yapılacak ''Güzellik Yarışması''na sadece 9 başvuru geldi. 
     Keşan Belediye Başkanı Mehmet Özcan, 19-21 Ağustos'ta düzenlenecek 3. Kültür ve Turizm Festivali etkinliği kapsamında düzenlenen Güzellik Yarışması'na katılımın az olmasını yadırgadığını söyledi. Keşan'ın Edirne'nin en büyük ve önemli ilçelerinden olduğunu ifade eden Özcan, şunları kaydetti 
     ''3. Kültür ve Turizm Festivali etkinliği kapsamında düzenlenen güzellik yarışmasına, dar çevre nedeniyle genç kızlar çekingenlik göstererek pek katılmadı. Türkiye'nin sayılı güzel kumsalı ve denizini üzerinde barındıran Saros Körfezi'nin turizm potansiyelini tanıtmak için açtığımız yarışmaya, katılım bu kadar az olursa iptal ederiz. Başvuru şu an için 9'da sınırlı kaldı. Başvuru koşulları arasında, yarışmaya katılacak kızların 19-25 yaş arası, bekar olması ve özgeçmişini bize ulaştırması gerekiyor.'' Yarışmacılarda, Keşan'a yerleşmiş olma koşulu aramadıklarını ve bölgede tatillerini geçiren genç kızların da başvurabileceklerini belirten Özcan, kazanan kişiye çift kişilik ''Kıbrıs Tatili'' ve çeşitli firmalardan verilecek hediyelerle ödüllendirileceğini söyledi. 
     Yarışmaya 35-50 kadar katılım olmasını beklediğini bildiren Özcan, aday sayısının 9-15'le sınırlı olması halinde iptal edeceklerini bildirdi. 
     
</TEXT>
</DOC>
