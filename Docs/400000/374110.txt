<DOC>
<DOCNO> 374110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonsiy13.html </URL>
<DATE> 2005/08/30/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Devlet Bakanı Çubukçu Çin'de... 
</HEADLINE>
<TEXT>

     Devlet Bakanı Nimet Çubukçu, 1995 yılında Pekin’de düzenlenen 4. Dünya Kadınlar Konferansı’ndan bu yana geçen 10 yıl içinde Türkiye’nin cinsiyet eşitliği ve kadın haklarının ilerletilmesi konusunda kararlı davrandığını ve ileri adımlar attığını belirtti. 
     Çubukçu, konferansın 10. yıldönümü dolayısıyla düzenlenen Pekin 10 toplantısının çalışma grupları toplantısında yaptığı konuşmada, kadın hakları konusunda Türkiye’nin kaydettiği gelişmeleri ve yasal düzenlemeleri özetledi. 
     Bakan Çubukçu, 1995 yılındaki konferansta kabul edilen Pekin Deklarasyonu ve Eylem Planı’nı kadın-erkek eşitliğinin sağlanmasında önemli bir kilometre taşı olarak niteledi. 
     Türkiye’nin 2000 yılında düzenlenen Pekin 5 toplantısında Birleşmiş Milletler’in sonuç belgesinde erken ve zorla evlendirme ile namus cinayetlerinin kadına yönelik şiddet kavramının içine girmesini sağladığını hatırlatan Çubukçu, Kadınlara Karşı Her Türlü Ayrımcılığın Önlenmesi Sözleşmesi CEDAW gibi, kadınların temel hak ve özgürlüklerini esas alan belgelerin ulusal mevzuatın üzerine çıkartıldığını söyledi. 
     Çubukçu, daha sonra Türkiye’nin Pekin Büyükelçiliği’nde 30 Ağustos Zafer Bayramı dolayısıyla düzenlenen resepsiyona katıldı. Bakan Çubukçu, resepsiyonda Çin Halk Kurtuluş Ordusu Genel Siyasi Bölümü Müdür Yardımcısı Korgeneral Jiang Jichu ile sohbet etti. 
     
     "HENÜZ KADINLAR İÇİN DİKENSİZ GÜL BAHÇESİ YOK" 
     Türk gazetecilere Pekin 10 toplantısını değerlendiren Çubukçu, toplantıya katılan Sri Lanka Cumhurbaşkanı’nın annesinin 1995 yılındaki konferansın açılış konuşmasını yapmasının "ilginç bir anekdot" olduğunu kaydetti. 
     Yasalar ölçeğinde kadın haklarına ilişkin evrensel kriterlere uygun tüm değişiklikleri yapmış bir ülkenin bakanı olarak konuşmaktan sevinç duyduğunu ifade eden Çubukçu, "bunların gerçekleşmiş olmasının dünyanın kadınlar için dikensiz bir gül bahçesi anlamına gelmediğine" de işaret etti. Çubukçu, Türkiye’deki yasaların eşitlikçi politikaları desteklemesinin, uygulamada sorunlar olmadığı anlamına gelmediğine de dikkati çekerek, "Kadına yönelik şiddet başta olmak üzere, kadınların insan hakları, eğitim hakları, sağlık koşullarından tam olarak yararlanmayı ilgilendiren konularda hala kaydetmemiz gereken yol var" diye konuştu. 
     "Haydi Kızlar Okula Kampanyası" ile Türkiye’de kız çocuklarının okullaşma oranının ciddi şekilde arttığını ve 3-4 yıl içinde böyle bir sorunu konuşmuyor olacaklarını söyleyen Çubukçu, şiddetin yaptırımlarının artırılmasıyla kadının bu konudaki bilincinin arttığı döneme girildiğini belirtti. 
     Bakan Çubukçu, Çin’deki aile planlamasıyla ilgili görüşlerinin sorulması üzerine, bu anlamda ülkelerin birbiriyle kıyaslanmasını doğru bulmadığını ifade ederek, Çin’in politikalarını eleştirmediğini, bunun Çin’in içişlerini ilgilendiren bir konu olduğunu kaydetti. 
     
</TEXT>
</DOC>
