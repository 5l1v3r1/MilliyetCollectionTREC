<DOC>
<DOCNO> 393473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonspo09.html </URL>
<DATE> 2005/11/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Serhat Akın Milli Takım'da kalıcı olmak istiyorum... 
</HEADLINE>
<TEXT>

     Alim Tunçay bildiriyor 

Belçika'nın Anderlecht takımında forma giyen milli futbolcu Serhat Akın, takımda başarılı olup, sürekli milli formayı giymenin kendisi için çok önemli olduğunu söyledi. 
     AA muhabirinin sorularını yanıtlayan Serhat, hedefleri arasında her zaman milli takım kadrosunda bulunmanın yer aldığını vurgulayarak, ''24 yaşındayım ve hedeflerim var. Her zaman milli takım kadrosunda bulunmak benim için çok önemli. Beni sürekli çağıran Fatih hocama teşekkür ediyorum'' dedi. 
     Bundan sonra da milli takım kadrosunda yer almak istediğini anlatan Serhat, ''Önemli olan milli takımda kalıcı olmak. Şu an çok iyi bir hava yakaladık. Milli takımda çok iyi bir arkadaşlık var'' diye konuştu. 
     
     ''HEDEFE ULAŞMAK BİZİM ELİMİZDE'' 

     Serhat Akın, play offa kalarak, Almanya'da yapılacak olan Dünya Kupası Finalleri'ne gitmek için çok büyük bir şans yakaladıklarını söyledi. 
     ''Hedefe ulaşmak bizim elimizde'' diyen genç futbolcu, şöyle konuştu 
     ''Eleme grubu maçları başladığında koyduğumuz Dünya Kupası Finalleri'ne gitme hedefimize ulaşmak için şu anda çok büyük bir şans yakaladık. İsviçre son yıllarda adını fazla duyurmasa da çok güçlü bir ekip. Ama bizim de gücümüz ortada. Dünya Kupası'na gidip, orada da başarılı olmak istiyoruz. Çünkü bizi Almanya'da bekleyen milyonlarca insan var. Bunu başarmak zorundayız.'' 
     
     ''ANDERLECHT'TE İYİ BAŞLADIM'' 

     Anderlecht'te sezona iyi bir başlangıç yaptığını ifade eden Serhat, ''8 maçta 7 gol, 4 asistim var. Ama önemli olan takım halinde de iyi olmak. Şampiyonlar Ligi'nde iyi olmasak da Belçika Ligi'nde şu anda lider durumdayız'' dedi. 
     Belçika'da Türkiye'dekinden daha iyi bir başlangıc yapmasını üzerlerinde fazla baskı olmamasına bağlayan milli futbolcu, ''Belçika'da rahat bir ortam var. Türkiye'deki kadar baskı yok. Bazen iyi başlarsın, bazen kötü başlarsın. Önemli olan sezonu iyi bitirmek. Ben iyi başladım, iyi de gidiyor. Böyle de bitirmek istiyorum'' şeklinde konuştu. 
     Anderlecht'te son lig maçında oyundan alınınca taraftarların teknik direktörüne tepki göstermesiyle ilgili olarak Serhat, şunları söyledi 
     ''Teknik direktörüm son 5 dakika beni oyundan alınca taraftar tepki göstermiş. Ben o anda tam anlamadım. Daha sonra söylediler. İyi oynadım, asist yaptım, penaltı yaptırdım. Hoca son 5 dakikada çıkardı. Çünkü bir haftada 4 maç yaptım. Hoca da doğal olarak yorgunluk nedeniyle değiştirdi. Normalde hoca futbolculara 'her birinizi 4 maçın 3'ünde oynatacağım' dedi. Beni 4 maçta oynattı, son 5 dakika çıkardı. Bu önemli değil. Teknik direktörümle aramda sorun yok. Bir haftada 4 maçta oynattı. Eğer bir sıkıntı olsa bu maçlarda oynatmazdı veya bu kadar gol atamazdım. Hocayla sıkıntısı olan bir insan ne bu kadar gol atabilir, ne de orada başarılı olur.'' 
     
     ''FENERBAHÇE'NİN DURUMU BİZDEN İYİ'' 

     Serhat, Avrupa Şampiyonlar Ligi'ne son maçında deplasmanda FC Schalke 04'e yenilen eski takımı Fenerbahçe'nin gruptan çıkma şansının olduğunu söyledi. 
     Fenerbahçe'nin durumunun kendilerinden iyi olduğunu anlatan Serhat, ''Fenerbahçe'nin 4 puanı var, bizim hiç yok. Ama tabii bizim grup çok güçlü. Liverpool, Chelsea, Betis gibi takımlar var. Fenerbahçe'nin grubunda henüz hiçbirşey belli değil. O gruptan herkes çıkabilir, Fenerbahçe de çıkabilir. Geçen sezon 9 puan toplamıştık. Bu sene daha iyi olur. Böyle, böyle tur da gelir, hedefler yükselir. Avrupa'da tücrübe kazana kazana bir gün isteğin hedeflere zamanla ulaşırsın. Bu tüm takımlar için geçerli'' diyerek sözlerini tamamladı. 

     
</TEXT>
</DOC>
