<DOC>
<DOCNO> 355345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/yasam/axyas01.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzeler, hırsızın arka bahçesi gibi 
</HEADLINE>
<TEXT>


Türkiye'de gittikçe artan müze soygunlarının yeni hedefi 'bahçedeki eserler'. Athena Büstü Side Müzesi'nden, mermer lahit ise Isparta Müzesi'nden 'kolayca' çalındı 

Ömer Erbil 

Türkiye'de müze hırsızlıkları son dönemde arttı. Hırsızlar en son, 60 kilo olmasına karşın Side Müzesi'nden Athena Büstü'nü, Isparta Müzesi'nin bahçesinden de yine 60-70 kilo ağırlığındaki 2 savaşçılı mermer lahit parçasını çaldılar. 
Athena Büstü, Side Müzesi'nin bahçesinde büronun önünde duruyordu. 2 ay önce, bir gece müze bahçesinden 'ayrıldı'. Müze yetkilileri ise şöyle dedi "Müze her an soyulabilir. Çünkü güvenlik yok." 

Bekçi hırsızları fark edemedi 
Gece bekçisi, 15 hektarlık ören yerini de tek başına kontrol ediyor. Müze 6 kez soyuldu. Yıllık geliri 500 bin YTL olan müzenin, alarm sisteminin maliyeti ise 50 bin YTL. 
Isparta Müzesi bahçesinden de benzer şekilde M.S. 2 yüzyıla ait Roma dönemi 2 savaşçı tasvirli lahit parçası çalındı. Müzenin içindeki alarm işe yaramadı eser bahçede olduğundan, bekçi, hırsızları fark edemedi. 

Alarm ve kamera yok 
Kültür ve Turizm Bakanlığı ise hırsızlıklarla başa çıkamıyor. Topkapı, İstanbul Arkeoloji, Efes gibi büyükler hariç Anadolu'da pek çok müzede alarm ve kapalı devre kamera sistemi yok. İçinde bulunduğumuz yıl içinde 9 müze, 3 ören yeri, bir belediye deposu soyuldu. 
Ayrıca Burdur'un Ağlasun Belediyesi İtfaiye deposundaki ve Samsun'un Alaçam ilçesinde sokaktaki tarihi çeşme çalındı. 
İzmir Agora ören yerinden kül tablası ile heykel başı, Antalya Perge'den Tanrı Kestros Kabartması ile Leodikya'dan 9 eser kayboldu. 

Sadece 2005'in ilk 6 ayında 9 müze, 3 ören yeri soyuldu 

Türkiye'de en son soyulan müzeler Side, Isparta, Sivas, Mersin Amphora, İzmir Arkeoloji, Şerifler Yalısı, Milas Balıkpazarı, Milas, Sakıp Sabancı ve İstanbul Divan Edebiyatı Müzeleri... Isparta Müzesi'nin bahçesinden çalınan MS 2 yüzyıla ait Roma dönemi 2 savaşçı tasvirli lahit parçası üstte. Roma dönemine ait, kireçtaşından yapılan 60 kilo ağırlığındaki Athena Büstü ise güvenlik sistemi olmayan Side Müzesi'nden kolayca alınıp götürüldü. 


</TEXT>
</DOC>
