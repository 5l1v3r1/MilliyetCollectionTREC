<DOC>
<DOCNO> 368690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo17.html </URL>
<DATE> 2005/08/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Diyarbakırspor, Fenerbahçe'ye verilen cezayı avantaj olarak görüyor 
</HEADLINE>
<TEXT>

     Diyarbakırspor Kulübü Basın Sözcüsü Aziz Gölcük, Fenerbahçe'ye verilen 1 maç seyircisiz oynama cezasının bu hafta uygulanmasının kendileri için büyük avantaj olacağını söyledi. 
     Gölcük, yaptığı açıklamada, Futbol Federasyonu Profesyonel Futbol Disiplin Kurulu'nun PFDK , 30 Temmuz'da Fenerbahçe'nin Everton ile oynadığı maçta meydana gelen olay nedeniyle Fenerbahçe'ye 1 maç seyircisiz oynama cezası verdiğini hatırlattı. 
     Bu cezanın büyük olasılıkla hafta sonu deplasmanda Fenerbahçe ile yapacakları maçta uygulanacağını ifade eden Gölcük, ''Fenerbahçe'nin itirazı var. Durum kesinleşmedi. Ama, Fenerbahçe'nin cezasının bu maçta uygulanması bizim için büyük avantaj olur'' dedi. 
     Çaykur Rizespor'u 1-0 yenerek, lige 3 puan ile başlamalarının kendileri için büyük moral olduğunu ifade eden Gölcük, şöyle konuştu 
     ''Rakibimiz, çok güçlü bir ekip. Ancak, biz de puan almayı hedefliyoruz. Maç, seyircisiz oynanırsa büyük avantaj elde etmiş oluruz. Çünkü, Şükrü Saracoğlu Stadı'nda seyircinin Fenerbahçe'ye verdiği destek müthiş. Bu destekten yoksun oynamak rakibimiz için dezavantaj olur. 
     Çaykur Rizespor maçında sakatlanan Gtari henüz takımla çalışmalara katılmadı. Bu futbolcunun durumu cumartesi günü belli olacak.'' 
     
     HASAN ÖZER KONUSU NETLEŞMEDİ 
     Gölcük, 2 yıl için anlaşmaya vardıkları ve takıma dahil ettikleri Hasan Özer'in transferinde sorun yaşandığını ifade ederek, ''Akçaabat Sebatspor'un yeni yönetiminin itirazı var. Eski yönetim ile yeni yönetimin transfer konusundaki görüşü farklı. Durum federasyona iletildi. Bugün Federasyon bu futbolcunun durumu hakkındaki görüşünü açıklayabilir'' diye konuştu. 
     
</TEXT>
</DOC>
