<DOC>
<DOCNO> 371112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/son/sondun02.html </URL>
<DATE> 2005/08/19/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Seri katile 10 kez ömür boyu hapis cezası... 
</HEADLINE>
<TEXT>

     Amerikan adaletinden 31 yıl kaçmayı başardıktan sonra yakalanan seri katil Dennis Rader’a 10 kez ömür boyu hapis cezası verildi. 
     Rader’e verilen cezanın en az 175 yılının tahliye kapsamında olmadığı belirtildi. Rader’in cinayetleri işlediği yıllarda Kansas eyaletinde ölüm cezası uygulanmıyordu. 
     Amerikan televizyonlarından itirafları canlı yayınlanan Rader, 1974 ile 1991 yılları arasında Kansas eyaletinde 10 kişiyi öldürdüğünü 
     söylemiş, Wichita’da işlediği cinayetleri büyük bir soğukkanlılıkla ve bütün ayrıntılarıyla anlatmıştı. Wichita banliyösünde görünürde sakin bir hayat sürdüren 60 yaşındaki eski izci lideri katilin, evli ve iki çocuk babası, kiliseye giden, iyi bir komşu olduğu belirtiliyor. Kansas’ta ölüm cezası bulunmadığı sırada cinayetleri işlediği için Rader hakkında ölüm cezası verilemeyeceği biliniyordu. Kendisinden, "bağla, işkence et, öldür" sözcüklerinin İngilizce karşılıklarının baş harflerinden oluşan B.T.K. takma adıyla bahseden Rader, polise ve basına bu imzayla mektuplar gönderiyordu. Rader’ın kurbanları 21 ile 62 yaşları arasındaki kadınlardı. Rader’ın kurbanlarını takip ettiği, bağladığı ve işkence ettiği, daha sonra silahla vurarak, bıçaklayarak veya boğarak öldürdüğü belirtiliyor. 
     
</TEXT>
</DOC>
