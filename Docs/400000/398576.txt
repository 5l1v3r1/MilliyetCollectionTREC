<DOC>
<DOCNO> 398576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun11.html </URL>
<DATE> 2005/11/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rumlardan çözüm şartları 
</HEADLINE>
<TEXT>

     Cnntürk.com 

Rum Politis Gazetesi, Rum yönetiminin Ada'daki Türk askerinin tamamen çekilmesini ve Karpaz'ın kendilerine verilmesini istediğini yazdı. 
     Kıbrıs Rum yönetiminin, Annan Planı’nda istediği değişikliklerin ayrıntıları netleşiyor. 
     Güney Kıbrıs'ta yayımlanan Politis Gazetesi, Birleşmiş Milletler belgesine dayandırdığı haberinde, Rum yönetiminin Annan Planı'nda istediği değişiklikleri ayrıntılı biçimde ele aldı. 
     Gazete 'İşte Kıbrıs sorununda talep ettiklerimiz' başlığıyla verdiği haberde, Rum yönetiminin çözüm takvimi, hakemlik, güvenlik, garantiler ve ekonomi konularındaki taleplerini sıraladı. 
     Habere göre, Rum yönetiminin talepleri şöyle 
     Sıkı takvim ve hakemlik olmasın, sadece üzerinde uzlaşılmış bir çözüm referandumlara sunulsun. 
     Siyasi eşitlik Kıbrıslı Türklerin her karara katılmaları anlamına gelmesin. 
     Kamu hizmetlerindeki memurların oranı yüzde 70 Rum, yüzde 30 Türk olsun. 
     Federe devlet ile kurucu devletler arasında yetki dağılımı yeniden ele alınsın. 
     Garanti anlaşmaları Türkiye Avrupa Birliği'ne girene kadar geçerli olsun. 
     Güvenlik konularında BM'ye askeri müdahale etme hakkı sağlayacak geniş garantiler verilsin.. 
     Türk askeri Ada'dan tamamen çekilsin. 
     Karpaz Rumlara bırakılsın. 
     Türkiye'den Ada'ya yerleşen nüfus 30 binle sınırlansın. 
     Federal yasalarda Türkiye'nin çıkarlarına hizmet eden tüm maddeler çıkarılsın. 
     Türkiye tazminatlar fonuna katkıda bulunsun. 
     Mal-mülk konusu ile göçmenlerin geriye dönüşü topluca yeniden ele alınsın. 
     Kıbrıs'taki BM gücünün finanse edilmesi konusu gözden geçirilsin. 
     Rum yönetiminin değişiklik taleplerini yorumlayan Politis gazetesi, geçtiğimiz yaz sözlü olarak iletilen bu listenin Birleşmiş Milletler tarafından 'çok ağır' olarak nitelendiğini yazdı. 
     
</TEXT>
</DOC>
