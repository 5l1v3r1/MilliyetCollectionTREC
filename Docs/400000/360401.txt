<DOC>
<DOCNO> 360401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko10.html </URL>
<DATE> 2005/07/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Turist sayısı 22 milyona gidiyor 
</HEADLINE>
<TEXT>

     Türkiye bu yılda turizmde yeri rekorlar kırmaya doğru gidiyor. Yılın ilk altı ayında Türkiye’ye gelen turist sayısında yüzde 27.22 oranında artış kaydedilirken, bu trendin yıl sonuna kadar devam etmesi durumunda yılın tümündeki turist sayısının 22 milyona, yabancı turistlerden elde edilen gelirinin de 15.7 milyon dolara, yurt dışında yaşayıp tatillerinde Türkiye’ye gelen Türk vatandaşlarından sağlanan gelirle birlikte toplam turizm gelirinin ise 19.5 milyar dolara ulaşabileceği tahmin ediliyor. 
     Kültür ve Turizm Bakanlığı verilerine göre haziran ayında Türkiye’ye 2 milyon 403 bin 155 yabancı geldi. Gelen turist sayısı geçen yılın aynı ayına göre yüzde 26.59 oranında artış kaydederken, yılın ilk altı ayında gelen turist sayısı ise yüzde 27.22 oranında artarak 8 milyon 558 bin 834’e çıktı. Bu rakam Türkiye’nin yılın ilk altı aylık dönemleri şimdiye kadar ağırladığı en yüksek turist sayısını oluşturuyor. Türkiye, 17 milyonun üzerinde turistle rekor kırdığı geçen yılın ilk altı ayında ayında 6 milyon 727 bin 490, 2003 yılının aynı döneminde ise 4 milyon 671 bin 446 
     turist ağırlamıştı. 
     Geçen yılın tamamında turist sayısı 17 milyon 516 bin 908’e ulaşmıştı. Geçen yılın ikinci yarısında 10 milyon 789 
     bin 418 turust ziyaret etmişti. Bu yılın kalan döneminde de Türkiye’ye geçen yılın ikinci yarısındaki kadar turist gelse bile toplam turist sayısı 19 milyon 348 bin 525’ye ulaşacak. Ancak yılın ilk altı ayındaki yüzde 27’lik artışın yılın geri kalanında da devam etmesi durumunda yılın tamamında turist sayısının 22 milyon 285 bin, turizm gelirinin ise 15.7 milyon dolar olması bekleniyor. 
     
     TURİZM GELİRLERİ 
     Türkiye geçen yıl 17 milyonun üzerindeki yabancı turistten toplam 12.1 milyar dolar elde etmişti. Türkiye’yi ziyaret eden 3 milyon civarındaki Türk vatandaşından elde edilen 3.7 milyar dolarla birlikte 2004 yılındaki toplam turizm geliri 15.8 milyar dolar olmuştu. Geçen yıl Türkiye’ye gelen yabancılar kişi başına ortalama 705 dolar, Türkler ise 1230 dolar harcamıştı. 
     Bu yılın kalan döneminde turist sayısında geçen yıla göre hiç artış yaşanmasa bile yabancılardan sağlanacak toplam turizm geliri geliri en az 13.6 milyon dolara olacak. 
     Yılın ilk yarısındaki artış trendi devam eder ve turist sayısı öngörüldüğü gibi 22 milyonu aşarsa, Türkiye yabancılardan en az 15.7 milyar dolar gelir sağlayacak. 
     Yurt dışında yaşayan Türk vatandaşlarının bu yıl da 3.8 milyar dolarla geçen yılki kadar harcama yapması halinde Türkiye’nin ödemeler dengesi bilançosundaki tanımıyla toplam turizm geliri 19.5 milyar dolara kadar ulaşacak. 
     
     OECD ÜLKELERİ BAŞI ÇEKİYOR 
     Kültür ve Turizm Bakanlığının değerlendirmelerine göre yılın ilk beş ayında Türkiye’ye OECD ülkelerinden gelen turist sayısı geçen yılın aynı dönemine göre yüzde 27.15 oranında artarak 5 milyon 78 bin 525’e ulaştı. OECD ülkelerinden gelenler turistlerin yüzde 59.34’ünü oluşturdu. 
     Doğu Avrupa’dan gelen ziyaretçi sayısı da geçen yılın aynı dönemine göre yüzde 21.51 oranında artarak 2 milyon 451 bin 15’e ulaştı. Turistlerin yüzde 28.64’ünün Doğu Avrupa ülkelerinden geldiği belirlendi. 
     2005 yılının ilk altı ayında Türkiye’ye en çok 
     ziyaretçi gönderen ülke sıralamasında ise Almanya yüzde 20.51’lik payla ilk sırada yer aldı. Almanya’dan Türkiye’ye 1 milyon 755 bin 689 kişi geldi. Almanya’yı yüzde 8.71’le Bulgaristan, yüzde 8.44’le Rusya izledi. Bulgaristan’dan 745 bin 747 kişi, Rusya’dan da 722 bin 443 kişi Türkiye’yi ziyaret etti. Türkiye’ye en çok ziyaretçi gönderen ülkeler sıralamasında bu ülkeleri, İngiltere, Hollanda, İran, Fransa, Yunanistan, Azerbaycan, Amerika, Belçika, Avusturya, İsveç, Gürcistan ve Ukrayna izledi. 
     
</TEXT>
</DOC>
