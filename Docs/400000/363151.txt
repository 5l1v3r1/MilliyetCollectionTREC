<DOC>
<DOCNO> 363151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sontur14.html </URL>
<DATE> 2005/07/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yaz ayları hırsızların işini kolaylaştırıyor... 
</HEADLINE>
<TEXT>

     Yaz aylarının genellikle tatile çıkıldığı ya da balkon kapısı ve pencereler açık tutulduğu için hırsızların işini kolaylaştırdığı belirterek, hırsızlara karşı bu aylarda ekstra önlemler alınması gerektiği bildirildi. 
     Adana Emniyet Müdürlüğü yetkilileri, hırsızların en küçük ihmali dahi değerlendirerek, maddi kayba neden olduklarını, yaz aylarında tatil nedeniyle boşalan konutlar ve geceyi evlerin damları ile balkonlarında geçirme alışkanlıklarının hırsızlığa zemin hazırladığını kaydettiler. 
     Kapı ve pencerelerin günün her bölümünde kontrol edilmesi, evden ayrıldıktan sonra mutlaka komşulara gidilecek adres ve telefon numarasının bırakılmasını isteyen yetkililer, mümkünse elektronik alarm sistemi monte ettirilerek, çelik kapı yaptırılmasını önerdiler. 
     Emniyet yetkilileri, evden ayrılmadan önce bir lambanın açık bırakılarak kapı girişinde bir ayakkabı konularak evde birilerinin olduğu izlenimi verilmesinin de caydırıcı etki yapacağına işaret ederek, şunları söylediler 
     ''Ziynet eşyaları kesinlikle yatak odası ve oturma odasında saklanmamalı. Eve seyyar satıcı, dilenci, bohçacı, temizlikçi ve çeşitli bahaneler ile girmek isteyenler alınmamalı. Apartman dahilinde komşuya bile gidilse kapı kilitlenmeli. Yaz aylarında demir aksam bulunmuyorsa evin kapı ve penceresi açık bırakılarak yatılmamalı. Mutlaka açılması gerekiyorsa da değerli eşyalar açıkta bırakılmamalı.'' Yetkililer, bütün bunlara rağmen içeriye hırsız girmişse vatandaşların sabırlı olarak hiçbir yeri karıştırmadan polisin gelmesini beklemeleri gerektiğini bildirdi. 
     
     BORULARA TIRMANIP İPLE SARKIYORLAR 
     Yetkililer, hırsızlık olaylarının 2 veya 3 kişilik gruplar halinde gerçekleştirildiğini de belirtti. 
     Hırsızların binaların giriş kapılarından yararlanamıyorsa su tahliye borularından tırmanarak çıktıkları çatılardan iple sarkarak balkonlara indiklerine de dikkati çeken yetkililer, ''Bu nedenle ara ve yüksek katlarda oturan kişiler de gece dış kapı dışında evime hırsız giremez rahatlığına kapılmasınlar'' dediler. 
     Gece yapılan hırsızlık olaylarında ise eve giren hırsızın, içeride konut sakini olması durumunda nitelikli hırsızlıktan çok ortada duran telefon veya para gibi eşyaları alıp hızla olay yerinden ayrıldıkları, evde kimsenin bulunmaması durumunda ise dolapların içerisinde kıymetli eşya arama yoluna gittikleri bildirildi. 
     
     KALABALIK ORTAMLARDA YANKESİCİLERE DİKKAT 
     Yetkililer, özellikle kalabalık yerlerde dolmuş ve otobüs durakları, alışveriş merkezleri, stadyum, hastane ile halka açık yerlerde, yankesicilere karşı da dikkatli olmalarını istedi. 
     Cüzdanlarda fazla para bulundurulmaması gerektiğini belirten yetkililer, şunları kaydettiler 
     ''Vatandaşların, kalabalık ortamlarda pantolonlarının arka ve yan ceplerine para veya cüzdan taşımaması gerekir. Otobüs ve dolmuşlara binişlerde, pazar yerlerinde, maçlarda veya benzeri yerlerde sık sık ceplerin kontrol edilmesi alışkanlık haline getirilmeli.'' Yetkililer, yankesici ve kapkaççıların özellikle yaşlılar ile kadınları tercih ettiğinin unutulmaması gerektiğini de bildirdi. 
     
</TEXT>
</DOC>
