<DOC>
<DOCNO> 357376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy16.html </URL>
<DATE> 2005/07/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
TBMM Mescidinde Kuran kursu iddiası... 
</HEADLINE>
<TEXT>

     CHP Denizli Milletvekili Mehmet Neşşar, TBMM Başkanı Bülent Arınç’a, TBMM Kampusü içindeki mescitte Kuran kursu açılıp açılmadığını sordu. 
     Neşşar, TBMM Başkanlığı’na sunduğu soru önergesinde, "Kuran kursu açtınızsa gerekçesi nedir, bu kursa kimler devam etmektedir " sorularına yer verdi. Bu kursun, yasalara aykırı eğitim kurumu açanlara verilen cezaları düşüren TCK değişikliği ile aynı döneme rastlamasının anlamını da soran Neşşar, Arınç’a, "Bu uygulamayı eğitimin birliği ve Anayasa’nın değiştirilmesi teklif bile edilemeyecek 2’nci maddesi çerçevesinde nasıl değerlendiriyorsunuz " sorusunu yöneltti. 
     Neşşar, yaptığı yazılı açıklamada da TBMM mescidinde Kuran kursu açılmasının "TBMM çatısı altında laik Cumhuriyete açık bir saldırı" niteliği taşıdığını savundu. 
     
</TEXT>
</DOC>
