<DOC>
<DOCNO> 357576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/spor/yaksoy.html </URL>
<DATE> 2005/07/02/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Baş 
</HEADLINE>
<TEXT>



Maalesef hiçbir işimizde tim çalışması yapma alışkanlığımız yoktur. 
Her şeyi, baştaki adam bilir ve onun sözü geçerlidir. En iyisini o yapar. Taa ki, atılana kadar. Bu yüzdendir ki, balık baştan kokar deriz. 
İkinci adamın hiç mi hiç şansı yoktur. Sözü uzatmadan demek istiyoruz ki, yalnız teknik direktörü değiştirmekle bir yere varılamıyor. Mesela bakın Alman futbolunda bir kalkınma var. Adamlar üçlü bir sistem kurdular. Teknik Direktör Klinsman'dan çok, ikinci adam hepimizin tanıdığı Löw konuşuyor. Onun altında da futboldan gelme bir menajer var. Yapılan her değişiklikte üçü sorumlu. Bu yüzden medya, her oyundan evvel ve sonra üçüne de danışıyor. İmparator veya kral yok. Demokrasi var. Ben yaptım, oldu diyen yok. Anlayacağınız tim çalışması. Birbirlerine danışan tim çalışması. Sonra, çok konuşulmuyor. Bizde ise baştaki adam çok konuşuyor. Esasında, bir atasözümüz var. İştir kişinin ayinesi, lafa bakılmaz deriz. Giden de konuşuyor, gelen de. Başta yaşa varol sesleri, öpüşmeler, sevişmeler, alkışlar. Sonra... Birbirini anlaşılmaz derecede karalamalar. En ayıbı da bu. Bu da, bir beraber çalışma kültürünün olmadığını gösteren delil. Ne oluyorsa, millete oluyor. Beklentilere tuz biber ekiliyor. Ve Almanya çok uzakta görünüyor. 



</TEXT>
</DOC>
