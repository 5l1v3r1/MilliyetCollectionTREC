<DOC>
<DOCNO> 350361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sonsiy04.html </URL>
<DATE> 2005/06/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çifte vatandaşlık krizinde sorumlu aranıyor 
</HEADLINE>
<TEXT>

     2000 yılından sonra gizlice Türk 
     vatandaşlığına geçen 50 bin kişinin durumunu verdiği soru önergeleriyle Meclis gündemine taşıyan CHP İzmir Milletvekili Ahmet Ersin ile uzun yıllar Almanya’da yaşayan milletvekillerinden Ali Rıza Gülçiçek, yaşanan krizle ilgili olarak hükümeti suçladı. Ersin, İçişleri Bakanı Abdülkadir Aksu’nun problemi çözmek için Almanya’ya gittiğini ancak "kös kös geri döndüğünü" kaydederken, Gülçiçek ise yaşananlardan birinci derecede Türk tarafını sorumlu tuttu. Ahmet Ersin ANKA’ya yaptığı açıklamada, kimine göre 50 bin bir görüşe göre ise 100 bin kişi için Alman vatandaşlığından çıkıp, yabancılar statüsüne geçme süreci başladığını anımsatarak, bu isim listesinin de Türkler tarafından Alman makamlarına verildiğinin ileri sürüldüğünü kaydetti. Bu durumdaki Türklerin, sınır dışı edilecekleri korkusuyla büyük bir panik ve şok yaşadıklarını ve izinlerinde Türkiye’ye gelmekten korktuklarını ifade eden Ersin, bu konuda Türk hükümetini Alman hükümetini kandırmaya çalışmakla suçladı. Ersin, sorunun ortaya çıkmasının ardından İçişleri Bakanı Abdülkadir Aksu’nun problemi çözmek için gittiğini ancak kös kös geri döndüğünü öne sürerken, "Türk hükümeti insanları uyarması gerekirken teşvik ediyor. Sonra diplomatik sorun çıkıyor, bu sorun ortaya çıkınca bizimkiler inkar da edemiyor" dedi. Bu sorunu Türk hükümetinin yarattığını ve Türk hükümetinin çözmesi gerektiğini dile getiren Ersin, "Sorun ortada duruyor ve hükümet aylardan beri bir çözüm üretemiyor" dedi. 
     
     HÜKÜMET ELİNİ ÇABUK TUTUP ÇÖZSÜN 
     Ahmet Ersin, hükümetin elini çabuk tutarak sorunu şu an işbaşında bulunan sosyal demokratlarla çözmesi gerektiğini, aksi taktirde yabancılara bakış açısı belli olan Hristiyan demokratların sonbaharda işbaşına gelmesi durumunda, sorunun çözümsüzlüğe gideceğine de işaret ederken, "Gizlice vatandaşlığa almak ne demek, böyle bir şey olabilir mi Hem insanlara ’bulunduğunuz ülkenin vatandaşı olun’ diye özendiriyorlar hem de gizlice Türk vatandaşlığına alıyorlar, bu büyük bir çelişki. Bedevi hükümeti gibi davranıp koskoca Almanya’yı kandırma çabasına girdiler ama sonunda ellerine yüzlerine bulaştırdılar" diye konuştu. 
     
     İSTANBUL MİLLETVEKİLİ GÜLÇİÇEK GEÇMİŞTE HATALAR YAPILDI 
     Uzun yıllar Almanya’da yaşayan ve Avrupa Alevi Birlikleri Federasyonu başkanlığı görevini de yapan İstanbul Milletvekili Ali Rıza Gülçiçek ise yaşanan sorundan birinci derecede Türk tarafını sorumlu tuttu. Almanya’da 1 Ocak 2005’te yürürlüğe giren göç yasasında, 1 Ocak 2000’den 
     itibaren Alman vatandaşlığına hak kazananlardan Türk vatandaşlığına geçiş yapanların Alman vatandaşlığının iptal edildiğini anlatan Gülçiçek, "Oysa bu hüküm ’ 1 Ocak 2005’den itibaren...’ diye uygulansa kimse mağdur olmayacaktı" dedi. Gülçiçek, daha önce dönemin başbakanları Mesut Yılmaz ve Helmut Kohl’un mutabakatına göre Türk vatandaşlığından çıkış belgelerinin senelerce bekletildiğini belirterek, "Bunlar bekletilmese 30-40 bin kişi mağdur olmayacaktı" dedi. Almanya’nın bu olayda kimsenin mağdur olmayacağını söylediğini kaydeden Gülçiçek, "ama insanlar yeniden Alman vatandaşlığına geçtikleri zaman 400-500 euro maddi külfet gelecek. Ayrıca, o dönem işi olup da şimdi işsiz olanların bu haktan faydalanması çok zor görünüyor" diye konuştu. Gülçiçek, iktidara geldiklerinde sosyal demokratların bu konuyu çözecekken Hristiyan demokratların çifte vatandaşlığa karşı imza kampanyası başlattıklarını anlatırken, "Sosyal demokratlar 1998’de getirdikleri yasayı geri çekmek zorunda kaldılar. Eğer o dönem yasa geri çekilmese bu sıkıntılar olmayacaktı" dedi. 
     
</TEXT>
</DOC>
