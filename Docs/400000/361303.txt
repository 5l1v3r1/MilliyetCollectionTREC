<DOC>
<DOCNO> 361303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun15.html </URL>
<DATE> 2005/07/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hamzabeyli-Lezovo gümrük kapılarında görevliler işsizlikten sıkılıyor 
</HEADLINE>
<TEXT>

     Yaz sezonu dolayısıyla özellikle Avrupa ülkelerinde yaşayan Türk vatandaşlarının izinlerini geçirmek üzere ülkeye yoğun şekilde gelmesi, Türkiye-Bulgaristan arasındaki Kapıkule sınır kapısında yığılmalara neden olurken, yaklaşık bir ay önce hizmete giren Hamzabeyli-Lezovo sınır kapısında ise görevliler işsizlikten sıkılıyor. 
     Bulgaristan'ın Lezovo gümrük kapısı sınır polis müdürü Albay İvan Lolev A.A muhabirine yaptığı açıklamada, sınır kapısının Avrupa standartlarında inşa edildiğini belirterek, ''Ancak henüz bu kapıyı bilmiyorlar. Bu yüzden kapasitemizin çok çok altında çalışıyoruz'' dedi. 
     
     GÜNDE SADECE 100 ARAÇ 
     Albay Lolev, Kapıkule-Kaptan Andreevo gümrük kapılarından yaz sezonunda günde ortalama 7000 aracın geçiş yaptığını hatırlatarak, bu büyük akının her iki tarafta da yığılmalara neden olduğunu belirtti. 
     Lolev, ''Oysa Hamzabeyli-Lezovo gümrük kapılarından günde ortalama sadece 100 araç geçiyor. Bu kapının tanıtılması lazım. Böylece hem Kapıkule ve Kaptan Andreevo'daki yoğunluk azalır, hem de yolcular beklemeden geçiş yaparlar'' diye konuştu. 
     Hamzabeyli-Lezovo sınır kapısının tercih edilmeyişinin en önemli nedeninin, gerekli tanıtımın yapılmaması olduğunu ifade eden Albay Lolev, sözlerini şöyle sürdürdü 
     ''Biz bu kapıdan çok daha fazla TIR geçişi olacağını tahmin ediyorduk. Ancak henüz burayı bilmiyorlar. Tabii gümrüksüz akaryakıt satış yerlerinin ve gümrüksüz satış mağazalarının olmayışı da TIR şoförlerinin burayı tercih etmemelerine yol açıyor. Kapının tanıtımı için gerekli girişimler yapılır ve insanlar bilgilendirilirse yolcu ve araç trafiğinin artacağını düşünüyorum.'' 
     
     SADECE 50 KİLOMETRE FARK EDİYOR 
     Avrupa'ya gidenler veya Türkiye'ye gelenler için Hamzabeyli-Lezovo sınır kapısını kullanmaları Kapıkule-Kaptan Andreevo sınır kapısına göre sadece 50 kilometre fark ediyor. 
     Avrupa'dan gelenler Bulgaristan'ın Filibe kentinden Burgaz otoyoluna devam ederek Eski Zağra-Yeni Zağra-Yambol üzerinden Lezovo'ya ulaşabiliyorlar. Bu yol Filibe-Kaptan Andreevo yolundan yaklaşık 50 kilometre daha uzun. Ancak Kaptan Andreevo-Kapıkule sınır kapılarındaki bekleme süreleri göz önüne alınırsa Hamzabeyli-Lezovo sınır kapısı yolcular için çok daha avantajlı. 
     Türkiye'den Bulgaristan'a girişte de yine Kapıkule gümrük kapısı ile Hamzabeyli gümrük kapısı arasında yaklaşık 40 kilometrelik bir fark bulunuyor. Edirne çevre otoyolundan Hamzabeyli sınır kapısına yaklaşık 30 dakikada ulaşılabiliyor. 
     
     YOLCU SALONU TERMİNALİ İNŞAATI SÜRÜYOR 
     Hamzabeyli gümrük kapısında şu sıralarda sadece TIR terminalinden hizmet veriliyor. Küçük araçlarla otobüslerin geçiş yapacağı yolcu salonu terminalinin inşaatıysa devam ediyor. 
     Gümrük kapısı yetkilileri, yolcu salonu terminalinin en geç 3-4 ayda hizmete gireceğini söylediler. Yolcu salonu terminalinde gümrüksüz satış mağazaları da açılacak. 
     
</TEXT>
</DOC>
