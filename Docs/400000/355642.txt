<DOC>
<DOCNO> 355642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sonsiy08.html </URL>
<DATE> 2005/06/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan Akaryakıta 20 günde 3-4 zam olmaz, rayına oturtacağız 
</HEADLINE>
<TEXT>

     Adem Kadam AA 

Başbakan Recep Tayyip Erdoğan, akaryakıta 20 gün içinde 3-4 kere zam olamayacağını, bunu yeniden rayına oturtacaklarını ifade ederek, ''Buradaki adaletsizliği tam manada meydana çıkarırsak, varsa böyle bir şey, tekrar yeni bir kanunla akaryakıt işini devlet olarak ele alırız'' dedi. 
     Başbakan Erdoğan, yoğun yağışa rağmen helikopterle Artvin'in Yusufeli ilçesine geldi. 
     Çarşı Meydanı'nda yoğun yağış altında vatandaşlara hitap eden Başbakan Erdoğan, hükümetin icraatlarını anlattı. 
     Başbakan Erdoğan, 3 Kasım seçimlerinden sonra yeni bir döneme girildiğini, bu dönemin, ''büyük bir gelişim ve değişim dönemi'' olduğunu vurgulayarak, ''Bütün adımları millet ile el ele atacağız, dayanışma içinde olacağız'' dedi. 
     Karadeniz Sahil Yolu ile birlikte bölgenin kalkınmasında önemli bir adım atılacağına işaret eden Erdoğan, bu yolla birlikte bölgenin dünya turizminde farklı bir çekim alanı haline geleceğini söyledi. Başbakan Erdoğan, 544 kilometrelik sahil yolunun, dünyada hiçbir ülkede bulunmadığını vurgulayarak, yolun medeniyet göstergesi olduğunu ifade etti. 
     Esprili bir dille, yıllar önce bir politikacının ''Kayseri'ye denizi getirme'' vaadinde bulunduğunu ancak bunu gerçekleştiremediğini anlatan Erdoğan, ''Biz Kayseri'ye denizi getirdik'' diye konuştu. Erdoğan, Kayseri'ye yapılan baraj ile ilin çehresinin değiştiğini, barajda kayıkların yüzdüğünü, çevresinde de güzel bir yerleşim oluştuğunu ifade etti. 
     Yusufeli'nin, yapılması düşünülen baraj nedeniyle yeni bir yerleşim alanına taşınmasının gündemde olduğunu hatırlatan Erdoğan, yeni yerleşim alanı için bölgede helikopterle incelemelerde bulunacağını söyledi. ''Çağdaş bir Yusufeli kurulmayacaksa, ben bu işin içinde yokum'' diyen Erdoğan, Yusufeli'ni mağdur etmek istemediklerini vurguladı. 
     
     ''ZAM SESİ DUYUYOR MUSUNUZ '' 

     Konuşmasında ekonomiye de değinen Erdoğan, sözlerini şöyle sürdürdü 
     ''Daha önceki dönemlerde her gün zam, zam diyorlardı. Şimdi, zam sesi duyuyor musunuz Akaryakıta var, ona da 6 ay mühlet verdik. 6 ayın sonunda buradaki adaletsizliği tam manada meydana çıkarırsak, varsa böyle bir şey, tekrar yeni bir kanunla akaryakıt işini devlet olarak ele alırız. 
     Akaryakıta, 20 gün içinde 3-4 kere zam olmaz. Bunu yeniden rayına oturtacağız. Çünkü zorunluluğumuz var. Bunun gereğini yapacağız. Bu iş, yol geçen hanına döndürülemez. Hele tüpgazda yüzde 30'lara varan zam var. Garip gureba, fakir fukara vatandaşı silkeleme hakkına kimse sahip değil.'' Başbakan Erdoğan, hükümetin anlayışının, ''devletin önde olduğu devlet değil, ferdin, bireyin önde olduğu devlet'' olduğunu da vurguladı. 
     
</TEXT>
</DOC>
