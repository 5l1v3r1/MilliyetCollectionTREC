<DOC>
<DOCNO> 397008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko22.html </URL>
<DATE> 2005/11/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Göltaş hisseleri yeniden İMKB'de... 
</HEADLINE>
<TEXT>

     Yönetim ve denetimine Tasarruf Mevduatı Sigorta Fonu TMSF tarafından el konulan Demirel Şirketler Grubu'na ait Göltaş Göller Bölgesi Çimento Sanayi ve Ticaret A.Ş'nin hisseleri bugün tekrar İMKB Ulusal Pazar'da işlem görmeye başladı. 
     El konulduğunda 22.80 YTL olan Göltaş hisselerinin fiyatı 1. Seans boyunca 33.00 YTL ile 40 YTL aralığında işlem gördü. Seansı 12.45 YTL artışla 35.25 YTL'den tamamlayan Göltaş hisselerindeki artış oranı yüzde 54.61'e ulaştı. 
     Tasarruf Mevduatı Sigorta Fonu Fon Kurulu'nun 23 Haziran 2005 tarih ve 248 sayılı kararı ile aralarında Göltaş Göller Bölgesi Çimento Sanayi ve Ticaret A.Ş. ve Orma Orman Mahsulleri İntegre Sanayi ve Ticaret A.Ş'nin de bulunduğu 9 adet şirketin temettü hariç ortaklık hakları ile yönetim ve denetimi 4389 sayılı Bankalar Kanunu'nun 15-7 a maddesine istinaden Fon tarafından devralınmıştı. 
     Fon Kurulu kararına istinaden ilgili şirketlerin mevcut yönetim ve denetim kurulları görevden alınarak yerlerine Fon tarafından yeni yönetim ve denetim kurulu üyeleri atanmıştı. 
     
</TEXT>
</DOC>
