<DOC>
<DOCNO> 356794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonyas08.html </URL>
<DATE> 2005/06/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Köpekbalığı dehşeti .. 
</HEADLINE>
<TEXT>

     ABD'nin Florida eyaleti, üç gün içinde ikinci köpekbalığı saldırısının şokunda. Son kurban, bel hizasında suda balık tutan 16 yaşındaki Carig Hutto oldu. Çevreden yetişip hayvanın burnuna yumruk vuranlar sayesinde kurtarılan Hutto, helikopterle hastaneye yetiştirildi. Delikanlının sağ bacağının koptuğu açıklandı. Hutto, üç gün önce köpekbalığı saldırısı sonucu ölen 14 yaşındaki Jamie Marie Daigle'nin yüzdüğü bölgeden 100 km. ötede balık tutuyordu. 
     Daigle'nin ölümünden bir gün sonra kıyıdan birkaç metre ötede bir köpekbalığı görülmüştü. 'Uluslararası Köpekbalığı Saldırı Dosyası'na göre öldürücü köpekbalığı saldırıları nadiren meydana geliyor. Geçen yıl tüm dünyada 61 köpekbalığı saldırısı meydana geldi, bunların yedisi ölümle sonuçlandı. 2003'te dört, 2002'de üç, 2001'de dört kişi köpekbalığı nedeniyle öldü. 

     
</TEXT>
</DOC>
