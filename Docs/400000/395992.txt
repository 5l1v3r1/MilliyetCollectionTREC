<DOC>
<DOCNO> 395992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/yazar/guclu.html </URL>
<DATE> 2005/11/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yunanistan'daki Türk öğretmenlerin çilesi 
</HEADLINE>
<TEXT>


Yurtdışına gönderdiğimiz öğretmenlerimizin de sorunlarla boğuşma açısından Türkiye'dekilerden farklı olmadığı anlaşılıyor. 
Şu anda vatandaşlarımızın yoğun olduğu pek çok ülkede TC tarafından görevlendirilen pek çok öğretmenimiz var. Hemen hepsinin de bulundukları ülkelerden kaynaklanan sorunlarının yanı sıra daha çok Ankara kökenli sorunları var ki bunları da zaman zaman dile getiriyoruz. 
Ama Yunanistan'da, daha doğrusu Batı Trakya'daki öğretmenlerimizin bu kadar dertli olduklarını sanmıyorduk. Genelde kol kırılır yen içinde kalır mantığıyla hareket ediyorlardı. Mustafa Yarar, emekli olunca, sıkıntılarını bizimle paylaşmaya karar vermiş. "Görevdeki arkadaşlarımız, seslerini çıkaramıyorlar. Çünkü, en ufak bir soruşturma dahi yurtdışı görevlendirmelere engel. Ama ben emekliye ayrıldığım için, oradaki sıkıntıları yaşadığım için, arkadaşlarımın daha fazla sıkıntı çekmemesi için, bu konuları sizlerle paylaşarak, sıkıntılarımıza çare bulunmasını istiyoruz" diyor. 
Mustafa Öğretmen, Yunanistan'da yaşanan sıkıntıları şöyle anlatıyor 
"Yunanistan Batı Trakya dışındaki ülkelere giden öğretmenler beş yıllık görev sürelerini kesintisiz olarak tamamlayıp dönüyorlar. Oysa Yunanistan'a giden öğretmenler, görevlerini 10 yılda bile zor tamamlıyor. Yunanistan ile Türkiye Cumhuriyeti arasında yapılan karşılıklı mutabakat anlaşması gereği, Yunanistan Türkiye'deki nüfusuna göre ne kadar öğretmen gönderirse, Türkiye'nin de o sayıda öğretmen görevlendirmesi gerekiyor. Bu sayı yaklaşık 15 yıl öncesine kadar 36 idi. Ancak Yunanistan devleti Türkiye'deki nüfusunun azaldığını öne sürerek bu sayıyı, tek taraflı olarak 16'ya indirdi. Türkiye ise Yunanistan'daki nüfusunda bir değişiklik olmadığını öne sürerek ve haklı olarak sayıyı azaltmadı ve 36 öğretmen gönderme kararlılığını sürdürüyor. Ancak Yunanistan, Türkiye'nin gönderdiği 36 öğretmenin sadece 16'sını resmen kabul ederek Yunanistan'da görev yapmasına izin veriyor. Türkiye'nin bu diplomatik duruşu da yaklaşık on beş yıldır devam ediyor. İşte biz öğretmenlerin sorunları da bu aşamada başlıyor. 
Diyelim ki siz 10 yıl önce sınava girdiniz ve kazanarak Yunanistan'da görevlendirilmeye hak kazandınız ve Türkiye'nin gönderdiği 36 kişilik listeye girdiniz. O yıl şans eseri Yunan devletinin onay verdiği 16 kişi arasına girerseniz, göreve başlarsınız. Giremediyseniz bir sonraki yılı beklersiniz. Gidenlerin şansı sadece o yıla ait. Bir dahaki yıla yeniden gitmelerinin bir garantisi yok. Bu işkence sadece oraya gitmekle kalmayıp, buradaki görevimize de zarar veriyor. Bunları kısaca şöyle özetleyebiliriz 
1. Yurtdışına giderken idareciyseniz, bir daha aynı göreve dönemiyorsunuz. 
2. Yurtdışı görevlendirmeyle birlikte tüm özlük haklarınızı kaybediyorsunuz. Artık depo öğretmensiniz ve hepsi oraya devrediliyor. Maaş aldığınız bankadan hasta sevki aldığınız kuruma kadar her şey değişiyor. 
3. Bir yıl gidip ikinci yıl kaldığınızda görev yapacağınız okul ve görev, idarecilerin insafına kalmış. 
4. Beş yıllık görev süresini tam yılında tamamlayan çok az. Ben şanslıydım, 7 yılda bitirdim. 10 yıl süren ve bu yüzden mağdur olan çok arkadaşımız var. 
5. Gittiğimizde ev tutup eşyalarımızı da temin ederiz. Ama bir yıl sonra gidemediğimizde onlar orada kalır. Her yıl yeniden masraf. 
Görünen o ki öğretmenlerimiz diplomasi kurbanı. Mustafa Öğretmen, bu sıkıntılar buzdağının sadece görünen kısmı diyor ve ekliyor 
"Batı Trakya'da eğitim konusunda ciddi sıkıntılar var." 
Özetin özeti Şu Yunanistan ve Yunanlılar gerçekten bir lem. Boğaziçi Üniversitesi şimdi de onlar için bir toplantı düzenliyormuş. Umarız, bu sorunlar da dile getirilir .. 



</TEXT>
</DOC>
