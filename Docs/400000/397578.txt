<DOC>
<DOCNO> 397578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sondun19.html </URL>
<DATE> 2005/11/24/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Çin ve Rusya arasında çevre felaketi için özel hat 
</HEADLINE>
<TEXT>

     Çin'de bir petro-kimya fabrikasındaki patlamanın Songhua ırmağını zehirli atıklarla kirletmesi ve 9 milyonluk Harbin kentini tehdit etmesiyle gündeme gelen çevre felaketi nedeniyle Çin ile Rusya arasında kırmızı telefon hattı kuruluyor. 
     Çin Dışişleri Bakanlığı sözcüsü Liu Jianchao, düzenlediği basın toplantısında, bu çevre kirliliğinin komşu Rusya'ya da ulaşabileceğini belirtti. Liu, kirliliğin neden olduğu zararı en alt düzeye indirmek üzere suyun durumunu gözlemlemek, iyileştirmek için Çin tarafının aktif tedbirler aldığını söyledi. 
     Çevre Bakan Yardımcısı Zhang Lijun da Çin ve Rusya arasında konuya ilişkin bir özel hat kurulması için düzenlemeler yapıldığını kaydetti. 
     
     RUSYA'DA KİRLİLİĞE KARŞI HAZIRLIK 
     Rusya Çevre Koruma Ajansı, Songhua nehrindeki kirliliğin etkisinin Rusya'nın Habarovsk bölgesindeki içme sularını etkilemesi olasılığından endişe edildiğini bildirdi. 
     Itar-Tass ajansı, kirli suyun 27-28 Kasım'da Birobidzhan bölgesine, 1-3 Aralık'ta da Habarovsk bölgesine ulaşabileceğini belirten yetkililerin halkı uyardığını ve acil durum birimlerinin harekete hazır tutulduğunu aktardı. 
     Rus televizyonları da bölgedeki halkın olası bir durum karşısında hazırlıklı olmak amacıyla içme suyu stokladığını ve bunun da fiyatları artırdığını bildiriyor. 
     Çin'in Jilin eyaletindeki patlamanın ardından, 600 bin nüfuslu Habarovsk kentinin ana su kaynağını oluşturan Songua'nın kolu Amur nehrine de yüksek oranda benzen karıştığı belirtilmişti. 
     
     ZEHİRLİ ATIKLAR HARBİN'E ULAŞTI 
     Bu arada, Jilin eyaletinde bir petro-kimya fabrikasında 2 hafta önce meydana gelen patlamanın ardından, benzen içerikli zehirli atığın bulaştığı ırmak suları, 9 milyon nüfuslu Harbin kentinin dış mahallelerine ulaştı. 
     Yerel yetkililer, böbrek ve karaciğerde hasara neden olabilen benzen zehirlemesinin belirtileri konusunda Harbin ahalisini uyardı. 
     Öte yandan Sişuan'da da bir petro-kimya tesisinde patlama olduğu ve 1 kişinin öldüğü, yakınlardaki Danjian kasabasında da zehirlenme olabileceği konusunda uyarıda bulunuldu. 
     Patlamanın Çin'in en büyük nehrini kirletmesi nedeniyle 3 milyon insanın susuzluk tehlikesiyle karşı karşıya kaldığı açıklanmıştı. 
     Songhua nehrinde normalin 108 katı toksik benzen bulunduğu belirtilmiş ve ölüme sebebiyet verebileceği endişesiyle bölgedeki su kesilmişti. 
     Songhua nehri, 3.8 milyonu şehirde, kalan kısmı kırsal kesimde olmak üzere 9 milyon nüfusa sahip Çin'in en büyük kentlerinden Harbin'in su ihtiyacını karşılıyor. 
     
</TEXT>
</DOC>
