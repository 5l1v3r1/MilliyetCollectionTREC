<DOC>
<DOCNO> 387197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/guncel/gun02.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan hastanelik oldu 
</HEADLINE>
<TEXT>


İshal olmasına rağmen oruç tutmakta ısrar eden Maliye Bakanı, aşırı sıvı kaybı nedeniyle Hacettepe Üniversitesi Hastanesi'ne kaldırıldı. Serum tedavisi uygulanan Unakıtan, bugün taburcu edilecek 


Maliye Bakanı Kemal Unakıtan, son 4 gündür ishal bağırsak enfeksiyonu olmasına rağmen oruç tumakta ısrar edince sıvı kaybı nedeniyle hastanelik oldu. 
Dün iftar öncesi koruması ve şoförüyle birlikte Hacettepe Üniversitesi Hastanesi Acil Servisi'ne gelen Unakıtan, hastanenin 2. katındaki 72 nolu bölümdeki özel odaya yatırıldı. 
Çarşamba gününden beri ishal olduğunu ve kendini çok halsiz hissettiğini söyleyen Unakıtan'ı Enfeksiyon Hastalıkları Uzmanı Doç. Dr. Yeşim Çetinkaya Şardan muayene etti. Yaşadıklarını espri yaparak anlatan Unakıtan, "Hastalık geliyorum derken orucumu tutmaya devam ettim" dedi. 
Rektörü Prof. Dr. Tuncalp Özgen, "Bakanımız için hayati tehlike söz konusu değil. Sadece oruç da tuttuğu için aşırı sıvı kaybı yaşamış. Kendisine serum takviyesi yapıldı. Serumu tüketince kendine geldi. Yarın bugün sabah taburcu edeceğiz" diye konuştu. Doktorlar, Unakıtan'dan ishali tümüyle sona erene kadar oruç tutmamasını da istedi. 
Eşinin yalnız bırakmadığı Unakıtan'ı Milli Eğitim Bakanı Hüseyin Çelik ziyaret etti. 


</TEXT>
</DOC>
