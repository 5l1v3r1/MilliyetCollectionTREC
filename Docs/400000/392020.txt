<DOC>
<DOCNO> 392020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/son/sontur05.html </URL>
<DATE> 2005/11/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Tartıştığı gelinin burnunu yumruklayarak kırdı 
</HEADLINE>
<TEXT>

     
     Tolunay DUMAN TARSUS Mersin , DHA 
     
MERSİN'in Tarsus İlçesi'nde, 65 yaşındaki Cumali Yıldırım, tartıştığı gelini 27 yaşındaki Nilüfer Yıldırım'ın burnunu yumruklayarak kırdı. 
     Olay 13 gün önce Şehitkerim Mahallesi'ndeki 2 katlı evde meydana geldi. Oğlu ve geliniyle birlikte oturan Cumali Yıldırım ile gelini Nilüfer Yıldırım arasında geçimsizlik nedeniyle tartışma çıktı. Tartışmanın büyümesi üzerine sinirlenen Cumali Yıldırım, gelinine tekme tokat saldırdı. Öfkeli kayınpeder, gelininin yüzünü de yumrukladı. Kanlar içinde kalan Nilüfer Yıldırım, komşularının yardımıyla Tarsus Devlet Hastanesi'nde götürüldü. Burada tedavi altına alınan Nilüfer Yıldırım'ın burnunun kırıldığı belirlendi. Şikayet üzerine gözaltına alınan Cumali Yıldırım ise sevk edildiği nöbetçi mahkemece tutuksuz yargılanmak üzere serbest bırakıldı. 
     Yediği dayağın etkisiyle evine gidemeyen Nilüfer Yıldırım, eşi Yıldıray ile evlendikleri günden bu yana kayınpederinin kendisini istemediğini söyledi. Ablasının evine sığınan Nilüfer Yıldırım, Eşim de bu kavgaya seyirci kaldı. Bu nedenle evime şimdilik gidemiyorum'' diye konuştu. 
     
</TEXT>
</DOC>
