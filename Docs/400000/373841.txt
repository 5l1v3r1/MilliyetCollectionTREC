<DOC>
<DOCNO> 373841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo19.html </URL>
<DATE> 2005/08/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
A Milli Takım'da Danimarka mesaisi başladı... 
</HEADLINE>
<TEXT>

     18. Dünya Kupası Avrupa Eleme Grubu'nda 3 Eylül Cumartesi günü Danimarka ile karşılaşacak A Milli Futbol Takımı'na uzun bir aradan sonra çağrılan Fatih Akyel, kendisini hazır hissettiğini, görev verildiği taktirde milli formayı en iyi şekilde temsil edeceğini söyledi. 
     Fenerbahçe'nin Dereağzı Tesisleri'ndeki antrenman öncesinde, basın mensuplarının sorularını yanıtlayan futbolculardan Fatih, tekrar milli takıma çağrılmanın kendisi için çok güzel bir duygu olduğunu ifade ederek, ''Her milli takım oyuncusu gibi ben de bu formayı tekrar onurla taşımaya devam edeceğim'' dedi. 
     Milli Takımlar Teknik Direktörü Fatih Terim ve yardımcılarına kendisini kadroya aldıkları için teşekkür eden Fatih, ''Bu şansı görev aldığım taktirde en iyi şekilde kullanıp ülkemi iyi bir mücadele ile temsil etmek istiyorum. Ben kendimi hazır hissediyorum. Hiçbir sorunum yok. Önemli maçlarımız var. İkisini de kazanmak istiyoruz'' diye konuştu. 
     
     ALPAY ''İLK GÜNKÜ GİBİ HEYECANLIYIM'' 
     Alpay Özalan da tekrar milli takıma çağrılmış olmanın kendisi için gurur verici olduğunu belirterek, ''Milli takıma çağrıldığım ilk günkü gibi heyecanlıyım'' dedi. 
     Geçen sürede kendisini her an milli takım için hazır hissettiğini belirten Alpay, daha uzun bir dönem milli takıma hizmet edebileceğini ifade etti. 
     Yaklaşık 10 gün önce ayağından ameliyat olduğunu hatırlatan Alpay, ufak bir ağrı dışında herhangi bir sorununun olmadığını söyledi. 
     Son dönemde Galatasaray'da sergilediği performansla dikkatleri üzerine çeken Hasan Şaş da ''Milli takımın bundan sonraki çok önemli maçlarında iyi oyun değil, skor beklenmesi gerek'' ifadesini kullandı. 
     Hasan, seyircinin de desteği ile Danimarka maçını kazanıp Ukrayna karşısına bunun morali ile çıkarak orada da galip gelmek istediklerini ifade etti. 
     
     ''HALİL AİLEDEKİ HERKESİ ŞAŞIRTTI'' 
     Hamit Altıntop, sakatlıklar nedeniyle takımda birçok oyuncunun eksikliğinin ortaya çıktığını, ancak diğer futbolcuların bu eksikliği kaliteleriyle kapatabileceğini vurguladı. 
     Takım oyunu oynamaları gerektiğini anlatan Hamit, futbolda bireysel olarak hiçbir şeyin başarılamayacağını vurguladı. 
     Kendisine ve milli takıma inandığını belirten Hamit, Alman Ligi'nde başarılı bir performans sergileyen kardeşi Halil için de çok sevindiğini kaydederek, ''Halil 3 maçta 6 gol attı. Ailemizde herkesi şaşırttı. İnşallah Danimarka ve Ukrayna maçlarında da bu golleri devam eder'' deyip, espirili bir yaklaşımda bulundu. 
     Milli futbolcu Hakan Şükür ise kalitelerini stressiz bir ortamda galibiyete dönüştürerek ileriki döneme umutla bakmak istediklerini söyledi. Danimarka maçının zor geçeceğini vurgulayan Hakan, ''Bu mücadeleden inşallah alnımızın akıyla çıkarız. Herkesin ve bizlerin sabrı gerekiyor'' dedi. 
     
</TEXT>
</DOC>
