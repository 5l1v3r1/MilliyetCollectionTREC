<DOC>
<DOCNO> 367424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur16.html </URL>
<DATE> 2005/08/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bu cezaevinde bilgisayar, spor salonları ve TV odaları var 
</HEADLINE>
<TEXT>

     Türkiye’nin ilk L Tipi Cezaevi’nin, Antalya’nın Alanya İlçesi’nde açılacağı bildirildi. 
     Yapımına 2003 yılının sonunda başlanan ve gelecek yılbaşında tamamlanarak hizmete gireceği belirtilen cezaevinin, dünyada ilk kez uygulanacak bir model olduğu belirtildi. 
     Alanya’da, 260 dönüm arazi üzerinde yapımı süren ve 60 bin metrekare kapalı alana sahip olan Alanya L Tipi Ceza ve İnfaz Kurumu’nun, toplam 16 milyon YTL’ye mal olmasının beklendiği, şu ana kadar 6 milyon YTL harcandığı ve ödeneğin geri kalan kısmının hazır olduğu, çalışmaların sürdüğü ifade edildi. 
     Adalet Bakanlığı’nın hazırladığı ve ilk kez uygulamaya koyduğu proje çerçevesinde yapılacak cezaevi 480 kişilik olarak inşa ediliyor. 
     Cezaevinde, konferans salonu, toplantı salonu, çok amaçlı 2 spor salonu, 2 futbol sahası, hobi bahçeleri, kütüphane, üretim atölyeleri, bilgisayar ve yabancı dil laboratuvarı, televizyon odaları gibi bölümler yer alacak. Cezaevi, 7 kişilik koğuşlardan oluşacak ve merkezi ısıtma ve soğutma sistemlerine sahip olacak. 
     Cezaevi’nin mahkumların kaldığı bölümde, her mahkuma 24 metrekare alan düşeceği de verilen bilgiler arasında yer alıyor. Cezaevi yerleşkesinde ayrıca, ziyaretçi kabul binası, jandarma binası, 60 dairelik lojman ve diğer sosyal tesisler de bulunacak. 
     Dünyanın en yüksek güvenlikli ve kaçılması imkansız olduğu belirtilen cezaevinin, kamera, parmak izi geçiş sistemleri, X-Ray cihazları, parmak izine ve sese duyarlı kapılarla donatılacağı, cezaevinde bir ihata duvarı ve bu duvarla cezaevi arasında bir de güvenlik yolu bulunacağı kaydedildi. 
     AA muhabirinin sorularını yanıtlayan Alanya Cumhuriyet Başsavcısı Ali Yeldan, yapımı süren cezaevinin, dünyada ilk kez uygulanan bir model olduğunu belirterek, "Bu cezaevi, dünya kenti Alanya’ya yapılacak en doğru ve hızlı yatırımlardan biri olmuştur" dedi. 
     Yapılmakta olan cezaevinin, bölge cezaevi gibi hizmet vereceğini belirten Yeldan, Gazipaşa’dan sonra Akseki ve Gündoğmuş cezaevlerinin de kapanacağını, buradaki mahkumların da Alanya’daki cezaevinde kalacağını söyledi. 
     L Tipi Cezaevi’nin, bazı kesimler tarafından "Lüks" gibi gösterilmeye çalışıldığını da ifade eden Başsavcı Yeldan, 10 bine yakın yabancının yaşadığı Alanya’nın büyük bir kabuk değişimi içinde olduğunu da hatırlatarak, şunları söyledi 
     "İnsan, suçlu da olsa insandır. O nedenle her durumda, insana insanca koşulları sunmak gerekiyor. Bakanlığımızın kendi hazırladığı ve dünyada ilk kez uygulanacak bu proje, cezaevinin sadece cezanın çekileceği bir yer olmaktan çıkarılıp, ıslah ve eğitim evi olması gerektiğini ortaya koyuyor. Buradaki laboratuvarlarda mahkumları eğiteceğiz ve meslek sahibi yapacağız. Onlar, burada çalışmayı, paylaşmayı ve okumayı öğrenerek, belki de yeniden topluma yararlı hale gelecekler. Çünkü burada yatanlar bir gün yeniden toplumun arasına dönüyorlar. O nedenle, yapılmakta olan cezaevi, olması gereken insanca standartlara sahip, Türkiye’nin yüz akı bir projedir. Biz de üzerimize düşeni fazlasıyla yaparak yüklenici firmayla birlikte cezaevini yılbaşına kadar hizmete sokmaya çalışıyoruz. Henüz yüzde 50’ye yakını tamamlanan böylesine dev bir projenin, yılbaşına kadar tamamlanacak olması da Türkiye’de istendiğinde yatırımların hızlı yürüyebileceğini ortaya koyması açısından da önemli bir örnek teşkil etmektedir." Yeldan, projenin, Alanya’yla birlikte Antalya, Balıkesir ve Çorum’da da uygulanacağını belirterek, yılbaşına kadar tamamlanacak olması nedeniyle L Tipi cezaevinin ilk kez Alanya’da açılacağını kaydetti. 
     
</TEXT>
</DOC>
