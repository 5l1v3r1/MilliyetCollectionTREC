<DOC>
<DOCNO> 394466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/spor/spo07.html </URL>
<DATE> 2005/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Macarlar ders verdi 
</HEADLINE>
<TEXT>


Ülkenin olimpiyat komitesi, dopingle mücadelede yetersiz kaldığı gerekçesiyle halterin patronu olan temsilcileri Tamas Ajan hakkında soruşturma başlattı 

CEMAL ERSEN KATAR 


Doping skandallarıyla uluslararası itibarı sıfırlanan Türk halterinde spor yöneticileri istifanın adını bile ağızlarına almazken, Macaristan'da yaşanan bir olay iki ülkenin spora bakış açısı arasındaki farkı ortaya koymaya yetti. 
Halil Mutlu'da doping çıkması ve beş haltercimizin WADA kontrolünden kaçmasından sonra istifa etmesi istenen Federasyon Başkanı Hasan Akkuş'a GSGM Vekili Mehmet Atalay sahip çıkarken, Macaristan Milli Olimpiyat Komitesi, temsilcileri IWF Başkanı Tamas Ajan'ı doping konusunda yetersiz kalmakla suçladı. Macar yetkililer, aynı zamanda Olimpiyat Komitesi Genel Sekreteri de olan Ajan'ın görevden alınması için soruşturma başlattı. 
Atina 2004'te Zoltan Kecskes ve Ferenc Gyurkovics adlı 2 Macar sporcunun dopingli yakalanmasından Uluslararası Halter Federasyonu Başkanı Ajan'ı sorumlu tutan Macarlar'ın bu tavrı halter dünyasında da şok etkisi yarattı. 

Atalay devrede 

Gençlik ve Spor Genel Müdür Vekili Mehmet Atalay, Halil Mutlu ve Sedat Artuç ile Halter Federasyonu'nun yarın başlayacak duruşması için Doha'ya geliyor. Bugün Katar'ın başkentinde olması beklenen Atalay'ın duruşma öncesi IWF Başkanı Tamas Ajan ile bir görüşme yapacak. Doha'da bulunan Türk heyeti de savunma ile ilgili son hazırlıklarını tamamladı. Halil'in 2 yıl olması beklenen muhtemel cezasının 1 yıl veya 6 aya düşürülmesine kesin gözüyle bakılıyor. Türk heyeti, Sedat'ta indirim konusunda fazla umutlu olmazken, faaliyetleri askıya alınan federasyonun da 15 Kasım'daki duruşmada cezadan para ile kurtulmasının zor olduğu bildirildi. 


</TEXT>
</DOC>
