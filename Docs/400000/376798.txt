<DOC>
<DOCNO> 376798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonspo27.html </URL>
<DATE> 2005/09/08/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Çalımbay Milli futbolcularımdan bu performansı bekliyordum 
</HEADLINE>
<TEXT>

     Beşiktaş Teknik Direktörü Rıza Çalımbay, A Milli Futbol Takımı'nın, Danimarka ve Ukrayna ile yaptığı maçlarda görev alan oyuncularının performansının kendisini çok sevindirdiğini belirterek, ''Mükemmel bir hazırlık dönemi geçirdik. Oyuncularımdan bu performansı bekliyordum'' dedi. 
     Çalımbay, BJK Nevzat Demir Tesisleri'nde düzenlediği haftalık olağan basın toplantısında da basın mensuplarının sorularını yanıtladı. 
     A Milli Futbol Takımı'na kutlayarak sözlerine başlayan Çalımbay, ''Ukrayna karşısında iyi bir oyunla galibiyet aldılar. İki maçta da çok iyi bir hava yakalandı. Fatih Terim ve oyuncuları tebrik ediyorum. İnşallah sonu gelecek ve Almanya'ya gideceğimize inanıyorum. Olmaması için bir neden yok'' diye konuştu. 
     Rıza Çalımbay oyuncularıyla ilgili ise şu değerlendirmeleri yaptı 
     ''Mükemmel bir hazırlık dönemi geçirdik. Oyuncularımdan bu performansı bekliyordum. Hepsi çok çok iyi konumdaydılar. Sadece Tümer fizik olarak tam iyi değildi. Tümer milli takımdaki o boşluğu çok iyi şekilde değerlendirdi. Şu anda da iyi bir duruma geldi. Çok sevindim ve burada esas sevindirici olan Okan'ın performansı çok çok iyiydi. Çünkü Okan geçen sezon inişli çıkışlı bir grafik çizmişti. Bu sene mükemmel şekilde başladı ve aynı şekilde götürdü. İbrahim Toraman geldiğimiz dönemden beri bir çıkış içindeydi. Tümer zaten çok klas, gerçekten çok mükemmel bir oyuncu.'' 
     
     TERİM'E ÖVGÜ 
     Milli Takımlar Teknik Direktörü Fatih Terim'in, diğer takım antrenörleriyle ilişkilerinin ve diyaloglarının çok iyi olduğunu ifade eden Çalımbay, ''Beni asıl sevindiren olay, Fatih hocanın milli takıma başlamadan önce gelip bizlerle görüşmesiydi'' dedi. 
     Terim'in, oyuncular hakkında kendilerinden bilgi alarak iyi bir dayanışma gösterdiğinin altını çizen Çalımbay, ''Diyaloğu ve çoğu şeyi paylaşması mükemmeldi. Fatih hocanın diğer takım antrenörleriyle ilişkileri, diyaloğu çok iyi. Böyle gittiği zaman hem milli takımımız, hem bizler kazanıyoruz. Kendilerini tebrik ediyorum.'' şeklinde konuştu. 
     
     ÇAYKUR RİZESPOR MAÇI 
     Çalımbay, hafta sonu deplasmanda Çaykur Rizespor ile yapacakları lig mücadelesinin en zor maçlarından birisi olacağını kaydetti. 
     Milli maçlar nedeniyle konsantrasyon sorunu yaşanabileceğini anlatan Çalımbay, ''Takım olarak hazırız. En önemli ve en zor maçlarımızdan birisi. Hedefimiz 3 puan. Bu maçtan 3 puanla ayrılmamız Malmö maçı açısından da çok önemli'' dedi. 
     Çaykur Rizespor maçının ardından, UEFA Kupası'nda Malmö ve sonraki lig haftasında da Fenerbahçe ile karşılaşacaklarını hatırlatan Çalımbay, ''Zor bir periyoda gireceğiz. Tek düşüncemiz sakatlıkların olmaması. Bu 3 maçı da kaldıracak kapasitede geniş bir kadromuz var. Kendimize güveniyoruz. Kazanmamız gerekiyor. Yoğun bir haftada taraftarlarımıza bile ihtiyacımız var. Takım olarak bunun bilincindeyiz. Çaykur Rizespor maçı cumartesi günü değil de pazar günü olsaydı bizim açımızdan daha iyi olurdu. Ancak bunu kaldıracak kapasitedeyiz'' şeklinde konuştu. 
     Youla'nın ülke milli takımından dün döndüğünü belirten Rıza Çalımbay, sakatlığının durumunun iyi olduğunu, hazır olması durumunda Çaykur Rizespor karşısında görev alacağını kaydetti. 
     
     TAYFUN VE EMRE KONUSU 
     Beşiktaş Teknik Direktörü, kadroda yer almadıkları için çalışmalarını takımdan ayrı sürdüren Tayfun ve Emre ile ilgili medyada yer alan bazı haberler üzerine, açıklama yaptı. 
     Kadroda yer almayan bu futbolculara yoğun çalışma programıyla eziyet çektirildiği yönündeki haberlerin gerçeği yansıtmadığını vurgulayan Çalımbay, ''Biz onlara yardımcı olmaya çalışıyoruz. Ben teknik açıdan o arkadaşlarımla ilgileniyorum ve sezon başı ne antrenman yaptıysak aynısını o arkadaşlarımıza da yaptırdık. Nedeni de eğer bir takıma gideceklerse hazır gitmeleri ve geri kalmamaları içindir'' dedi. 
     
     ''GARDİYAN DEĞİLİM'' 
     Bu futbolculara, tesisler içinde de herhangi bir kısıtlamanın getirilmediğini vurgulayan Rıza Çalımbay şöyle devam etti 
     ''Ben gardiyan değilim. 'Şu arkadaşımla görüşme, tesislere girme' gibi şeyler söyleyerek davranmamız mümkün değil. Bu benim işim değil. Ben teknik direktörüm ve arkadaşlarımla teknik açıdan ilgilenirim. Böyle yazılanlara çok üzüldüm. Onun dışındaki şeyler zaten beni ilgilendirmez. Zaten böyle bir şey de yok. Onlar bizim arkadaşımız, kardeşimiz. Ama ben Tayfun ve Emre'nin yerinde olsaydım böyle bir durumda ne olursa olsun, oynamak için giderdim başka yerde şansımı dener oynardım.'' Rıza Çalımbay, ''Bu futbolculara kapı tamamen kapandı mı '' şeklindeki soruyu da, ''İkisi de Beşiktaş'ın futbolcusu. Kadromuz geniş olduğu için şu anda zaten 18'i yaparken sıkıntıya düşüyoruz. O arkadaşlarımızı da alırsak çok geniş bir kadro olacak'' diye yanıt verdi. 
     İki oyuncuya da başka takımlardan iyi teklifler geldiğini ancak değerlendirmediklerini kaydeden Çalımbay, ''Arkadaşlarımıza sonuna kadar yardımcı olmaya çalışacağız'' dedi. 
     Okan Koç ile ilgili bir soru üzerine de Çalımbay, ''Ben Okan'ın kendini ispat etmesini istiyorum. Okan'ın burayla anlaşması var. 'Git kendini ispat et, bir yıl oyna buraya geri gel' dedim. Konyaspor'a gidebilir. Konya'dan çok iyi teklif geldi. Başka kulüplerden de geldi. Benim ona söylediğim o. Okan'ın her şeyden önce bir yıl gidip kendini ispat etmesi lazım'' diye konuştu. 
     Bu konuda Gökhan'ı örnek gösteren Rıza Çalımbay, kadronun dışında kalan bütün oyuncuların, kendilerini başka takımlarda da olsa ispat etmeleri gerektiğini kaydetti. 
     Hiçbir antrenörün kendisine yarayacağı futbolcuyu bırakmayacağını belirten Çalımbay, futbolcular önce hataları kendilerinde aramaları gerektiğini ifade etti. 
     Ailton'un iyi durumda olduğunu anlatan Rıza Çalımbay, ''Ailton'a 'işlerin varsa bu arada ülkene gidip halledebilirsin' dedim. Ama o takım ne kadar izin yaptıysa o kadar izin yaptı. Çok iyi çalışıyor. İlk geldiğine göre daha iyi durumda'' diye konuştu. 
     
     FENERBAHÇE MAÇI 
     Çalımbay, Fenerbahçe ile yapacakları derbi maçın seyircisiz oynatılma ihtimaliyle ilgili soruya üzerine de, ''Fenerbahçe maçını taraftarla oynamak bizim için çok büyük avantaj. Taraftarsız inşallah oynatmazlar. Başka bir sahaya gidip taraftarla oynamak bence daha iyi'' dedi. 
     Diyarbakırspor maçının ardından yaşanan olaylarda kendisini en çok üzen konunun, rakip takım teknik direktörü Hüseyin Kalpar'ın da bunlara katılması olduğunu belirten Çalımbay şunları söyledi ''Benim Diyarbakırspor maçında üzüldüğüm, olaylara teknik direktör Hüseyin Kalpar'ın katılması. Hüseyin Kalpar'ın orada bence daha yapıcı olması lazım. Elindeki demiri hakeme 'şiş' diye vermeleri yanlış Orada bizlerin teknik direktörlerin, daha olumlu ve yapıcı olması lazım. Bence olayları çok çok abarttılar, haddinden fazla abarttılar. Buradan puanını almışsın, maç iyi geçmiş... Onların sessizce sahadan ayrılması gerekirken maalesef üzücü olaylar oldu.'' Çalımbay, her şeyin sahada kalacağını, Diyarbakırspor ile dost olduklarını ifade ederek ''Bizim Diyarbakırspor ile sorunumuz yok'' dedi. 
     
</TEXT>
</DOC>
