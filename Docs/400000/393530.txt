<DOC>
<DOCNO> 393530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sontur27.html </URL>
<DATE> 2005/11/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İngiliz sanatçının Atatürk hayranlığı... 
</HEADLINE>
<TEXT>

     Türkiye’nin gönüllü tanıtım elçisi olan Atatürk hayranı İngiliz ressam Ned Pamphilon, 10 Kasım nedeniyle The Marmara Oteli’nin çatısında yer alan ekrana Atatürk’ün gözlerini resmettiği devasa tablosunun görsel kopyasını yerleştirdi. 
     Türkiye, İstanbul ve Atatürk’e olan hayranlığı ile tanınan ve daha önce Atatürk’e ait birçok tablo çizen İngiliz ressam Ned Pamphilon, 10 Kasım nedeniyle 2002 yılında resmettiği "Atatürk’ün Gözleri" Atatürk’s Eyes isimli tablosunun 12 metrex15 metre boyutlarındaki dev görsel kopyasını Taksim’deki The Marmara Oteli’nin çatısında yer alan ekranlara koydu. 
     Yarın The Marmara Oteli çatısında kalacak olan ve üzerinde "Yurtta barış, dünyada barış" yazısı da bulunan "Atatürk’ün Gözleri" isimli eser, Taksim Meydanı’nı da içine alan oldukça geniş bir alandan görülebiliyor. 
     Ned Pamphilon da Atatürk’ün sadece Türkiye için değil, tüm dünya için önemli ve örnek alınması gereken bir değer olduğunu düşündüğünü belirterek, şunları kaydetti 
     "Özellikle Atatürk’ü andığımız ve daha iyi anlamaya çalıştığımız 10 Kasım haftasında, Atatürk’ün gözlerinin üzerimizde olduğunu ve çok 
     zor koşullar altında kurduğu Türkiye Cumhuriyeti’nin çocuklarını izlediğini belirtmek amacıyla Taksim’e en hakim nokta olan The Marmara’nın çatısına ’Atatürk’ün Gözleri’ isimli tablomun görsel kopyasını yerleştirerek, bir İngiliz olarak Atatürk’e hayranlığımı vurgulamak istedim." İngiliz sanatçı, Aralık-Ocak aylarında Londra’da "Peace At Home, Peace In The World" Yurtta Barış, Dünyada Barış isimli Türkiye ve İstanbul konseptli resim sergisini açmak için de çalışmalarını sürdürüyor. 
     
</TEXT>
</DOC>
