<DOC>
<DOCNO> 354347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun56.html </URL>
<DATE> 2005/06/22/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
Prodi "Türkiye konusundaki beyanatım yanlış anlaşıldı" 
</HEADLINE>
<TEXT>

     İtalya’da merkez-sol muhalefetin lideri ve Avrupa Komisyonu’nun eski Başkanı Romano Prodi’nin bugün Türkiye’nin Roma Büyükelçisi Uğur Ziyal ile görüştüğü öğrenildi. 
     AA muhabirinin edindiği bilgiye göre Prodi, bugün akşam saatlerinde Roma dışında bulunduğu sırada Ziyal’i telefonla aradı. 
     Prodi’nin telefon görüşmesinde, "Türkiye konusundaki beyanatım yanlış anlaşıldı. Haberleri yalanlayarak, bu konudaki düşüncemi ifade eden yazılı bir açıklama da yaptım. Türkiye’nin AB üyeliğine karşı çıkmam söz konusu değil. Bunu size de bizzat ifade etmek istedim" dediği öğrenildi. 
     Ziyal’ın ise telefon etme nezaketi için Prodi’ye teşekkür ettiği, Türkiye’nin üyelik perspektifi konusunda olumsuz çağrışımlara neden olabilecek beyanatların, Türkiye aleyhine bir kamuoyu oluşmasına zemin hazırlamaktan başka bir işe yaramadığını anımsattığı belirtildi. 
     Türkiye’nin 3 Ekim’de AB ile müzakerelere başlayacağına, tam üyeliğin ise ancak 10 yıl sonra gündeme gelecek bir konu olduğuna işaret eden Ziyal’ın "Bu noktada herkesin doğru teşhisi koyması, kolay çıkış yollarına kaçmadan sorunları ele alması ve 10 yıl sonra Türkiye ile AB’nin birlikte alacakları bir karara şimdiden önyargıyla yaklaşmaması gerekmektedir" dediği kaydedildi. 
     Ziyal, AA muhabirine yaptığı açıklamada, "Prodi ile Roma’ya döndüğünde yüz yüze görüşme kararı da aldık. Zaten burada siyasilerle sürekli temas halindeyiz. Kendisiyle de görüşme konusunda mutabık kaldık" dedi. 
     
     "TÜRKİYE KARARLI" 
     Öte yandan Büyükelçi Ziyal, İtalya’daki özel haber ajanslarından İl Velino’ya yaptığı açıklamada da Türkiye’nin üyelik perspektifine yönelik şimdiden olumsuz yaklaşımlar sergilememenin önemine değinerek, "Devlet adamlığı bunu gerektirir. Dışişleri Bakanımızın açıklamaları Türkiye’nin yoluna kararlılıkla devam edeceği yönündedir ve son Konsey toplantısında AB’nin evvelce almış olduğu kararları en yüksek düzeyde teyit etmiş olması takdirle karşılanmıştır" ifadelerini kullandı. 
     Ziyal, Türkiye’nin üyeliği ile Fransa ve Hollanda’daki referandum sonuçları arasında bir bağlantı kurulmasının yanlış olduğunu da belirterek, şöyle konuştu 
     "Avrupa’da referandumlar yapıldı ve bu referandumlar neticesinde Avrupalıların birtakım sıkıntılarının olduğu ortaya çıktı. Bu sıkıntılar, referandumları takip eden Avrupa zirvesinde de gündeme geldi. Tüm sıkıntılara rağmen, Avrupa doğal olarak yoluna devam edecektir. Öte yandan bu sorunların nedenleri arasında Türkiye’nin olduğu şeklinde bir görüş oluşmaya başlamıştır. Halbuki, eurobarometrenin yapmış olduğu anketlerde Avrupa Anayasası’na ’hayır’ diyenlerin arasında Türkiye karşıtlığının yüzde 3 ila 6 oranında etken olduğu ortaya çıkmıştır." Türkiye’nin üyelik perspektifi konusunda Avrupa’nın aldığı kararların AB Konseyi tarafından da teyit edildiğini hatırlatan Ziyal, İtalya ile Türkiye arasındaki ikili ilişkilerin her alanda daha da gelişeceğine inandığını belirtti. 
     Ziyal, açıklamalarını şu ifadelerle noktaladı 
     "Başta Başbakan Silvio Berlusconi ve Dışişleri Bakanı Gianfranco Fini olmak üzere İtalyan dostlarımızın ülkemize verdiği desteği ve bu çerçevede resmi tutumlarındaki kararlılığı takdirle karşıladığımızı belirtmek isterim. Zaten fevkalade iyi olan ilişkilerimizin bundan sonra da her alanda artarak gelişeceği konusunda şüphem yoktur." 
     
</TEXT>
</DOC>
