<DOC>
<DOCNO> 373251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/guncel/axgun01.html </URL>
<DATE> 2005/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocatepe gururu 
</HEADLINE>
<TEXT>


Afyon'da binlerce kişi Atatürk'ün orduyu Kocatepe'ye çıkarmak için izlediği yolu marşlarla 4,5 saatte yürüdü 

ŞAKİR AYDIN DHA 

Büyük Taarruz'un 83. yıldönümü nedeniyle önceki gece Kocatepe'de düzenlenen törenlerde büyük coşku yaşandı. Yaklaşık 2000 kişi Atatürk'ün orduyu Kocatepe'ye çıkardığı yolu 4,5 saatte yürüdü. Şişli Belediye Başkanı Mustafa Sarıgül'ün organizasyonuyla İstanbul'dan 113 otobüsle getirilen yaklaşık 3000 kişi de, başlarında kalpak, ellerinde bayraklarla Kocatepe'de bulunmanın gururunu yaşadı. 

Afyon Kocatepe Üniversitesi'nin düzenlediği "Şuhut'tan Kocatepe'ye Zafer Yürüyüşü"ne, 33 üniversiteden 2'şer öğrenci ile öğretim üyeleri, sivil toplum örgütlerinin temsilcileri ve vatandaşlar katıldı. Protokol de ilçenin çıkışına kadar yürüdü. Topluluk, Türk askerinin takip ettiği 14 kilometrelik yolu izleyerek Kocatepe'ye çıktı. Marşlar söyleyen gruba, bir araçtan savaş efektleri dinletildi. 


Şişli Belediyesi'nin organizasyonuyla Kocatepe'ye gelen 3000 kişi de, Kurtuluş Savaşı'nı kazandıran Büyük Taarruz emrinin verildiği saatte meşaleler yakarak Atatürk Anıtı'na çelenk bıraktı. Sponsorlarca sağlandığı bildirilen kalpaklar ve yaklaşık 3000 bayrakla renkli bir görüntü oluşturan grup, törene eşi Aylin Sarıgül'le katılan Mustafa Sarıgül lehine de sloganlar atıp sevgi gösterisinde bulundu. Yaklaşık 1,5 saat süren törende babası şehit olan Zeliha Sağsöz ile babası gazi olan Yüksel Sofuoğlu da hazır bulundu. Tuluyhan Uğurlu'nun sabaha karşı verdiği konser de soğuk havaya rağmen ilgiyle dinlendi. 





</TEXT>
</DOC>
