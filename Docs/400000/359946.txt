<DOC>
<DOCNO> 359946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/siyaset/axsiy02.html </URL>
<DATE> 2005/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Radikalizme karşı akil adamlar raporu 
</HEADLINE>
<TEXT>


Başbakan Erdoğan'ın başdanışmanı Prof. Ahmet Davutoğlu'nun da aralarında bulunduğu uzmanlar, dinci teröre zemin hazırlayan sosyo-kültürel desteği kesecek bir reform hazırladı 

Utku Çakırözer - Ankara 


Londra'da patlayan bombalar dikkatleri yine radikal dinci örgütlere çevirirken, Başbakan Recep Tayyip Erdoğan'ın başdanışmanı Prof. Ahmet Davutoğlu'nun da aralarında yer aldığı uzmanlar, radikal akımlara sosyo - kültürel desteği kesmeyi hedefleyen bir reform planı hazırladı. Ancak rapor, aralıkta yapılacak İslam Konferansı Örgütü İKÖ Mekke Zirvesi'nde onaylandıktan sonra uygulamaya geçilecek. 
İKÖ üyesi ülkelerin temsilcilerinden oluşan 16 kişilik Akil Adamlar Grubu, İslam dünyasında ılımlılığın teşviki için şu önerileri getiriyor 

Barışçı cihat 
Halklara barışçı cihat kavramı öğretilecek. Cihat, "Müslümanlığın ve insanlığın iyiliği için atılan barışçı tüm adımlar" diye tanımlanırken, "ekonomik cihad", "eğitim cihadı", "ekolojik cihat", "ahlaki cihat", "fakirliğe karşı cihat", "AIDS ve uyuşturucuya karşı cihad" gibi örnekler verilecek. Yolsuzlukla mücadele için ulusal plan yapılacak. Terörizm ve dinci aşırılıklar reddedilecek. Dini hayatta ılımlılık teşvik edilecek. Hukuk devleti, eşitlik, güçler ayrılığı ve yargı bağımsızlığı ilkeleri benimsenecek. Dinler arası diyalog teşvik edilecek. Cahillik, fakirlik ve çocuk işçiliğin önlenmesine öncelik verilecek. 
Din eğitiminin çağdaş değerleri teşvik edecek şekilde reforme edilmesi ve sapkın öğretilerin yasaklanması istenen rapor, şu konuların özellikle anlatılmasını istiyor 
Hükümetlerin, yaşam standardının yükseltilmesi ve sosyo - ekonomik gelişmenin hızlandırılması için atacağı adımlar da Allah'a bir çeşit ibadet sayılır. Müslümanlar, İslam'ın barış, hoşgörü, adalet, denge, sabır, özgürlük, eşitlik, kardeşlik ilkelerine uymak zorundadır. Kültürler, dinler ve medeniyetler arası farklılıklar birbirimizi öğrenmek için yararlıdır. Kızlar, erkeklerle eşit haklara sahiptir. İkisi de bilgi edinmekle mükelleftir. 

Batı bilgilendirilecek 
Raporda, dünyanın İslam'a bakışının değiştirilmesi için benimsenmesi istenen politikalar şöyle sıralanıyor 
Siyonizm, Neo - Konservatizm, agresif Hıristiyan Evangelizm, radikal Yahudilik, radikal Hinduizm, radikal laiklik ve terörizmle savaş isim verilmeden ABD'nin genel politikası belirtiliyor politikalarının etkilerinin yarattığı tehlikelere, dünyanın dikkati çekilecek. "İslam eşittir terör" mantığı reddedilecek. Batı liderleri ve kamuoyları İslam hakkında bilinçlendirilecek. Dünya meselelerinde, tek taraflı hareket yerine diplomasi ve uluslarası mahkeme kararlarına uyum gözetilecek. 

Her alanda reform 
Raporun iki temel amacının, İslam dünyasının her alanda reform yaparak kendini düzeltmesi başta büyük güçler olmak üzere dünyanın geri kalan bölümünün de İslam'a önyargılı bakışını değiştirmesini sağlamak olduğunu kaydeden Davutoğlu, "İki tarafta da arzu ettiğimiz bilinçlenme sağlanırsa, teröre zemin hazırlayan birçok gerekçe ortadan kalkmış olacak" dedi. 

Onay aralıkta İKÖ'de 

Prof. Ahmet Davutoğlu'nun da aralarında bulunduğu uzmanların hazırladığı rapor, aralık ayında yapılacak İslam Konferansı Örgütü Mekke Zirvesi'nde onaylandıktan sonra uygulanacak. 


</TEXT>
</DOC>
