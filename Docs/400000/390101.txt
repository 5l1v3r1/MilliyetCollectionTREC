<DOC>
<DOCNO> 390101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sondun35.html </URL>
<DATE> 2005/10/27/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Blair Türkiye ile müzakerelerin başlamasından memnunum 
</HEADLINE>
<TEXT>

     İngiltere Başbakanı Tony Blair, genişleme sürecinin Avrupa Birliği açısından bir büyüme fırsatı olarak algılanması gerektiğini belirterek, ''Dolayısıyla ben Türkiye ve Hırvatistan ile müzakerelerin başlatılmasından memnunum'' dedi. 
     Blair, İtalya Aspen Enstitüsü tarafından yayımlanan Aspenia'nın yeni sayısında yer alan demeçte, genişleme sürecini ''AB'nin gerçekleştirtiği en büyük başarılardan biri'' olarak niteledi ve şöyle konuştu 
     ''Genişleme, AB'nin en büyük başarılarından biridir. Bu sayede, Avrupa değerleri temelinde, kıtada barış ve refahın yayılması sağlanmıştır. Bu sürecin durmaması, öncelikli bir konu olması bizim yararımızadır. Dolayısıyla ben Türkiye ve Hırvatistan ile müzakerelerin başlatılmasından memnunum. Benim savunduğum tez son derece basit Avrupa, kendine yeterince güven duyarsa, gelecekteki genişlemeleri bir tehdit değil, bir fırsat olarak görecektir.'' Blair, genişleme sürecini durdurmanın AB'ye hiçbir yarar sağlamayacağını kaydederek, sözlerini şöyle sürdürdü 
     ''Kendimizi aldatmayalım. Genişleme sürecini durdurmak, ne tek bir kişilik istihdam imkanınını, ne de tek bir işletmenin faaliyetini korumamızı sağlar. Ayrıca AB'nin beş, on ya da yirmi yıl sonra nasıl olması gerektiğine dair bugünden bir harita çıkarmanın yararlı veya avantajlı bir şey olduğunu da sanmıyorum. Bunun yerine, ülkeleri bizzat AB'nin belirlediği ölçütlerle değerlendirmemiz lazım.'' Blair, İngiltere'deki son terör saldırılarının İngiliz toplumunda çok kültürlülüğü esas alan sistemin zaaflarını ortaya çıkarıp çıkarmadığına ilişkin bir soruyu ise şöyle yanıtladı 
     ''İngiltere'de 2 milyon Müslüman vatandaşımız var. AB'de ise toplam 15 milyon Müslüman yaşıyor. Müslümanlar, bizim toplumumuzda hayati önem taşıyan birer öğe konumundadır. Dolayısıyla çok kültürlülük modelinin artık tükendiği görüşüne katılmıyorum. Aslında İngiltere, Avrupa'da daha önce görülmemiş deneyim sahibi bir ülkedir. İbadet mekanı olarak ilk cami, 1889'da Londra'nın güneyinde açılmıştır. Müslüman İngiliz vatandaşları, ulusal yaşamın her alanına olumlu ve dinamik katkılar sağlamaktadırlar.'' Blair, terör ağının ulusal sınırları aştığına da işaret ederek, ''Bir saldırının bir ülkede planlanıp başka bir ülkede gerçekleştirilmesi mümkün. Vatandaşları koruma konusundaki birincil sorumluluk ulus devletlerindir. Ancak işbirliğinin kolaylaştırılmasında Avrupa Birliği de önemli bir rol oynamaktadır'' dedi. 
     
</TEXT>
</DOC>
