<DOC>
<DOCNO> 392206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo08.html </URL>
<DATE> 2005/11/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Beşiktaşlı futbolcular bir üst tur için umutlu... 
</HEADLINE>
<TEXT>

     UEFA Kupası H Grubu'nda dün deplasmanda İspanya'nın Sevilla takımına 3-0 yenilen Beşiktaş, İstanbul'a döndü. 
     Yaklaşık dört saatlik uçak yolculuğun ardından Atatürk Havalimanı'na gelen siyah-beyazlı oyuncular, Malatyaspor maçı hazırlıklarına başlamak için hemen otobüsle BJK Nevzat Demir Tesisleri'ne gitti. 
     Siyah-beyazlıların bugün rejenarasyon çalışması yapacakları, yarın sabah gerçekleştirecekleri antrenmanın ardından akşam saatlerinde özel bir uçakla Malatya'ya hareket edecekleri bildirildi. 
     Beşiktaş Kulübü yönetim kurulu üyesi Süleyman Eren, Sevilla karşısında kötü bir skor aldıklarını ama ortaya konulan futboldan memnun olduğunu söyledi. 
     Özellikle maçın ilk altmış dakikasında çok iyi oynadıklarını vurgulayan Eren, ''İnanıyoruz ki gruptaki son iki maçımızı kazanarak, bir üst tura çıkacağız. Bundan şüphemiz yok'' dedi. 
     
     FUTBOLCULAR UMUTLU 
     Beşiktaşlı futbolcular, grupta kalan 2 maçı kazanarak, bir üst tura çıkacaklarına olan inançlarını dile getirdi. 
     Siyah-beyazlı oyunculardan Mustafa Doğan ''Gruptan çıkma şansımız devam ediyor. Bir puanla dönseydik çok daha avantajlı olacaktık. İlk yarı iyi oynadık, ancak golden sonra maç koptu'' dedi. 
     Souleymane Youla ise, ''İlk yarı çok iyi oynadık. Kalan 2 maçı kazanırsak gruptan çıkarız'' diye konuştu. 
     
</TEXT>
</DOC>
