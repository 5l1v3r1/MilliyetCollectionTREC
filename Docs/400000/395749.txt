<DOC>
<DOCNO> 395749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/soneko23.html </URL>
<DATE> 2005/11/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Ömer Sabancı Etik bilinci oluşturmak için 2006'yı hedef alalım 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, ''Gelin, devlete güveni yeniden inşa etmek için, hiçbir devlet organını hariç tutmadan, hizmeti karşılığı devletten maaş alan tüm kurumlarımızda etik sistemini kurmak ve toplumumuzun tüm kesimlerinde yozlaşmayı bertaraf etmeye yönelik etik bilincini oluşturmak için, 2006 yılını hedef alalım'' dedi. 
     Sabancı, Adalet Bakanı Cemil Çiçek'in de katıldığı, Türk Sanayicileri ve İşadamları Derneği TÜSİAD tarafından hazırlanan ''Devlette Etikten Etik Devlete Kamu Yönetiminde Etik'' konulu raporun tanıtım toplantısında yaptığı konuşmada, bu çalışmanın kapsamlı bir dizinin ilk ayağını oluşturduğunu kaydetti. 
     Devlette Etik Altyapı adı verilen bu dizi çerçevesinde, önce kamu yönetiminde, ardından siyasette ve yargıda etik konusunu işleyeceklerini ifade eden Sabancı, böylece, devleti meydana getiren erkler olan yürütme, yasama ve yargıda etik altyapı standartlarının bütüncül bir yaklaşımla ele alınmış olacağını bildirdi. 
     Sabancı, devlette etik altyapının sağlanmasının, toplumun devlete olan güveninin artırılması, hukukun üstünlüğüne olan inancın güçlendirilmesi, şeffaf ve demokratik denetime açık bir yönetimin inşası açısından büyük önem taşıdığını dile getirerek, bu bakımdan etik altyapının, demokratik gelişmişliğin en önemli unsurları arasında yer aldığını vurguladı. 
     TÜSİAD olarak, geçtiğimiz yıllarda yayımladıkları, ''Türkiye'de Demokratikleşme Perspektifleri'', ''Memur Yargılaması'', ''Siyasal Partiler'' ve ''OECD Kamu Hizmetinde Etik'' başlıklı raporlarda, kamu görevlileri ile ilgili yargılama usulü, milletvekili dokunulmazlıkları ve seçim harcamalarının şeffaflığı konularına yer verdiklerini, ayrıca, kamuda yönetişim ve etik konusunu ele alan pek çok seminer ve konferans düzenlediklerini hatırlattı. 
     Diğer yandan, dernek üyeleri için hazırlanan ''İş Ahlakı İlkeleri''ni 1996 yılında Genel Kurul kararıyla tüzüğe eklediklerini ve 2001'de geliştirerek güncelleştirdiklerini kaydeden Ömer Sabancı, tüm bu çalışmalarda hareket noktalarının, Türkiye'de demokrasi ve etik altyapının gelişmesi sürecinde sivil toplumun aktif rol alması gereğine yönelik inançları olduğunu söyledi. Sabancı, sözlerini şöyle sürdürdü 
     
     SAĞLAM BİR ETİK ALTYAPI 
     ''Ancak ülkemiz, son yıllarda demokratik standartlarda, özellikle yasal düzeyde sağladığı kayda değer ilerlemeye karşın, sağlam bir etik altyapı oluşturma bakımından aynı başarıyı gösteremedi. 
     Şüphesiz, yeni Türk Ceza Kanunu, Bilgi Edinme Hakkı Kanunu ve Kamu Görevlileri Etik Kurulu Kanunu'nun kabul edilmesi, Avrupa Konseyi ve BM'nin yolsuzlukla mücadele ile ilgili sözleşmelerinin imzalanması ve Avrupa Yolsuzlukla Mücadele Konseyi'ne üye olunması olumlu gelişmelerdir. Fakat bu noktada, Kamu Görevlileri Etik Kurulu Kanunu'nun, gerek kapsam dışı bıraktığı kurumlar, gerekse yaptırım mekanizmalarının yetersizliği nedeniyle, tatminkar bir düzenleme olmadığının altını çizmek gerekir. Türkiye hala, etik dışı faaliyetler konusunda uluslararası araştırmalarda gerilerde kalmaya devam etmektedir.'' Uluslararası Saydamlık Örgütü'nün yolsuzluk algılama endeksinde, geçen yıla göre birkaç basamak yükselerek 65. sıraya varılmasının da bir avuntu olmaktan öte anlam taşımadığını belirten Sabancı, konuşmasını şöyle sürdürdü 
     ''Sade vatandaştan yerli-yabancı büyük yatırımcıya kadar toplumun her kademesinde, devlet kapısındaki işini, ancak küçük ya da büyük çaplı etik dışı faaliyete başvurarak gördürebileceğine dair kuvvetli bir intiba vardır. Bu durum, toplumsal yozlaşmayı da körüklemektedir. 
     AB müzakereleri sürecinde olan, dolayısıyla ait olmak istediği lig bakımından çıtayı yükseğe koymuş bir ülke için, bu itibar zedeleyici durumun kabul edilebilir yanı yoktur. Bu nedenle, gerek yurt içinde gerekse uluslararası alanda devletimizin itibarını yükseltecek, kapsamlı ve kararlı adımların atılması gereklidir.'' 
     
     ''DEVLETE GÜVENİ ARTIRIR'' 
     TÜSİAD Başkanı Sabancı, gerçek anlamda hayata geçirilmiş bir etik altyapının, devlette yüksek standartlı davranışları destekleyeceğinden, devlete güveni artıracağını ve daha kapsamlı kamu reformlarının önünü açarak, kamu hizmetlerinde verimliliği de beraberinde getireceğini vurguladı. 
     Kamu görevlilerinin, kamu yararı doğrultusunda kaynakları etkin kullanarak adil, şeffaf ve güvenilir bir hizmet sunmasının, özel sektör için de uygun bir ortam sağlayarak, piyasaların iyi işlemesine ve ekonomik büyümeye katkıda bulunacağına işaret eden Ömer Sabancı, şöyle dedi 
     ''Kamu yönetiminde çıkar çatışması hallerinin çoğunda aktörlerden birisi kamu görevlisi, diğeri de özel sektör kuruluşu olmaktadır. Bu noktada, kamu görevlisinin etik ilkelere bağlılıkla yükümlü olması gerekliliğinin yanı sıra özel sektörün de bu konuda hassasiyet sergilemesi ve ilişkilerini etik ilkelere göre sürdürmesi gerekmektedir. Kamu yönetiminde etik bilincinin yerleştirilmesi, özel sektör de dahil olmak üzere, toplumun tamamının menfaatinedir. 
     Devlet mensupları ile ilgili etkin hesap verebilirlik ve yaptırım mekanizmalarının önünü tıkayan ayrıcalıklar, Türkiye'de etik dışı faaliyetlerle mücadelede ciddi bir engel teşkil etmektedir. Türkiye'de ne zaman bu konu kamuoyu gündemine gelse, devlet içinde farklı organların birbirlerinin ayrıcalıklarını işaret ettiğini, ama bu konuda çözüm üretmekten kaçındığını görüyoruz. Bu tartışmalarla kamuoyu adeta meşgul ediliyor ve konu, bir başka olay vesilesiyle gündeme gelinceye dek rafa kaldırılıyor. 
     Türkiye'de etik altyapının eksikliğini, ekonomik ve sosyal kalkınmanın önünde bir engel, yatırımcıyı caydırıcı bir faktör ve kamu kaynaklarının israf edilmesinde başrol sahibi olarak görmeli ve konuyu kararlılıkla ele almalıyız.'' 
     
     ETİK ALTYAPININ 8 TEMEL ÖĞESİ 
     OECD'ye göre devlette etik altyapının 8 temel öğesinin, Türkiye'de etkin şekilde hayata geçirilmesi gerektiğini vurgulayan Sabancı, konuşmasını şöyle sürdürdü 
     ''Bu kapsamda siyasi kararlılık sergilemeli, etkili bir yasal altyapı hazırlamalı, etkin şeffaflık mekanizmaları kurmalı, etik davranış kuralları geliştirmeli, etik eğitimi ve bilinçlendirme çalışmaları yapmalı, kamuda uygun çalışma koşulları sunmalı, etik koordinasyon kurumları oluşturmalı ve sivil toplumu aktif şekilde harekete geçirmeliyiz. 
     İyi işleyen bir etik sisteminin oluşturulması için, devleti meydana getiren yürütme, yasama ve yargı erklerinde etik ilkeler benimsenmeli, etkili yaptırım mekanizmalarıyla birlikte etik davranış kodları ve yasalar düzenlenmeli ve bunların uygulanması için etik kurul ve kurumlar kurulmalıdır. 
     Bu çerçevede, çağrımız şudur Gelin, devlete güveni yeniden inşa etmek için, hiçbir devlet organını hariç tutmadan, hizmeti karşılığı devletten maaş alan tüm kurumlarımızda etik sistemini kurmak ve toplumumuzun tüm kesimlerinde yozlaşmayı bertaraf etmeye yönelik etik bilincini oluşturmak için 2006 yılını hedef alalım. 
     Gerek yasal düzeyde gerekse uygulama alanında etkili bir etik altyapıyı garanti altına alacak düzenlemeleri gerçekleştirelim. Bununla da yetinmeyerek, konuyu bir kampanya mantığıyla ele alıp, tüm kesimler nezdinde iletişimini yapalım. Ülkemizin, demokrasiyi tüm denetim mekanizmalarıyla özümsemiş, çağdaş bir hukuk devleti olmasını sağlayalım.'' İş dünyasında da etik bilincinin kuvvetlendirilmesine yönelik faaliyetler gerçekleştireceklerini anlatan Sabancı, ''Daha iyi bir etik altyapıya ulaşılması, hiç kuşkusuz, bu çalışmaların doğrudan bir sonucu olmayacaktır. Bu ancak, bu çalışmalarda ortaya konan perspektifi benimseyen toplumun tüm kesimlerinin iradesiyle ve bu çabaların siyasal partiler kanalıyla parlamentoya yansımasıyla sağlanacaktır'' dedi. 
     
</TEXT>
</DOC>
