<DOC>
<DOCNO> 369104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/guncel/gun01.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni AKM sözü 
</HEADLINE>
<TEXT>


AKM'yi yıkmanın kolay bir iş olmadığını söyleyen Bakan Koç, "İstanbul'un daha büyük, daha modern bir kültür ve kongre merkezine ihtiyacı var. İnşallah engel olanlar çıkmaz" dedi 

GÜRKAN AKGÜNEŞ İstanbul 

Kültür ve Turizm Bakanı Atilla Koç, Taksim Meydanı'ndaki Atatürk Kültür Merkezi'nin yıkılarak yeniden yapılacağını belirterek, "Yıkıma en kısa zamanda başlayacağız" dedi. 
Lütfi Kırdar Uluslararası Kongre ve Sergi Sarayı'nda dün TÜRSAB'a bağlı seyahat acentelerinin temsilcileriyle bir araya gelen Koç, AKM'yi yıkmanın kolay bir iş olmadığını belirterek şöyle dedi "Orası tescilli binalarımızdandır. Ama İstanbul'un daha büyük ve daha modern bir kültür ve kongre merkezine ihtiyacı var. En kısa zamanda başlanıp bitirilecek. İnşallah engel olanlar olmaz." 
Koç, Bakan Kemal Unakıtan tarafından kendi bakanlığına verilen Üsküdar'daki Tekel binasının da sanat merkezine dönüştürüleceğini söyledi. 

'Bu işin anasını biliyorum' 
Basında 'turizmi bilmiyor' diye nitelendirildiğini hatırlatan Koç, "Yahu ben bu işin anasını biliyorum be" dedi. 
Dünyada bir ilahi denge bulunduğunu hatırlatan Koç, şöyle konuştu "Bütün sistem korku ve muştu üzerine çalışır. Allah'tan korkacaksın ama Allah'ı seveceksin, Allah'ın rahmetinden de hiç umudu kesmeyeceksin, eşini seveceksin ama ihanetten dolayı da korkacaksın. Bu ilahi bir dengedir, tabii bir dengedir. Batı toplumları bu ilahi denge meselesini büyük devrimlerle halletti. Haddi aşarsanız tabiatın dengesi sizi vuruyor. Biz daha dengemizi bulamadık." 

'Dengemizi bulamadık' 
Türkiye'yi Almanya, Rusya ve Japonya'yla birlikte geç kalmış kapitalizmin 4 imparatorluğundan biri olarak tanımlayan Koç, şu tespitte bulundu 
"Almanlar gibi aristokratımız, Ruslar gibi çok sağlam ilim adamlarımız ve Japonlar gibi yarı militer derebeylerimiz olmadığı için, kalkınma ve medeniyet yarışmamızı, asker ve sivil bürokratlara tevdi etmiş bulunmaktayız. Asker ve bürokratın karakteri muhafazak rdır. Ülkelerini çok severler ama atılım meselesinde de çok tutucudurlar. Bu insanlar büyük hizmetler etmişlerdir, lakin geç kalmış kapitalizmin 4 imparatorluğundan 3'ü selamete çıkmışlardır. Biz daha dengemizi bulamadık." 

'Kaymak, düşmek değildir' 

Bir sosyoloğun, 'Türklerin evi temiz, ancak sokakları pis' sözünün doğru olduğunu ifade eden Koç, Güney kıyılarındaki kanalizasyon tehlikesinin teröristlerin bombası kadar turizm açısından tehlikeli olduğunu söyledi. 
Bu ülkedeki irrasyonaliteyi sevdiğini belirten Koç, "Ben de irrasyonalist adamım, ben pazartesi perhize başlıyor, salı günü bırakıyorum" dedi. 
Koç ayrıca, Türkçeyle felsefe yapılmayacağını, ancak çok güzel emir verilebileceğini söyledi. 
Öte yandan Koç, konuşmasını yapmak üzere kürsüye doğru yürürken ayağı kaydı ve düşme tehlikesi geçirdi. Kürsünün basamaklarına tutunan Koç, "Kaymak düşmek değildir. Menzile erken girdik galiba" diye espri yaptı. 

Yangında hasar gördü 

TAKSİM'DE İstanbul Büyükşehir Belediyesi'nce 1946'da yapımına başlanan ve İstanbul'un fethinin 500. yıldönümünde açılması planlanan AKM'nin ilk projesi Mimar Feridun Kip ve Rüknettin Güney'e aittir. Maddi imk nsızlıklar nedeniyle beklenen tarihte açılış gerçekleşmedi. Proje, mühendis Hayati Tabanlıoğlu tarafından küçültülerek 1969'da tamamlandı. Bina 1970'teki yangında hasar gördü. Onarım çalışmaları esnasında yapıda eklemeler ve değişiklikler yapıldı. 1978'de bugünkü haliyle ve Atatürk Kültür Merkezi adıyla hizmete girdi. 


</TEXT>
</DOC>
