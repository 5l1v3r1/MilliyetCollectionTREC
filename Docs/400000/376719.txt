<DOC>
<DOCNO> 376719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/soneko21.html </URL>
<DATE> 2005/09/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Asya Kalkınma Bankası, Güney Asya için büyüme tahminini yükseltti 
</HEADLINE>
<TEXT>

     Yüksek petrol fiyatlarının yarattığı riske rağmen Asya Kalkınma Bankası AKB , Güney Asya ekonomileri için bu yılki büyüme tahminini yukarı çekti. 
     AKB Baş Ekonomisti İfzal Ali, Filipinler'in başkenti Manila'da düzenlediği basın toplantısında, Japonya dışındaki bölge ekonomileri için bu yılki büyüme tahminlerini yüzde 6.5'tan yüzde 6.6'ya çıkardıklarını bildirdi. 
     Asya Kalkınma Bankası'nın 2005 bölgesel büyüme raporuna göre, bu yıl gelişmekte olan ülke ekonomilerini en çok, ''yüksek petrol fiyatları ile Çin'deki hızlı ekonomik büyüme'' etkileyecek. 
     Güney Asya'daki bazı ülkelerle sınırlı tutulan rapora göre, önümüzdeki yılla ilgili beklentiler, ülkelerin varili 70 dolara çıkan yüksek petrol fiyatlarına nasıl karşılık vereceklerine göre şekillenecek. 
     AKB yetkilileri, bölgesel ithalatta önemli bir artış gördüklerini, Hindistan, Endonezya ve Bangladeş'in bu baskıyı bütçelerinde hissetmeye başladıklarını ifade ettiler. 
     Rapora göre, dünyadaki petrolün ancak yüzde 11'ini üreten, ancak yüzde 20'sini tüketen Asya ülkelerinde, petrol fiyatlarının yükselme, büyümeyi durdurarak, enflasyonu yükseltebilir. 
     Güney Asya ülkeleri, yüksek petrol fiyatlarına karşı, yakıt tüketimini azaltmak için çalışma saatlerini kısaltmak ve borsada petrol fiyatlarının suni yükselmesini engellemek için, sübvansiyonlar uygulamak gibi önlemler geliştirmeyi düşünüyor. 
     
</TEXT>
</DOC>
