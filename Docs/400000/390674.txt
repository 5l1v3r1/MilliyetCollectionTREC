<DOC>
<DOCNO> 390674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sondun19.html </URL>
<DATE> 2005/10/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bulgaristan'da kısmi yerel seçimlerde katılım beklenenin altında 
</HEADLINE>
<TEXT>

     Bulgaristan'da belediye başkanlıkları çeşitli nedenlerle boşalan ve aralarında başkent Sofya'nın da bulunduğu toplam 13 yerleşim merkezinde kısmi yerel seçimlerin ilk turu bugün yapılıyor. 
     Sofya'nın yanı sıra Razgrad, Devnya, Miziya, Panagürişte, Peştera, Rusçuk ve Sevlievo kentleriyle Golyama Vranovo, Sivo Pole, Pernik-İztok, İreçekovo ve Strolça beldelerindeki seçimler için oy verme işlemi saat 07.00'de başladı. Seçim bölgelerinde öğlen saatlerine kadar seçime katılım oranı beklenenin çok altında gerçekleşti. 
     Paralel sayım yapan kamuoyu araştırma şirketlerinin anketlerine göre öğle saatlerine kadar seçmenlerin sadece yüzde 10'u sandık başına giderek oy kullandı. 
     Uzmanlar, bu şartlar altında seçime katılım oranının yüzde 40'ı geçmeyeceği görüşünde birleşiyorlar. 
     İki tur üzerinden yapılacak seçimlerde, adaylardan birinin ilk turda seçimi kazanabilmesi için en az yüzde 50'nin üzerinde oy alması gerekiyor. Eğer ilk turda adaylardan hiçbiri yüzde 50'nin üzerinde oy alamazsa en çok oyu alan ilk iki aday, 5 kasım tarihinde yapılacak ikinci turda karşı karşıya gelecek. 
     
     CUMHURBAŞKANI GEORGİ PIRVANOV 
     Başkent Sofya'da Belediye başkanlığı için yapılan seçimlerde oy kullanmak üzere sandık başına giden Cumhurbaşkanı Georgi Pırvanov, basına yaptığı açıklamada, ''Oyumu daha modern, daha Avrupalı bir Sofya için kullandım'' dedi. 
     Yerel yönetimlerin önemini vurgulayan Pırvanov, seçim bölgelerindeki vatandaşları sandık başına giderek oy kullanmaya çağırdı. 
     Pırvanov, Bulgaristan'ın en zengin işadamlarından biri olan Emil Külev'in 3 gün önce Başkent Sofya'da bir suikast sonucu öldürülmesi olayının seçimleri etkileyip etkilemeyeceği konusunda sorulan bir soruyu yanıtlarken de ''Vatandaşın bu olaydan etkilendiğini düşünüyorum. Mafya cinayetleri, suikastlar halkta psikolojik gerginliğe neden oluyor'' diye konuştu. 
     
     BÜTÜN GÖZLER SOFYA'DA 
     Kısmi yerel seçimlerde bütün gözler, 1.5 milyon nüfuslu başkent Sofya'ya çevrilmiş durumda. 
     Stefan Sofiyanski'nin geçen haziran ayında yapılan genel seçimlerde milletvekili seçilerek görevinden istifa etmesiyle boşalan Sofya belediye başkanlığı için, çoğu bağımsız 15 aday kıyasıya bir rekabet içinde. 
     Son kamuoyu araştırmaları, Sofya'da seçim yarışının, bağımsız aday olan içişleri bakanlığı eski genel sekreteri General Boyko Borisov ile koalisyon hükümeti ortağı ''2'inci Simeon Ulusal Hareketi''nden NDSV aday olan eski maliye bakanı Milen Velçev arasında geçeceğini ortaya koyuyor. 
     Boyko Borisov ile Milen Velçev'i Bulgaristan Sosyalist Partisi'nin BSP adayı Tatyana Tonçeva ve Demokratik Güçler Birliği SDS ile Halk Birliği'nin BNS desteklediği Minko Gercikov'un zorlayacağı tahmin ediliyor. 
     
     SANDIKLAR SAAT 19.00'DA KAPANACAK 
     Ülke genelinde olaysız geçen kısmi yerel seçimlerin ilk turunda oy verme işlemi saat 19.00'da sona erecek. 
     Kısmi yerel seçimlerle ilgili resmi olmayan kesin sonuçlarınsa saat 23.00'te açıklanması bekleniyor. 
     Kısmi yerel seçimler dolayısıyla başta başkent Sofya olmak üzere bütün seçim bölgelerinde geniş güvenlik tedbirleri alındı. 
     
</TEXT>
</DOC>
