<DOC>
<DOCNO> 376419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko39.html </URL>
<DATE> 2005/09/07/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TÜSİAD Bölgesel planların çok başarılı olduğu söylenemez 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından, bölgesel gelişme politikalarına ilişkin hazırlanan raporda, bölge planlarının çok başarılı olamadığı ve GAP dışındaki bölge planlarının kapsamlı bir uygulama şansı bulunmadığı belirtildi. 
     TÜSİAD'ın, ''Türkiye İçin Sürdürülebilir Büyüme Stratejileri'' projesi çerçevesinde, sektör-bölge bağlamında üretim yapısını ele alarak bölgeler arasındaki gelişmişlik farklarını çeşitli boyutlarıyla inceleyen ''Türkiye'de Bölgesel Gelişme Politikaları Sektör-Bölge Yığınlaşmaları'' başlıklı raporu, düzenlenen bir seminerle kamuoyuna açıklandı. 
     Raporda, bölgesel gelişmenin sağlanması ve bölgeler arası gelişmişlik farklılıklarının azaltılması yönünde bazı politikalar benimsendiği ve tedbirler alındığı belirtilerek, 1970'li yıllarda uygulamaya konulan ancak önemini yitirmekle birlikte halen varlığını koruyan Kalkınmada Öncelikli Yöre KÖY politikalarının bunların başında geldiği hatırlatıldı. 
     KÖY kapsamındaki il sayısının artırılması ve dünyada yaşanan gelişmelere tam olarak ayak uydurulamaması nedeniyle bu politikalarda başarılı olunamadığı belirtilen raporda, en gelişmiş ilin kişi başı gayri safi yurtiçi hasılasının GSYH en geri kalmış ilden yaklaşık 11 kat daha fazla olduğuna işaret edildi. 
     Uygulamaya konulan başka bir aracın da bölge planları olduğuna değinilen raporda, bugüne kadar bu amaçla başta geri kalmış yöreler olmak üzere sayısı 10'u bile bulmayan bölge planları yapıldığı ve bu planların çok başarılı olduğunu söylemenin mümkün olmadığı kaydedildi. 
     Raporda, ''GAP ana planı dışındaki bölge planlarının kapsamlı bir uygulama şansı olmamıştır. Esasen hazırlanan bölge planlarının en önemli eksikliği, yerel düzeyde uygulama mekanizmalarının oluşturulamamış olması, finans boyutunun ne şekilde karşılanacağının ortaya konulamaması ve en önemlisi yerel düzeyde bir sahiplenmenin oluşturulamasıdır'' denildi. 
     
     ''ULUSAL-YEREL İLİŞKİLER YENİDEN KURGULANMALI'' 

     Bölgesel gelişme alanında her ülkenin uygulayabileceği standart bir modelin hiçbir zaman olmadığına dikkat çekilen raporda, şunlar kaydedildi. 
     ''Olması da düşünülmemektedir. Ancak burada önem arz eden husus, dünyada yaşanan gelişmelerin ve değişimlerin mutlak suretle dikkate alınmasıdır. Artık bu bölgenin coğrafi, fiziki koşulları çok kötü. Bölgenin zaten belirgin bir potansiyeli de yok yaklaşımının benimsenmesi mümkün değildir. Her bölgenin mutlak suretle göreceli bir üstünlüğü ve potansiyeli vardır. Önemli olan bu potansiyeli harekete geçirecek mekanizmaların oluşturulması ve her bölge rekabet edebilir prensibinin benimsenmesidir.'' Raporda, ulusal düzey ile yerel düzey arasındaki ilişkilerin yeni bir anlayışla, eskisinden de güçlü bir şekilde kurgulanmasının şart olduğu vurgulandı. 
     Bir yörenin gelişme eğilimleri, potansiyeli ve mukayeseli üstünlüklerini dikkate alarak, uygun yatırım iklimi olduğu kanaatine varılan alanlarda yatırımın gerçekleştirilmesi gerektiğine dikkat çekilen raporda, ''Dışarıdan ve başkalarından sürekli bir destekle ayakta kalmaya çalışmak yerine, her yörenin kendine güven içinde sorunlarına çözümler üretmesi şarttır'' denildi. 
     Raporda, özellikle geri kalmış yörelerde öncelikle eğitim alanında yoğunlaşmak, buna paralel olarak girişimciliğin, üretim kültürünün, sahiplenme, ortak akıl ve paylaşım anlayışlarının geliştirilerek yöre insanının bölge ve ülke ekonomisine katkılarının artırılması gerektiği vurgulandı. 
     Raporda, imalat sanayiindeki coğrafi yoğunlaşma oranlarına bakıldığında, gıda ve ağaç ürünleri gibi birkaç sektör dışında Türkiye geneline yayılan sektörel bir çeşitlilik olmadığı, özellikle geri kalmış yörelerde gerçek anlamda sektörel bir uzmanlaşmanın bulunmadığının görüldüğü belirtilerek, bu sonuçların bölgeler arası gelişmişlik farklarının Türkiye'de büyük boyutlara ulaştığının göstergesi olduğuna işaret edildi. 

     
</TEXT>
</DOC>
