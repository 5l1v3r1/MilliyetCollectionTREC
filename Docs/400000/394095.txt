<DOC>
<DOCNO> 394095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/soneko49.html </URL>
<DATE> 2005/11/11/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Başkente dev alışveriş merkezi... 
</HEADLINE>
<TEXT>

     Keçiören'de 200 bin metrekare alan üzerine kurulan Başkent'in en büyük alışveriş ve eğlence merkezinin temeli, Devlet Bakanı ve Başbakan Yardımcısı Abdüllatif Şener ile Devlet Bakanı Kürşad Tüzmen'in de katıldığı törenle atıldı. 
     Hollanda firması MDC ortaklığıyla kurulan MDC Turkmall tarafından yaptırılan Forum Etlik Alışveriş ve Eğlence Merkezi'nin 2007 yılında tamamlanması öngörülüyor. 
     Temel atma töreninde konuşan MDC Turkmall Yönetim Kurulu Başkanı Hans Otto Nagel, 7 yıldır bugünü beklediğini belirterek, büyük bir heyecan duyduğunu söyledi. 
     Yaklaşık 7 yıl önce Ankara'ya gelişi sırasında pilotun zorunlu rota değişikliği nedeniyle bölgenin üzerinden geçtiğini kaydeden Nagel, o günden beri bu alışveriş merkezinin hayalini kurduğunu söyledi. Nagel, düşüncesini ilk dile getirdiğinde herkesin çok şaşırdığını ancak, zamanla projenin kabul gördüğünü anlattı. 
     Devlet Bakanı Kürşad Tüzmen de konuşmasında, zorunlu rota değişikliği ile üzerinden geçilen bölgelerin artık yabancı sermaye için ''doğru rota'' haline geldiğini belirterek, ''Gelecek dönemde daha da güzel örneklerini göreceğiz'' dedi. 
     Forum Etlik Alışveriş ve Eğlence Merkezi Projesi'nin Başkente yakışır bir proje olduğunu ve bu nedenle destek vermeyi sürdüreceklerini kaydeden Tüzmen, merkezin bölgeyi cazibe merkezi haline getirmesinin yanı sıra istihdam açısından da önem taşıdığını söyledi. 
     Tüzmen, dış ticareti artırmanın yolunun yalnız mal üretip satmaktan geçmediğini, böyle büyük alışveriş merkezlerinde Türk ürünlerine yer bulmanın da belirleyici olduğunu ifade ederek, yurtdışında Türk ürünlerinin tanıtımı konusunda yürüttükleri çalışmalar hakkında bilgi verdi. 
     
     ''KENTLEŞME ANLAYIŞINA YENİ BAKIŞ GETİRECEK'' 
     Devlet Bakanı ve Başbakan Yardımcısı Abdüllatif Şener de, işadamları ile politikacıların bakış açıları arasındaki farkı bugün bir kez daha anladığını söyledi. Bu bölgeye ilk kez geldiğini dile getiren Şener, alışveriş merkezinin çevresindeki tepelere, sağına, soluna baktığında ''buraya niçin yatırım yapıldığını'' anlayamadığını ancak, burada öğrendikleri karşısında ''yatırımın aklına yattığını'' söyledi. 
     Şener, merkezin, bulunduğu bölgenin kentleşmesine önemli katkı sağlayacağını ifade ederek, ''Kentleşme anlayışına yeni bir bakış getireceğini şimdiden görmek mümkün'' dedi. 
     Projeye destek veren kişi ve kuruluşlara teşekkür eden Şener, hükümet olarak yabancı sermayenin Türkiye'ye çekilmesine büyük önem verdiklerini vurguladı. 
     Keçiören Belediye Başkanı Turgut Altınok da konuşmasına, Otto Nagel'i 7 yıl önce Ankara'ya getirirken rotasını değiştiren pilota teşekkür ederek başladı. 
     Forum Etlik'in Ankara'nın en büyük alışveriş ve eğlence merkezi olacağını belirten Altınok, 1500-2000 kişiye de istihdam olanağı yaratacağını kaydetti. 
     Altınok, merkezin, bölgenin gelişimine sağlayacağı katkıya işaret ederek, Selçuklu, Osmanlı ve modern mimariyi birleştiren böyle bir yapının ''kent kimliği'' oluşumunda da önem taşıdığını söyledi. 
     Konuşmaların ardından Şener, Tüzmen ve Altınok'a birer plaket sunuldu. 
     Şener, Tüzmen, Altınok, Otto Nagel ile AM Amstelland'ın Yönetim Kurulu Başkanı Hans Von Veggel daha sonra, başlarına birer kask takarak, temsili temel atma törenine katıldılar. Hepsinin aynı anda düğmelere basması sonucu temelin bulunduğu yere gömülen havai fişekler patladı ve balonlar uçuruldu. 
     
     İÇİNDE HAYVANAT BAHÇESİ DE OLACAK 
     Etlik Forum Alışveriş ve Eğlence Merkezi'nin 2007 yılı Eylül ayında tamamlanması öngörülüyor. Keçiören Etlik sapağında 200 bin metrekare alan üzerine kurulu merkez, 150 milyon Avro'ya mal olacak. 
     Piknik alanları ve küçük bir hayvanat bahçesinin de yer alması planlanan merkezde, sinema, yiyecek-içecek alanları, büyük bir hipermarket ve çok sayıda mağaza bulunacak. Küçük bir kasaba görünümündeki merkezde, çevre konusunda da özel bir tasarım gerçekleştirilecek. 
     
</TEXT>
</DOC>
