<DOC>
<DOCNO> 389507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/soneko40.html </URL>
<DATE> 2005/10/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Serdengeçti Yılbaşında tam enflasyon hedeflemesine geçeceğiz 
</HEADLINE>
<TEXT>

     Devlet Bakanı Ali Babacan, menkul sermaye iratlarında yılbaşından itibaren stopaj uygulamasında bir değişikliğin olmadığını söyledi. Merkez Bankası Başkanı Süreyya Serdengeçti de bir soru üzerine ''Yılbaşından itibaren tam enflasyon hedeflemesine geçeceğiz, geriye dönüş yok'' dedi. 
     Babacan düzenlediği basın toplantısında, açıklamalarının ardından gazetecilerin sorularını yanıtladı. 
     Menkul sermaye iratlarında stopaj uygulamasının ertelenip ertelenmeyeceği yönündeki soruya Babacan, ''Açıklamaların dışında hiç kimse bir şey beklemesin. Hele böyle kritik konuda. Devlet iç borçlanma senetleri söz konusu, diğer finansman enstrümanları söz konusu, bu konuların şakası olmaz, sık sık karar değişikliği ve belirsizliğe de yer yoktur. Açıklayacak yeni bir şey yok ama merak edilen detayları yarın Sayın Maliye Bakanımızla birlikte açıklayacağız'' yanıtını verdi. 
     Tüketici Güven Endeksi'ndeki gerilemenin sorulması üzerine de Bakan Babacan, bu endeksin henüz yeni olduğunu ve oturması için bir süre geçmesi gerektiğini söyledi. 
     Sosyal güvenlik primlerinin yeniden yapılandırılması adı altında prim affına sıcak bakması ve reformlarda gecikme olmasına rağmen, IMF'nin birinci ve ikinci gözden geçirmelere neden onay verdiğinin sorulması üzerine de Uluslararası Para Fonu IMF Türkiye Masası Şefi Lorenzo Giorgianni borçların silinmesi ve ödeme kapasitelerinin dikkate alınmadan yapılandırılmasına hala sıcak bakmadıklarını söyledi. 
     Giorgianni, şöyle devam etti 
     ''Kontrol çalışmalarının güçlendirilmesi, borçları ödeme kapasitesinin gözönüne alındığı kapsamlı bir düzenleme. Bu tedbirler daha önceki yeniden yapılanma düzenlemelerinde mevcut değildi. Yeni düzenleme borçluların ödeme kapasitesine bağlı olarak düzenleme yapıyor. 
     Sosyal güvenlik reformuyla ilgili yaklaşımımızda değişiklik yok. Biz bunun çok önemli olduğuna inanıyoruz ve hükümetin de çok önem verdiğine inanıyoruz. Sosyal Güvenlik reformları zor olan reformlar. Yapılması değil, ne zaman yapılacağı önemli. Çok sayıda insan etkilenecek. Oldukça kapsamlı bir reform. O yüzden sürecin kendi mecrasında gitmesi daha doğru.'' Enflasyon hedeflemesiyle ilgili bir soruya karşılık Merkez Bankası Başkanı Süreyya Serdengeçti, enflasyon hedeflemesinin bütçe disiplini, yapısal reformlar, Merkez Bankası'nın da kendi tahmin yöntemlerini, iletişim politikasını geliştirmesi, kamu kesiminin piyasalara hakimiyetinin azaltılması gibi koşulları bulunduğuna dikkat çekti. 
     Sonuçta enflasyonun düştüğünü, sürdürülebilir bir büyüme sağlandığını ve reformların yapılmakta olduğunu vurgulayan Serdengeçti, ''Yılbaşından itibaren tam enflasyon hedeflemesine geçeceğiz, geriye dönüş yok'' dedi. 
     
</TEXT>
</DOC>
