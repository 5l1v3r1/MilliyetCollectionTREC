<DOC>
<DOCNO> 391019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/31/son/sondun09.html </URL>
<DATE> 2005/10/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Baskılardan bunalan Suriye'den diplomatik atak 
</HEADLINE>
<TEXT>

     DÜNYA GÜRSOY Şam DHA 

      ESKİ Lübnan Başbakanı Refik Hariri’nin öldürülmesinin sorumlusu olarak gösterilen Suriye, Birleşmiş Milletler raporunda yer alan suçlamaların aksini ortaya koymak için diplomatik atağa kalkıyor. 
     Suriye Dışişleri Bakanı Faruk El Şara, Güvenlik Konseyi’nin yapacağı Dışişleri Bakanlığı düzeyindeki toplantıya katılmak üzere bugün New York’a gitti. Suriye haber ajansı SANA’nın haberine göre El Şara’nın başta BM Genel Sekreteri Kofi Annan olmak üzere, çok sayıda ikili temasta bulunması bekleniyor. Şara’ya Alman Savcı Detlev Mehlis’in Suriye’de yaptığı soruşturma aşamasına katılan Dışişleri Bakanlığı müsteşarlarından Riyad Davudi eşlik ediyor. 
     El Şara, New York’a hareket ederken, Dışişleri Bakanı Yardımcısı Velid Muallim de, Suriye Devlet Başkanı Beşar Esad’ın mesajını Arap liderlere iletmek üzere Suudi Arabistan, Bahreyn Katar’ı kapsayan bir Körfez turuna çıktı. Muallim’in Körfez turu sırasında söz konusu ülke yetkilileriyle rapor sonrasında yaşanan siyasi krizi görüşmesi bekleniyor. 
     BM raporunda işbirliği yapmamak ve Hariri suikastinde rolü bulunmakla suçlanan Şam yönetimi, suikastle ilgili soruşturma yapmak üzere kendi özel hukuk komitesini kurmuştu. 
     
</TEXT>
</DOC>
