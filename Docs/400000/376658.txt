<DOC>
<DOCNO> 376658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sondun17.html </URL>
<DATE> 2005/09/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ukrayna'da yolsuzluk depremi, hükümet görevden alındı... 
</HEADLINE>
<TEXT>

     Ukrayna Devlet Başkanı Viktor Yuşçenko'nun, Yulia Timoşenko başkanlığındaki hükümeti görevden aldığı bildirildi. 
     İnterfaks ajansı, Yuşçenko'nun hükümeti görevden aldığını duyurdu. 
     Yuşçenko'nun yeni hükümeti kurma görevini bölge valisi Yuri Yekhanurov'a verdiği kaydedildi. 
     
     HÜKÜMETTE YOLSUZLUK DEPREMİ 

     Ukrayna hükümeti, Başbakan Yardımcısı Nikolay Tomenko ile Güvenlik ve Savunma Konseyi Başkanı Petro Poroşenko'nun istifalarıyla karıştı. 
     Nikolay Tomenko, ''Devlet Başkanı Viktor Yuşçenko'nun çevresini de kapsayan yolsuzluk çemberine dahil olmak istemediğini söyleyerek, istifa ettiğini açıkladı. 
     Ukrayna'da yolsuzluk iddiaları üzerine, Yuşçenko'nun baş danışmanı Aleksandır Zinçenko'nun istifasının ardından görevinden ayrılan ikinci isim olan Tomenko, Kiev'de düzenlediği basın toplantısında, ''Bazılarının çaldığını, diğerlerinin istifa ettiğini anladım. Yolsuzluk sistemi oluşturan insanlar için ortak sorumluluk üstlenmek istemiyorum'' dedi. 
     Zinçenko ve Tomenko'yla başlayan istifa furyasına katılan üçüncü isim, adı yolsuzluk iddialarına karışan Ukrayna Güvenlik ve Savunma Konseyi Başkanı Petro Poroşenko oldu. 
     İnterfax haber ajansı, Poroşekno'nun, yolsuzluk iddialarının Kiev hükümetini zorda bıraktığı bir dönemde istifa ettiğini bildirdi. 
     Haberde, Poroşenko'nun, ''İtibarımı ve saygınlığımı, herhangi bir vazifenin üzerinde tutuyorum'' diyerek istifa ettiği belirtildi. 
     Yolsuzluk iddialarına adı karışan Poroşenko, suçlamalarla ilgili soruşturmanın önünü tıkamamak için istifa ettiğini açıkladı. 
     Viktor Yuşçenko, dün yaptığı açıklamada, hükümet üyeleri arasındaki çatışmaların, sadece ekibinin değil, hükümetin de imajını zedelediğini söylemişti. 
     Bu arada Ukrayna, Gümrük Şefi Volodimir Skomarovski hakkında, yolsuzluk yaptığı gerekçesiyle soruşturma başlattı. 
     Skomarovski ile birlikte bazı gümrük görevlilerinin yolsuzlukla suçlandığı belirtilen açıklamada fazla bilgi verilmedi. 
     Suçlamanın, Ukrayna'da şu ana kadar 3 kişinin istifasına yol açan yolsuzluk iddiaları çerçevesinde yapılıp yapılmadığına dair açıklamada bulunulmadı. 
     Skomarovski, Viktor Yuşçenko'nun 7 aylık yönetiminde, hakkında soruşturma açılan ilk üst düzey yetkili oldu. 
     
     YUŞÇENKO, TV AÇIKLAMASINI ERTELEDİ 

     Devlet Başkanı Viktor Yuşçenko, hükümeti içine alan ve 3 kişinin istifasına yol açan yolsuzluk iddiaları üzerine televizyondan yapacağı konuşmayı erteledi. 
     Devlet Başkanlığı'ndan yapılan açıklamada, Yuşçenko'nun, Ukrayna'daki televizyon kanallarının ileri gelen isimleriyle bir araya geleceği, görüşmenin daha sonra televizyondan yayımlanacağı bildirildi. 
     Yuşçenko'nun, televizyondan canlı yayımlanacak konuşmasında, ekibindeki değişiklikleri açıklaması bekleniyordu. 
     
</TEXT>
</DOC>
