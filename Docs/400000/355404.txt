<DOC>
<DOCNO> 355404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/soneko03.html </URL>
<DATE> 2005/06/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Kredilerin yaklaşık üçte biri tüketicilere gitti... 
</HEADLINE>
<TEXT>

     Kredilerin yaklaşık üçte biri tüketicilere gitti. Bankaların nisan sonu itibariyle 119 milyar YTL olan toplam kredilerinin, 33.9 milyar YTL’lik bölümünü tüketici kredileri ve kredi kartları oluşturdu. Daha sonra 8.9 milyar YTL’yle tekstil, 6.8 milyar YTL’yle ticaret sektörü geldi. 
     ANKA’nın Bankacılık Düzenleme ve Denetleme Kurumu’ndan BDDK edindiği verilere göre, bankacılık sektörü nisan sonuna kadar olan dönemde 118 milyar 990.8 milyon YTL’lik kredi kullandırdı. Bu kredilerin 6 milyar 768.3 milyon YTL’lik bölümü tahsil edilemediği için batık duruma geldi. 
     Bankaların nisan sonu itibariyle 112 milyar 222.5 milyon YTL olan nakdi kredilerinin, 62 milyar 322 milyon YTL’sini kısa vadeli, 49 milyar 900.6 milyon YTL’sini ise orta ve uzun vadeli krediler oluşturdu. 
     
     BÜYÜK BÖLÜMÜNÜ TÜKETİCİLER KULLANDI 
     Kredilerin en büyük bölümü tüketicilere gitti. Tüketici kredileri ile kredi kartları kredilerinin toplam tutarı, nisan sonu itibariyle 33 milyar 886.3 milyon YTL’yi buldu. 
     Tüketicilerin kullandığı krediler, toplam kredilerin yüzde 29’luk bölümünü oluşturdu. 
     Nisan sonunda kredi kartlarının tutarı 15 milyar 416.4 milyon YTL’ye ulaştı. Ferdi otomobil kredileri 5 milyar 302.3 milyon YTL, konut kredileri 4 milyar 665.8 milyon YTL, diğer ferdi krediler 8 milyar 501.8 milyon YTL oldu. 
     
     TEKSTİL İKİNCİ, TİCARET ÜÇÜNCÜ 
     Kredilerde tekstil sektörü ikinci, ticaret sektörü ise üçüncü sırada yer aldı. Bankaların tekstil ve tekstil ürünleri sektöründeki firmalara kullandırdığı krediler 8 milyar 554.9 milyon YTL’ye, toptan ticaret ve komisyonculuk sektöründeki firmalara açtığı krediler 6 milyar 768.3 milyon YTL’ye çıktı. 
     Daha sonra 5 milyar 808.9 milyon YTL’lik krediyle tarım sektörü, 4 milyar 605.5 milyon YTL’yle parasal kurumlar, 4 milyar 465 milyon YTL’yle inşaat sektörü, 4 milyar 215.6 milyon YTL’yle gıda, meşrubat ve tütün sektörü, 4 milyar 6.5 milyon YTL’yle metal ana sanayi sektörü geldi. 
     Nisan sonu itibariyle bankalardan araştırma ve danışmanlık sektöründeki firmalar 3 milyar 913.5 milyon YTL, diğer hizmetlerdeki firmalar 3 milyar 640.7 milyon YTL, savunma ve kamu yönetimi sektöründeki firmalar 2 milyar 910.3 milyon YTL, diğer metal dışı madenlerdeki firmalar 2 milyar 405.9 milyon YTL’lik kredi kullandı. 
     
     BATIK KREDİLERDE TEKSTİL İLK SIRADA 
     Batık kredilerde ise tekstil sektörü ilk sırada yer aldı. Bankaların tekstil sektöründeki firmalardan tahsil edemedikleri için tasfiye kapsamına aldıkları kredileri nisan sonunda 1 milyar 88.9 milyon YTL oldu. Tekstil sektörü batık kredilerde yüzde 16.1 pay aldı. 
     Daha sonra 887 milyon YTL’lik batık krediyle kredi kartları, 435 milyon YTL’lik batık krediyle gıda, meşrubat ve tütün sanayi geldi. Ticaret sektörünün batık kredileri 391.1 milyon YTL, diğer metal dışı madenler sektörünün batıkları 359.7 milyon YTL, inşaat sektörünün batıkları 310.9 milyon YTL oldu. 

ANKA 
     
</TEXT>
</DOC>
