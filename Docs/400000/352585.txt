<DOC>
<DOCNO> 352585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonsiy03.html </URL>
<DATE> 2005/06/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Askeri hastaneler sivillere açılıyor... 
</HEADLINE>
<TEXT>

     GATA ve Jandarma Genel Komutanlığı hastaneleri dışında kalan askeri hastanelerin sivil hasta kabul etmesini öngören tasarı, TBMM Genel Kurulu'nda kabul edildi. 
     Yeni yasaya göre askeri hastaneler, boş yatak olması ve mevcut yatak miktarının yüzde 10'unu geçmemesi koşuluyla sivil hasta kabul edecek. 
     Çalışan ya da emekli subay, askeri memur, astsubay ve uzman jandarmalar ve bu kişilerin eşleri ile anne ve babaları, askeri kimlik kartı ve sahip oldukları sağlık karneleri ile askeri sağlık kurum ve kuruluşlarından da yararlanabilecekler. 
     Hastaların muayene ve tedavi giderleri, çalıştıkları kamu kurum ve kurulları ya da bağlı oldukları sosyal güvenlik kurumları tarafından kendi mevzuatları çerçevesinde ödenecek. 
     
     Askeri personelin durumu 
     Subay, askeri memur, astsubay ve uzman jandarma emeklilerinin anne babaları ile erkek ve kız kardeşleri, evlatlıkları ile üvey çocuklarının muayene ve tedavileri sadece askeri sağlık kurum ve kuruluşlarında yapılacak. 
     Tedavi giderleri ise Milli Savunma Bakanlığı, Jandarma Genel Komutanlığı veya Sahil Güvenlik Komutanlığı bütçelerinden ödenecek. 
     Yasaya göre ayrıca, Devlet Memurları Yasası'na tabi ve TSK kadrolarında görevli devlet memurlarının, bakmakla yükümlü olduğu malul ve muhtaç erkek ve kız kardeşleri de askeri sağlık hizmetlerinden yararlanabilecek. 
     
</TEXT>
</DOC>
