<DOC>
<DOCNO> 395648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/spor/spo01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BJK Futbol Okulu 
</HEADLINE>
<TEXT>


CENGİZ MALGIR 


Beşiktaş'ın kondisyonunun eksikliğinden şikayetçi olan Teknik Direktör Tigana, şimdi de teknik anlamda futbolcuları eğitime başladı. İşe sıfırdan başlayan Fransız teknik adam, futbolun alfabesi sayılan hareketleri çalıştırmaya başladı. 
Futbolcuların doğru dürüst pas veremediğini, şut bile atamadığını gören Fransız çalıştırıcı, milli maç için verilen arada bu zafiyeti gidermek için çalıştı. Siyah - beyazlılar dün de bire bir adam geçme, dayanıklılık, çabukluk ve gol idmanı yaptı. Kartal, geçen hafta da gole yönelik şut antrenmanına çıkmış, Tigana bunların isabetsiz olmalarından dolayı çıldırmıştı. 
Siyah - beyazlılarda, sakatlıkları bulunan Ahmet Dursun, Gökhan Zan, Tayfur Havutçu ve Sergen Yalçın, dün de idmana çıkmadı. Beşiktaş, öğleden sonra da ayak tenisi oynadı. Ailton ile Kleberson salonda çalıştı. 




</TEXT>
</DOC>
