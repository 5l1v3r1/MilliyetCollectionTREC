<DOC>
<DOCNO> 368300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sondun34.html </URL>
<DATE> 2005/08/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İran'a bir şans daha verilecek 
</HEADLINE>
<TEXT>

     Uluslararası Atom Enerjisi Kurumu UAEK , İran'ın nükleer programını görüşmek üzere Avusturya'nın başkenti Viyana'da olağanüstü toplandı. 
     Yönetim Kurulu toplantıda, ''Tahran'ın nükleer tesisler ya da nükleer silahlar için yakıt yapımında kullanılabilecek uranyumu işleme ve zenginleştirme programını başlatmaması uyarısının'' bulunduğu AB'nin karar tasarısını görüşecek. 
     İsfahan'daki uranyumun işlendiği nükleer santrali dün kısmen faaliyete geçiren İran, silah üretmeyi istediği iddialarını yalanlıyor ve nükleer programının yalnızca elektrik üretme amaçlı olduğunu belirtiyor. 
     İsfahan'daki santralin çalışmaları, AB ile geçen kasım ayında varılan anlaşma uyarınca dondurulmuştu. 
     Avrupalı diplomatlar, Tahran'ın AB'nin uyarılarını dinlemediği takdirde, konunun BM Güvenlik Konseyi'ne götürüleceğini ve bunun da ekonomik yaptırımlara yol açabileceğini belirtiyorlar. 
     Diplomatlar, UAEK'nın bu haftaki toplantısında bu konunun Konsey'e sevk edilme ihtimalinin bulunmadığını belirterek, UAEK'nın İran'a bir şans daha vermeyi tercih edeceğini kaydediyorlar. 
     35 üyeli UAEK Yönetim Kurulu'nun toplantısının ne kadar süreceği bilinmiyor. Diplomatlar toplantının bugün bitmeyebileceğini belirtiyorlar. 
     
</TEXT>
</DOC>
