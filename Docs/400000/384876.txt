<DOC>
<DOCNO> 384876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonspo30.html </URL>
<DATE> 2005/10/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Trabzonspor Halilhodziç ile 8 aylık sözleşme imzaladı... 
</HEADLINE>
<TEXT>

     Trabzonspor, daha önce anlaştığı teknik direktör Vahid Halilhodziç ile basın önünde sezon sonuna dek sözleşme imzaladı. 
     Halilhodziç, Mehmet Ali Yılmaz Tesisleri'nde yapılan ve kulüp asbaşkanı Ömer Sarı ve yönetim kurulu üyesi Metin Akbaşoğlu'nun bulunduğu imza töreninde yaptığı açıklamada, zor günde Trabzonspor'a geldiğini belirterek, ''Bir an önce mağlubiyet serisini kesmeye ve sonuçları düzeltmeye çalışacağız'' dedi. 
     Şu anda bordo-mavili takımın yaşadığı en önemli sorunun takımı taşıyan oyuncuların sakat oluşu olduğunu ifade eden Halilhodziç, ''Herkes elbirliği yapmış durumda. Bir an önce takımı layık olduğu yere taşımak için gayret göstereceğiz. Bu kulübe yardım etmeye, çalışmaya büyük bir futbol ülkesinden geldim. Kendi çalışma metodlarımı uygulayacağım. Sabah toplantıda futbolculara benim çalışma sistemime uymaları için rica ettim. Bu onların yararına olacaktır. Çalışmayı seven her oyuncu taktik, fizik ve teknik olarak gelişme gösterir. Birkaç ay süreye ihtiyacımız var. Çalışmamızın sonuçları sezon başında pozitif olacaktır'' diye konuştu. 
     Modern futbol için çok çalışmak gerektiğini kaydeden Halilhodziç, şöyle konuştu 
     ''Bulunduğum her kulüpte başarılar elde ettik. Bunun nedeni de çok çalışmak ve disiplinli olmaktan kaynaklanıyor. Biz profesyoneliz, çalışmayanın kendi bileceği iş. Burası eğlence yeri değil. Ben başarının elde edilmesi için ne gerektiğini biliyorum. Bunun için fedekarlık yapmak lazım. Yönetim kuruluna da bu konuda nasıl prensip sahibi olduğumu söyledim.'' Bir gün Türkiye'ye geleceğini bildiğini ancak bunun bu kadar erken olmasını düşünmediğini belirten Halilhodziç, ''Trabzonspor'u duymuştum. Dördüncü büyük kulüp olmasından başka bilgim yoktu. Kasetlerini ve Galatasaray maçını izledim. Galatasaray maçındaki oyunu beğenmediğimi söyledim. Ancak kimseyi eleştirmedim. Basın yoluyla futbolcumu eleştirmem. Daha iyi bir seviye için 3 aylık bir döneme ihtiyaç var. Trabzonspor'un ikinci devre aldığı sonuçlar, birinci devreden daha iyi olacak'' dedi. 
     Halilhodziç, PFDK tarafından 10 ay ceza alan Gökdeniz konusunda ise ''Gökdeniz'in iyi bir oyuncu olduğunu ve cezasının indirilmesi için çalışma içinde olunduğunu duydum. Şu anda önümüzde halledilmesi gereken birçok konu var'' dedi. 
     Halilhodziç, bir gazetecinin doping veya bahis olaylarına karışmış bir futbolcuyla çalıştınız mı veya böyle bir oyuncuyla birlikte olmak istermisiniz şeklindeki sorusuna, ''34 yıllık oyunculuk ve antrenörlük kariyerimde bu işlere karışmış biriyle çalışmadım. Benim düşünceme göre hile ve haksızlık yoluna başvuran, dürüst olmayanlarla çalışılmaz. Bunlar doğru şeyler değil. Yasak olan şeyler'' diye yanıt verdi. 
     
</TEXT>
</DOC>
