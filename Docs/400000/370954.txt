<DOC>
<DOCNO> 370954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo26.html </URL>
<DATE> 2005/08/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çalımbay Ayağımızı yere sağlam basıyoruz 
</HEADLINE>
<TEXT>

     Beşiktaş Teknik Direktörü Rıza Çalımbay, sezon başında iyi bir hava yakaladıklarını ve bunu lig sonuna kadar devam ettirmek istediklerini söyledi. 
     Çalımbay, BJK Nevzat Demir Tesisleri'nde düzenlediği basın toplantısında, kendi sahalarında yaptıkları ilk maçta taraftarlarıyla bütünleştiklerini ifade ederek, ''Bu havayı devam ettirmek için futbolcuların birlik ve beraberliğinin, taraftarın ve yönetimin var olan desteğinin aynı şekilde devam etmesi gerekir. Camia da desteğini verdiği taktirde, inşallah iyi şeyler olacak'' diye konuştu. 
     Denizlispor maçında Beşiktaş'ı galibiyete taşıyan en önemli unsurlardan birinin tribündeki muhteşem taraftarların olduğunu belirten Rıza Çalımbay, şunları söyledi 
     ''Bize bu maçı asıl kazandıran taraftarımızdır. Muhteşem bir taraftar desteği vardı. Yeni oyuncularımızla çok iyi bütünleştiler. Bu oyuncular da taraftardan güç alarak kapasitelerinin üzerine çıktılar. Özellikle de Ailton.'' Denizlispor maçının ardından medyada Beşiktaş için çok çok olumlu ve hatta takımı şampiyon yapan yazılar yazıldığını vurgulayan Çalımbay, ancak kesinlikle geldikleri noktayı yeterli görmediğinin altını çizerek, ''Ayağımızı yere sağlam basıyoruz. İki-üç hafta sonra daha iyi bir takım olacağız. Takımımdan çok memnunum. Tempomuzun üzerine biraz daha şeyler katmalıyız. Tabii ki hatalarımız da vardı. Bunları da kapatıp, eksiklerimizi gidermeliyiz. Bizim için önemli olan istikrarı yakalamak'' şeklinde konuştu. 
     
     GENÇLERBİRLİĞİ MAÇI 
     Çalımbay, aldıkları son galibiyeti unuttuklarını belirterek, Gençlerbirliği karşılaşmasının çok daha önemli olduğunu, her şeyleriyle bu maça konsantre olduklarını vurguladı. 
     Çalışmayıp mücadele etmedikleri taktirde her maçın kendilerine ters gelebileceğini anlatan Rıza Çalımbay, Ankara'da çok sayıda taraftarları olduğunu, bu nedenle kendi sahalarındaymış gibi oynayacaklarını söyledi. 
     Çalımbay, Gençlerbirliği Teknik Direktörü Ziya Doğan'ın Beşiktaş'ın yapısını bildiğini, ancak siyah-beyazlı ekibin bu sezon itibariyle tamamen değiştiğini dile getirerek, ''Tek amacımız oradan da 3 puanla dönmek. Gençlerbirliği ve Diyarbakırspor maçlarını kayıpsız geçip, daha sonraki lig boşluğunu iyi değerlendirip, Çaykur Rizespor maçına tam olarak hazır hale geleceğiz'' dedi. 
     
     ''BENİMLE TARTIŞACAK OYUNCUNUN BURADA ŞANSI YOK'' 
     18 kişilik kadroların dışında kalan oyuncularla ilgili olarak bir soru üzerine başarılı teknik adam, bu futbolcuların kendileri istemesi halinde uygun görüldüğü taktirde kiralanabileceğini, ancak şu ana kadar mevcut kadrodan böyle bir talebin kendisine gelmediğini ifade etti. 
     Çalımbay, bu konuyla ilgili şunları kaydetti 
     ''Takımımız özellikle defansta çok geniş bir kadroya sahip. Kürşat, Çağdaş ve gerekse diğer arkadaşlardan rahatsızlık duyup gitmek isteyenler olursa, önlerini açarız. Ancak şu ana kadar ayrılmak isteyen olmadı. Tabii ki kadroyu belli bir sayıya indirmeye çalışıyoruz. Ancak hiçbir arkadaşımız da gitsin diye uğraşmıyoruz. Burada kalıp mücadele etmek istiyoruz diyen herkesin şansı eşit. Hiç bir futbolcumla da sorunum yok.'' Çalımbay, FC Vaduz maçı öncesi Kürşat ile tartıştığı yönünde medyada yer alan haberlerin gerçeği yansıtmadığını kaydetti. 
     Bütün oyuncularına her konuda kendisiyle konuşabileceklerini söylediğini belirten Çalımbay, ''Kürşat ile kesinlikle bir tartışmamız olmadı. Zaten olamaz, onu buraya getiren benim. Ben getirdim diye her zaman oynayacak diye bir şey yok. Herkesin şansı eşit. Benimle gelip tartışacak bir oyuncu kim olursa olsun, zaten burada şansı yok'' ifadelerini kullandı. 
     
     ''GÜVEN'İ KİMSEYE VERMEYECEĞİZ'' 
     Rıza Çalımbay, Güven Kocabal'ı birçok takımın istediğini, ancak bu futbolcuyu kimseye vermeye niyetlerinin olmadığını söyledi. 
     Sakatlıkları süren oyuncular hakkında da bilgi veren Çalımbay, İbrahim Akın'ı tam olarak iyileşmeden kesinlikle oynatmayacaklarını, henüz yüzde yüz hazır olmayan İbrahim Üzülmez'e de takımdan ayrı bir çalışma programı uygulayacaklarını anlattı. 
     
     KARTLAR İÇİN SERT TEDBİRLER 
     Rıza Çalımbay, maçlarda görülen kartlar konusunda sert tedbirler aldıklarını, buna üst üste uymayan futbolcularla yollarını ayırabileceklerini kaydetti. 
     Ali Tandoğan'ın Kayseri Erciyesspor maçında gördüğü kırmızı kart ve siyah-beyazlı takımın geçen sezon kartlardan çok canının yandığının hatırlatılması üzerine Çalımbay, şöyle konuştu 
     ''Bu sorunun ilk maçta olması bizim için dezavantaj oldu. Rahat kazanabileceğimiz maçta dengeler bozuldu. Sert tedbirler aldık. Eğer buna uymayan, bir-iki defa bu işi yapan arkadaşımız olursa yolumuzu ayırırız. Çünkü bu takıma çok zarar veriyor. Öyle bir şey yaptıkları zaman zaten o oyuncu ile işimiz olmaz.'' Siyah-beyazlı takımın çalıştırıcısı, özellikle izin günleri dışında futbolcuların gece hayatlarına dikkat etmeleri konusunda da bir takım kararlar aldıklarını ve bu yönde takıma disiplin uygulaması yapıldığını vurguladı. 
     
     PRİM SİSTEMİ 
     Çalımbay, prim sistemini de geçen sezona göre değiştirdiklerini, futbolculara 4 maç üzerinden prim verileceğini belirtti. 
     Hedefe yönelik bir prim sistemi planladıklarını belirten Çalımbay, futbolculara 4 maçta hak ettikleri takdirde alacakları primin bir kısmının verileceğini, kalan kısmın ise bir havuzda toplanacağını ve devre arasında planlanan puana ulaşılması durumunda da havuzda biriken primin dağıtılacağını açıkladı. 
     Rıza Çalımbay, yardımcısı Gökhan Keskin'e Kayseri Erciyesspor maçı ile ilgili verilen cezayı haksız bulduğunu da belirterek, ''Gökhan hoca, hakeme maçtan sonra Okan'ın elini sıkmadı diye basit bir ifadeyle tepki gösterdi. Bu ceza bana göre haksız. Zaten ceza ile ilgili gelen yazıda da hakemle alaycı bir ifadeyle konuştuğu için cezayı aldığı belirtiliyor'' dedi. 
     UEFA Kupası ön eleme turundaki rakipleri FC Vaduz'u mahalle takımına benzeten yorumlara katılmadığını anlatan Beşiktaş Teknik Direktörü, ''FC Vaduz iddia ediyorum iyi bir takım. Çok disiplinli, birlik-beraberlik içinde olan bir ekip'' ifadesini kullandı. 
     Çalımbay, A Milli Takımı'nın Bulgaristan ile yaptığı özel maçı da değerlendirerek, şunları kaydetti 
     ''Özel maçlara konsantrasyon zordur. Saha da çok ağırdı. Ancak Danimarka ile yapılacak maç hayati önem taşıdığı için apayrı geçecektir. Bulgaristan maçının böyle olması, takımın bazı eksikliklerini de ortaya çıkardı. Bunlardan iyi ders alınırsa Danimarka maçı için faydası olur.'' 
     
     SERGEN KONUSU 
     Bir gazetecinin, Sergen'in bir röportajında ''istenmiyorsam giderim'' şeklinde bir söz ettiğini iddia etmesi üzerine Rıza Çalımbay, şunları söyledi 
     ''Sergen'e sonuna kadar sahip çıktım. Burada kaldığı takdirde ondan çalışmasını istedim. Gerçekten de sezon başından bu yana çok çalışıyor. Dünkü hazırlık maçında da ilk defa 90 dakika oyunda kaldı. Şu andaki durumundan memnunum. Isınmaya çıkmadı diye bir olay yazıldı gazetelerde, o sırada tedavi oluyordu. Isınmaya çıkmamasının nedeni de budur.'' 
     
</TEXT>
</DOC>
