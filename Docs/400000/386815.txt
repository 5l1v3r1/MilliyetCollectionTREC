<DOC>
<DOCNO> 386815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko06.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kelkit, kalkınma örneği olacak' 
</HEADLINE>
<TEXT>


ŞAKİR AYDIN İstanbul 

Aydın Doğan Vakfı'nın Yürütme Kurulu Başkanı Candan Fetvacı, Doğan Grubu tarafından Gümüşhane'nin Kelkit ilçesine yapılan yatırımların amacının bölgeye sadece ekonomik bir değer sağlamak ve geliştirmek değil, eş zamanlı olarak sosyal ve kültürel bir değişime de yol açmak olduğunu söyledi. 
Türkiye Üçüncü Sektör Vakfı TÜSEV ile İstanbul Politikalar Merkezi'nin Armada Otel'de düzenlenen konferansta konuşan Fetvacı, Aydın Doğan Vakfı'nın Kelkit Projesi hakkında bilgi verdi. 
Fetvacı, Doğan Grubu'nun, Kelkit'in kalkınması amacıyla, bölgeye organik süt ve besi hayvancılığı yatırımı yaptığını, Aydın Doğan Vakfı'nın da eş zamanlı olarak Atatürk Üniversitesi'ne bağlı meslek yüksekokulu yaptırdığını belirtti. Fetvacı, "Bu okulda Türkiye'de ilk defa organik tarım eğitimi ve buna bağlı olarak yoğun İngilizce eğitimi verilmesi sağlandı. Kelkit'in kalkınması örnek olacak" dedi. 
Türkiye'nin Avrupa'da çok önemli bir dönemeçten geçtiğini vurgulayan İngiltere'nin İstanbul Başkonsolosu Barbara Logan Hay da "Türkiye'nin tam üyelik sürecinin başarılı olabilmesi için, sadece politikada başarılı olması yeterli değil. STK'larının da başarılı olması gerekiyor" dedi. 


</TEXT>
</DOC>
