<DOC>
<DOCNO> 383482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/ygokce.html </URL>
<DATE> 2005/10/03/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kara protesto 
</HEADLINE>
<TEXT>



Ne Malmö kutlaması, ne de Rıza hocaya, Youla'ya alkışlar. Beşiktaş tribünleri UEFA sevincini kutlamak yerine, federasyona, hakemlere ve Fenerbahçe'ye duydukları öfkeyle taştılar. Tribünlerdeki pankartın en hafifi "Futbola kalkan eller kırılsın"... Taraftar öfkesi aynen resmi internet sitesinde de Beşiktaş Yönetim Kurulu imzasıyla tamamlanıyor. Sahaya çıkan takım da, hem yönetim ile, hem taraftarla uyum içinde "El değmemiş temiz bir lig istiyoruz". Sahaya çıkan ekip Yeni Zelandalı Rugby takımı All blacks gibiydi. Tümüyle simsiyah, protest formalar... Güne yakıştığını söyleyemem. 
Çalımbay, Malmö'deki ilk 11'i tek değişiklikle çıkardı İnönü'ye.. Cordoba'nın yerini kaleci Murat Şahin almıştı. Savunma, Okan, Ahmed Hassan, Sergen ve Youla rahatça, gönüllerinden geldiği gibi top oynadılar. İnanılmaz bir huzur ve keyifle... Siyah-Beyazlı takımın on numarası Sergen, 18. dakikada frikikten attığı golle alkışları aldı. Sonra sahanın en iyisi Ahmed Hassan'ın yaptığı asistle Youla, tam depar yoluna atılmış topu çakıverdi ağlara... Bu gole özellikle İnönü'de Youla'nın çok gereksinimi vardı. 
Buraya kadar güzel de, Beşiktaş futbol takımının savunma anlamında derin sorunları olduğunu unutmayalım. Adnan'ın frikikten gelen topa kafayla yaptığı vuruş, Kais'in en az 30 metreden attığı frikik golü Beşiktaş için ders niteliğinde. Hepsi de milli forma giymiş bu savunmanın, böyle toplarda kolektif uykusunu nasıl yorumlayacağız Gafletle mi yoksa aymazlıkla mı 
Sergen Yalçın'ın, Tümer ile yer değiştirmesini anlıyoruz. Ama Ahmed Hassan'ın yerini Ailton'a bırakmasını adalet kavramıyla açıklamak mümkün değil. Sahanın en iyisini kenara alıp, Ailton'u -gol atsa bile- içeri göndermek bence kocaman bir hocalık yanlışıdır. Çalımbay, Sergen, Ahmed Hassan ve Souleymane Youla'yı Tümer, Ailton ve ibrahim Akın ile değiştirdikten sonra İbrahim Akın'ın asistiyle Ailton'un gol atması da o kocaman yanlışı perdeleyemez. 
Her neyse... Maç ve yol yorgunluğu demek ki artık eskimiş bir bahane... Beşiktaşlılar dün rakiplerinden hiç geri kalmayarak, hep önde koşarak, maçı kazanmayı bildiler. Sonunda Rıza hoca da hak ettiği alkışları aldı. 
Şimdi hakem Cüneyt Çakır'a da bir amca nasihatı Sevgili Cüneyt, ellerin - kolların çok tartışıldığı bir ortamda Musa Aydın'ın topu elle almasına ses çıkarmıyorsun. Sonu gol oluyor Ama Kais'in eline çarpan topa hentbol veriyorsun. Oldu mu şimdi 



</TEXT>
</DOC>
