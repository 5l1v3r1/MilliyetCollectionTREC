<DOC>
<DOCNO> 394191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur28.html </URL>
<DATE> 2005/11/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Arkadaşları Prof. Dr. Kalaycı'nın öldürülmesini kınadı 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Dekanı Prof. Dr. Mustafa Keçer, silahlı saldırı sonucu öldürülen fakültenin Göğüs Cerrahisi Anabilim Dalı Başkanı Prof. Dr. 
     Necip Göksel Kalaycı’nın 66 yaşamını hastalarına ve ilme vakfetmiş bir bilimadamı olduğunu belirterek, "Bu ilkel olayı nefret ve esefle kınıyorum" dedi. 
     Prof. Dr. Keçer, İstanbul Tabip Odası Başkanı Prof. Dr. Gençay Gürsoy ve Üniversite Öğretim Üyeleri Derneği’nden Prof. Dr. Süleyman Özyalçın ile birlikte 14 Mart Amfisi’nde basın toplantısı düzenledi. 
     Toplantıda konuşan Prof. Dr. Keçer, bugün bu salonda fakültenin genel kurulunun toplanacağını dile getirerek, "Sabah bunun için geliyorduk ki bütün yaşamını fakültesine adamış bir ağabeyimizin vurulduğunu öğrendik" dedi. 
     "Prof. Dr. Kalaycı, yaşamı boyunca kendisini hastalarına ve ilme vakfetmiş bir bilimadamıdır" diyen Prof. Dr. Keçer, Prof. Dr. 
     Kalaycı’yı kaybetmenin derin üzüntüsü içinde bulunduklarını söyledi. 
     "Bu ilkel olayı nefret ve esefle kınıyorum" diyen Prof. Dr. 
     Keçer, bu koşullarda hekimlik hizmeti verilemeyeceğini kamuoyuna duyurmak istediklerini bildirdi. 
     Dekan Prof. Dr. Keçer, her hekimin hasta sahibi kadar olmasa bile hastaların üzüntüsünü çektiğini vurgulayarak, "Rizikosu sıfır olan hiçbir meslek grubu yok. Sağlık sistemindeki her sıkıntıdan hekim sorumlu tutuluyor, biz itham ediliyoruz" diye konuştu. 
     Basın mensuplarından da "haberlerinde hedef meslek grubu olarak hekimleri göstermemelerini" isteyen Prof. Dr. Keçer, "Bizlerin kalbi, gönlü, yüreği hastalar için çarpıyor" dedi. 
     
     PROF. DR. GÜRSOY’UN KONUŞMASI 
     Prof. Dr. Gürsoy da 40 yıllık dostunu kaybettiğini ifade ederek, üzüntüsünün sonsuz olduğunu söyledi. 
     "Sağlık sorunlarıyla karşılaşıldığı her durumda yüzler hekimlere çevriliyor" diyen Prof. Dr. Gürsoy, sağlık sistemine yönelik kamuoyundaki bazı kesimlerde biriken bir öfke bulunduğunu, bunun da hekimlere yansıdığını kaydetti. 
     Prof. Dr. Gençay Gürsoy, saldırıya uğrayan hekimlerin yüzde 90-95’inin saldırganının hasta yakınları olduğunu ifade ederek, Prof. 
     Dr. Kalaycı’nın ölümüne neden olan olayın nedeninin ise henüz bilinmediğini bildirdi. 
     Sabah işine gelen Prof. Dr. Kalaycı’nın daha arabasından inemeden 10 kurşunla öldürüldüğünü anlatan Prof. Dr. Gürsoy, bunun nasıl bir 
     kinin eseri olduğunun tasavvur edilebileceğini dile getirdi. 
     Prof. Dr. Süleyman Özyalçın da bugün yaşananın öğretim üyelerine yönelik son saldırı olmasını dilediklerini söyledi. 
     
     SORULARI YANITLADILAR 
     Basın mensuplarının "Saldırganın hasta yakını olduğu haberleri doğru mu " yönündeki soruları üzerine İstanbul Tabip Odası Başkanı Prof. Dr. Gürsoy, bu olayın faillerinin henüz bilinmediğini, ancak bu tür saldırıların yüzde 90-95’inde saldırganın hasta yakını olduğunu vurguladı. 
     "Bir tehdit alıyor muydu " sorusu üzerine de Prof. Dr. Mustafa Keçer, "Bize yansıyan idari bir konu yok" dedi. 
     Hekimlerin her türlü sağlık sorunundan sorumlu tutulduğuna işaret eden Prof. Dr. Keçer, "Hekimler gece gündüz çalışıyor. Bazen hasta yakınları, bizleri Tanrı yerine koyuyor. Biz Tanrı değiliz. Tanrının özelliğini yapmıyoruz. Elimizden geldiğince hizmet yapıyoruz" dedi. 
     Prof. Dr. Keçer, "çalışmayan, üretmeyen hekimlerin de hiçbir tehdit, sıkıntı yaşamayacağını" kaydetti. 
     Prof. Dr. Mustafa Keçer, Prof. Dr. Kalaycı’nın cenazesinin, "adli olay" olması gerekçesiyle hafta başında toprağa verilebileceğini sözlerine ekledi. 
     Öte yandan İstanbul Üniversitesi Senatosu’ndan, Kalaycı’nın silahlı saldırı sonucu hayatını kaybetmesine ilişkin yapılan yazılı açıklamada, "Üniversitemiz öğretim üyesine yapılan bu alçakça saldırıyı, İstanbul Üniversitesi öğretim üyeleri ve çalışanları adına şiddetle kınıyoruz" denildi. 
     
</TEXT>
</DOC>
