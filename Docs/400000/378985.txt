<DOC>
<DOCNO> 378985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy09.html </URL>
<DATE> 2005/09/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ankara 3 Ekim'den önce karşı deklarasyonun kesinleşmesini bekliyor 
</HEADLINE>
<TEXT>

     Türkiye ile AB arasında üyelik müzakerelerinin başlaması öngörülen 3 ekime kısa süre kala Ankara, Brüksel’deki gelişmeleri yakından izlemeyi sürdürüyor. 
     A.A muhabirlerine bilgi veren diplomatik kaynaklar, Ankara’nın beklentisinin Müzakere Çerçeve Belgesi ve Karşı Deklarasyona 3 ekimden önce kesinlik kazandırılması olduğunu kaydederken, Türk heyetinin 3 ekimde Lüksemburg’da olabilmesinin, söz konusu belgelerin netleştirilmesine bağlı olduğunu belirttiler. 
     AB üyesi ülkelerin Brüksel’deki daimi temsilcilerinin oluşturduğu Konsey’de COREPER ele alınan belgelere henüz son şekli verilemezken, Ankara eline ulaşan taslak metinleri inceliyor. 
     Kaynaklar, AB dönem başkanı İngiltere’nin çabaları da göz önünde bulundurulduğunda, Brüksel’de yapılacak toplantıların Ankara’nın beklentisi doğrultusunda 3 ekime kadar sonuçlanacağını ve müzakerelerin öngörüldüğü tarihte başlamasının yüksek bir olasılık olarak görüldüğünü kaydettiler. 
     Türkiye başta Almanya seçimlerinin sonuçları olmak üzere, farklı nedenlerden ötürü 3 ekimin ileri bir tarihe atılmasına sıcak bakmazken, böyle bir durumun Müzakere Çerçeve Belgesi’ne bazı yeni unsurlar eklenmesi taleplerine neden olacağını düşünüyor. 
     
     MÜZAKERELERİN RESMEN AÇILIŞI 
     Müzakerelerin açılış toplantısının Lüksemburg’da yapılmasının özel bir nedeni bulunmuyor. AB, geleneksel olarak nisan, haziran ve ekim aylarındaki toplantılarını bu ülkede düzenliyor ve müzakerelerin açılış toplantıları dışişleri bakanları seviyesinde yapılıyor. 
     Türkiye’nin beklentilerinin karşılanması durumunda 3 ekimde Lüksemburg’da Türkiye’yi Dışişleri Bakanı ve Başbakan Yardımcısı Abdullah Gül başkanlığındaki heyetin temsil etmesi bekleniyor. 
     Üye ülke dışişleri bakanlarının arzu ettikleri takdirde katılacakları toplantıda Gül, dönem başkanı İngiltere’nin Dışişleri Bakanı Jack Straw ve AB Komisyonu’nun genişlemeden sorumlu üyesi Ollie Rehn’in birer konuşma yapmaları öngörülüyor. 
     Müzakerelerin resmen açılmasını tarama süreci izliyor. Türkiye, tarama sürecinin kısalığı nedeniyle "Bilim ve Teknoloji" gibi "göreceli olarak kolay" bir başlıkla müzakerelere başlamak istiyor. 
     Bu arada, Rehn’in 6-7 ekimde Ankara’yı ziyaret edeceği öğrenildi. 
     Rehn, Ankara’da yetkililerle Türkiye-AB sürecinde gelinen noktayı değerlendirecek. 
     
</TEXT>
</DOC>
