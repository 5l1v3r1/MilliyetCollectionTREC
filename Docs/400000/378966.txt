<DOC>
<DOCNO> 378966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko39.html </URL>
<DATE> 2005/09/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sabancı Holding'in karlılığı dolar bazında yüzde 37 arttı... 
</HEADLINE>
<TEXT>

     Hacı Ömer Sabancı Holding, 2005 yılının ilk altı ayında, geçen yılın aynı dönemine göre dolar bazında yüzde 37'lik artışla, 300 milyon dolarlık net kar gerçekleştirdi. 
     Sabancı Holding'ten yapılan açıklamaya göre, Holding'in aynı döneme ait YTL bazlı net kar ise yüzde 18 oranında artarak 401 milyon YTL'ye yükseldi. 
     Açıklamada, Sabancı Holding'in, 30 Haziran 2005 tarihli altı aylık Konsolide Mali Sonuçları'nda gelirlerinin, geçen yılın aynı dönemine göre dolar bazında, yüzde 34'lük artışla 5 milyar dolara ulaşırken, YTL bazında yüzde 15 oranında artarak 6.4 milyar YTL olarak gerçekleştiği bildirildi. 
     Sabancı Holding'in toplam varlıklarındaki artış ise dolar bazında yüzde 24 oranında yükselerek 40 milyar dolara çıktığı belirtilen açıklamada, aynı kalemdeki YTL bazlı artışın ise yine yüzde 24 olduğu ve 54 milyar YTL düzeyinde gerçekleştiği ifade edildi. 
     Holding, 2004 yılının ilk yarısında, dolar bazında 4 milyar dolar gelir, 218 milyon dolar net kar, 32 milyar dolar toplam varlık, YTL bazında ise 5.5 milyar YTL gelir, 342 milyon YTL net kar, 43 milyar YTL toplam varlık rakamına ulaşmıştı. 
     
</TEXT>
</DOC>
