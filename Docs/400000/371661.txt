<DOC>
<DOCNO> 371661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/soneko08.html </URL>
<DATE> 2005/08/21/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tüzmen Örme giyim ihracatında dünya üçüncüsüyüz... 
</HEADLINE>
<TEXT>

     Türk örme giyim ihracatçıları, dünyaya 160 milyon bebek giysisi ihraç ediyor. 
     Devlet Bakanı Kürşad Tüzmen, Türkiye'nin örme giyim ihracatında dünya üçüncüsü olduğunu belirterek, Türkiye'nin geçen yıl 6 milyar 260 milyon dolarlık örme giyim ihracatı gerçekleştirdiğini bildirdi. 
     Bakan Tüzmen, Türkiye'nin örme giyim ve triko ihracatı ile ilgili olarak A.A muhabirine yaptığı açıklamada, 2004 yılında dünyada örme giyim ihracatının 88.2 milyar dolar olduğunu kaydederek, ''Türkiye, bu 88.2 milyar dolarlık örme giyim ihracatından yüzde 7.1'lik pay almaktadır. Bunun döviz olarak değeri 6 milyar 260 milyon dolardır. Türkiye, Çin-Hong Kong ve İtalya'dan sonra dünya üçüncüsüdür. Bu, ülkemiz ve tekstil sektörümüz açısından çok önemli bir başarıdır. Bu sektörde rekabet avantajımız devam etmektedir'' dedi. 
     Türkiye'nin örme giyim ihracatının özellikle son üç yılda önemli artışlar kaydettiğine dikkat çeken Bakan Tüzmen, sektörün ihracatında başlıca ürün gruplarının tişörtler, fanilalar, kazaklar, süveterler, hırkalar, külotlu çoraplar, soketler, kadın takım elbise, ceket ve pantolonlar olduğunu ifade etti. 
     Tüzmen, örme giyim ihracatının 2005 yılının ilk altı ayındaki artış oranının yüzde 5.9 olduğunu bildirirken, örme giyim ihracatının yüzde 31'inin Almanya'ya, yüzde 18'inin İngiltere'ye, yüzde 8.1'inin Fransa'ya, yüzde 7.1'inin Hollanda'ya, yüzde 6.5'inin Amerika'ya, yüzde 5.2'sinin İtalya'ya, yüzde 2.8'inin İspanya'ya, yüzde 2.5'inin de Danimarka'ya yapıldığını söyledi ve şöyle devam etti 
     ''Örme giyim sektörü ihracatımızın neredeyse tamamına yakını gelişmiş dünya pazarlarına yapılmaktadır. Bu da sektörümüzün kalitesinin göstergesidir. Örme giyim ihracatımızda dikkat çeken bir diğer nokta da fiyatlardır. Bu sektörde birim fiyatlar 2002 yılından bu yana yüzde 20-25 oranında artmıştır. Yani eskiye göre daha yüksek fiyatlarla mal satmaktayız. Bu da kalitemizin artması ve moda yaratma becerimizin bir sonucudur. Sağlıklı bir gelişmedir. Sektörümüzün önümüzdeki dönemde de başarılarını arttıracağına inanıyorum.'' Öte yandan DTM verilerine göre, örme giyim sektörü dünyanın çeşitli ülkelerine 2004 yılında, 160 milyon adet bebek giysisi sattı. Örme giyim sektörünün ihraç ettiği ürünler arasında, 644 milyon adet erkek ve çocuklar için gömlek, 128 milyon adet kadın takım elbisesi, ceket, 58 milyon adet erkek için örme takım, ceket, 72 milyon adet giyim eşyası aksesuarı, 43 milyon adet kadın ve kız çocuk için bluz, 27 milyon adet külotlu çorap ve soket, 7.3 milyon adet spor, kayak, yüzme kıyafeti, 9 milyon adet kadın-kız çocuk iç ve gece giyimi bulunuyor. 
     
</TEXT>
</DOC>
