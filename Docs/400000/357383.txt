<DOC>
<DOCNO> 357383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy23.html </URL>
<DATE> 2005/07/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denktaş Gül'den Yemen'e birlikte gitme talebim olmadı 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Dışişleri Bakanı ve Başbakan Yardımcısı Abdullah Gül'den, İslam Konferansı Örgütü İKÖ toplantısının yapıldığı Yemen'e, ''kesinlikle birlikte gitme talebi olmadığını'' belirterek, ''Türk heyetinin içinde, KKTC heyetinin farklı bir heyet olarak algılanamayacağını düşündüğü için ayrı gittiğini'' söyledi. 
     Serdar Denktaş, ''Yemen'e giderken Gül'ün Serdar Denktaş'ı uçağına almadığı'' yönünde basında yazılar çıktığını, bunun doğru olmadığını belirterek, kendisinin Gül'den önce Yemen'e gittiğini kaydetti. 
     ''İki ayrı devletin temsilcisi olarak Yemen'e gidildiği mesajının verilmesi için çok net bir şekilde ayrı ayrı gidilmesinin doğru olduğu düşüncesiyle hareket ettiğini ve bunun için de Abdullah Gül'den bu yönde bir talepte bulunmadığını'' vurgulayan Serdar Denktaş, ''Bu hassas dönemde sanki aralarında bir sorun varmış gibi yansıyacak şekilde haberler çıkmasının kendisini çok üzdüğünü'' söyledi. 
     Dışişleri Bakanı Gül ile tam bir işbirliği ve uyum içinde çalıştıklarını ve bu konunun bir sorun olarak yansıtılmasını kabul edemeyeceğini belirten Denktaş, Yemen'de çok başarılı bir çalışmayı birlikte ortaya koyduklarını ve Ankara'ya da birlikte döndüklerini kaydetti. 
     İlgili haberlerde, Azerbaycan Dışişleri Bakanı'nın Gül'le birlikte Yemen'e gitmesine de atıf yapıldığına işaret eden Serdar Denktaş, ''Konumları itibariyle Türk heyetinin içinde giden bir görüntü vermemek için ayrı gidilmesinin doğru olduğu kanaatine vardıklarını, ancak Azerbaycan'ın böyle bir sıkıntısı olmadığını'' belirtti. 
     KKTC Dışişleri Bakanı ve Başbakan Yardımcısı Serdar Denktaş, ''Türk heyetinin içinde KKTC heyetinin farklı bir heyet olarak algılanamayacağını düşündüğü için Yemen'e ayrı gittiğini'' söyledi. 
     
</TEXT>
</DOC>
