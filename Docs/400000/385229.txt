<DOC>
<DOCNO> 385229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/yazar/ulagay.html </URL>
<DATE> 2005/10/09/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Şimdi dersimiz psikoloji 
</HEADLINE>
<TEXT>


Her şeyden önce psikolojinin uzmanlık alanım olmadığını ve rahmetli Gökçe Cansever'den almış olduğum psikoloji derslerinden de aklımda fazla bir şey kalmadığını itiraf edeyim. Dolayısıyla kimseye psikoloji dersi vermek gibi bir iddiam olamaz. "Şimdi dersimiz psikoloji" derken amacım, Türkiye ile Avrupa Birliği AB arasındaki ilişkilerin bundan sonraki aşamalarında her iki taraftaki insanların ruh halleriyle ilgili faktörlerin çok önemli bir rol oynayacağını vurgulamak. 
Bunu vurgulamamın başlıca nedeni ise her iki tarafın da karşısındakinin ruh halini algılamakta zorluk çekeceğini düşünmem. Bunun belirtileri şimdiden görülüyor. 

Avrupa'nın ruh halleri 
Türkiye'nin 46 yıllık bir uzun bekleyişten sonra, AB ile tam üyelik müzakeresine başlayacağı yılda Avrupa'da, özellikle de Fransa ve Almanya gibi AB'nin temelinde harcı bulunan büyük Avrupa ülkelerinde ilginç bir ruh halinin giderek yaygınlık kazandığı gözleniyor. 
Ekonomik büyümeyi hızlandıramayan, işsizliği azaltamayan Avrupa ülkelerinde refah ve güvence içinde yaşamaya alışmış olan insanlar şimdi bu ayrıcalıklarını kaybetme korkusuna kapılmış durumda. 
Neden bu duruma düştüklerini anlamaya çalışırken de kendilerini yöneten siyasetçilerin yanı sıra küresel kapitalizme, yabancılara, göçmen işçilere ve nihayet AB'nin genişlemesine giderek büyüyen bir tepki duyuyorlar. Türkiye'nin AB üyeliğine karşı duyulan tepki de bunun doğal bir uzantısı. 
Şimdi bu psikolojiye girmiş olan Avrupalılar'a, Avrupa'nın küresel güç olması için Türkiye'nin taşıdığı önemi, Türkiye ile bütünleşmenin medeniyetler uzlaşmasında oynayabileceği rolü ya da Avrupa'nın gelecekte Türkiye'nin genç ve dinamik nüfusuna ihtiyaç duyacağını anlatmak çok zor. 
Avrupa'nın siyasetçileri ve seçkinleri bunları hesaba katarak Türkiye'ye tam üyelik yolunu açtı ama onlar da tabandaki seçmenin baskısını daha fazla göz ardı edemeyeceklerinin farkında. AB Anayasası'nın Fransa'da reddedilmesi bunun sınırına gelindiğini çarpıcı biçimde gösterdi. 3 Ekim'den sonra dış basında yer alan pek çok yorumda da bu nokta belirtildi ve Türkiye'nin işinin bu nedenle zor olduğu vurgulandı. 
Aslında farklı bir çıkış yolu aramaları gerektiği halde bunu göze alamayıp kendilerini, yaşam tarzlarını ve medeniyetlerini savunma psikolojisine girmiş olan Avrupalılar'ın, her bakımdan kendilerinden aşağıda gördükleri Türkiye'ye her şeyi empoze etmeye kalkışmaları da içine girdikleri bu sağlıksız ruh halinin bir uzantısı. 

3 Ekim sonrası Türkiye 
Biz ise Avrupa'da giderek etkili olan bu ruh halini yeterince dikkate almadan kendi ruh hallerimizi ortaya koyuyoruz galiba. 3 Ekim sonrasında Türkiye'de daha da belirgin biçimde kendini gösteren ruh hallerinden biri "Uzun etmeyin, başardık işte" diye özetlenebilecek olan ruh hali. 
Başta hükümet olmak üzere AB ile bütünleşme hedefine odaklanmış olanlar, şimdi tam üyelik sürecine girilmiş olmasını bir zafer olarak niteliyor ve coşkuyla kutlanmasını istiyor. Bu psikolojiye girmiş olanlar, olumsuz olasılıklarla uğraşmayı, örneğin Avrupa'daki bu gelişmeleri önemsemeyi gereksiz buluyor, artık geleceğe bakılmasını ve AB ile uyum sürecinin sürmesini istiyor. 
Onların karşısında ise "Ağzımızla kuş tutsak bizi AB'ye almazlar" tezini savunmuş olanlar ve AB'nin kapısına giden yolu AKP iktidarının açtırmış olmasını içine sindiremeyenler var. Onlara da müzakere sürecinin başlamasının önemli bir adım olduğunu kabul ettirmek olanaksız. 
Umarım Avrupa'daki olumsuz psikoloji bir noktadan sonra Türkiye'deki havayı da zehirlemez ve Türkiye AB ilişkileri bir kez daha çıkmaza sürüklenmez.. 



</TEXT>
</DOC>
