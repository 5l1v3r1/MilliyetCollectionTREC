<DOC>
<DOCNO> 384214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/son/soneko55.html </URL>
<DATE> 2005/10/05/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Türkiye ile Gürcistan ortak petrol ve gaz arayacak... 
</HEADLINE>
<TEXT>

     Türkiye Petrolleri A.O. TPAO ile Gürcistan milli petrol şirketi Saknavtobi arasında ikili teknik yardım ve işbirliği mutabakat zaptı imzalandı. 
     Zapta Gürcistan adına Gürcistan Başbakanı Zurab Nogaideli ile Saknavtobi Genel Müdürü Vano Nakaidze, Türkiye adına da Enerji ve Tabii Kaynaklar Bakanı Hilmi Güler ile TPAO Genel Müdürü Osman Saim Dinç imza koydu. 
     Törende konuşan Gürcistan Başbakanı Nogaideli, mutabakat çerçevesinde TPAO'nun Saknavtobi'ye petrol ve doğalgazın aranması ve çıkarılmasında yardım sağlayacağını, ortak arama ve üretim projeleri de yürüteceklerini söyledi. 
     Enerji ve Tabii Kaynaklar Bakanı Hilmi Güler de petrol alanında yapılacak işbirliği ile iki ülkenin dostluğunun daha da perçinleneceğini kaydetti. 
     Gürcistan'a bağlı Acara Özerk Cumhuriyeti'nden de elektrik alımına başlandığını açıklayan Güler, Çoruh nehri üzerinde yapılan barajlarla ilgili de görüşmeler yapılacağını bildirdi. 
     
</TEXT>
</DOC>
