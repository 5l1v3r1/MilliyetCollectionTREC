<DOC>
<DOCNO> 396773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/son/sonspo14.html </URL>
<DATE> 2005/11/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor'da başkanlık için adı geçen Önal Tek liste olsun... 
</HEADLINE>
<TEXT>

     Trabzonspor'da, Aralık ayında yapılacak seçimli genel kurul öncesi başkanlık için adı geçen isimlerden İskender Önal, tek listenin oluşmasından yana olduğunu söyledi. 
     Bordo-mavili kulüpte daha önce asbaşkanlık görevlerinde bulunan Önal, AA muhabirine yaptığı açıklamada, Trabzonspor'un bütünlüğe ihtiyaç duyduğunu belirterek, ''Kim olursa olsun isim önemli değil, bir kişi etrafında liste oluşmalı. Camia bölük, pörçük olmasın. Bu geçiş dönemi sağlıklı olmalı'' dedi. 
     Önal, Trabzonspor'un kötü günlerden geçtiğini dile getirerek, ''Ben daha önce kendi irademle aday olmayacağım demiştim, ama bu süreç öyle bir pozisyon getirdi ki listede 15. sırada da yer alırım dedim. Tek liste olsun. Listenin ilk sırasında da olurum son sırasında da'' diye konuştu. 
     
     TUNA ''KESİN OLARAK YOKUM'' 
     Trabzonspor'un eski asbaşkanlarından Erol Tuna ise genel kurulda kesin olarak aday olmayacağını söyledi. 
     Tuna, kulübün geriye doğru gittiğini belirterek, ''Borsa kulübe zarar verdi. Borçlanma şekli yanlıştı. Yapımıza uygun değildi. Kim gelirse gelsin işe kulüple başlamalı'' dedi. 
     Gelecek kişilerin emekli kişiler olmaması gerektiğini de ifade eden Tuna, ''Başkanlık yapacak kişi, hem futbol hem de iş hayatı içinde olması gerekir. Trabzonspor'un bana ihtiyacı yok. Trabzonspor, küçük bir iyileştirmeyle başarılı olur. Şu anki düşüncem Aralık ayında yapılacak genel kurulda kesin olarak yokum'' dedi. 
     
     3 BİN 510 ÜYE OY KULLANACAK 
     Trabzonspor'un Mali Genel Kurulu'nda 3 bin 510 üyenin oy kullanma hakkı bulunduğu bildirildi. 
     16 bin 500 civarında üyesi bulunan bordo-mavili kulüpte, üye aidatlarını yatıran kişiler oy kullanacak. 
     
</TEXT>
</DOC>
