<DOC>
<DOCNO> 378143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo35.html </URL>
<DATE> 2005/09/13/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Beşiktaş - Fenerbahçe derbisi İnönü'de... 
</HEADLINE>
<TEXT>

     Futbol Federasyonu Tahkim Kurulu, Beşiktaş’a verilen 1 maç saha kapatma cezasını, toplam 75 bin YTL para cezasına çevirdi. 
     Kurul, bugün yaptığı olağanüstü toplantıda, Beşiktaş’ın yaptığı itirazı görüştü. Profesyonel Futbol Disiplin Kurulu’nun PFDK , 28 Ağustos’ta Diyarbakırspor ile oynanan maç sonrası yaşanan olaylarla kötü ve çirkin tezahürat nedeniyle siyah-beyazlılara verdiği 1 maç saha kapatma cezasıyla ilgili raporları inceleyen kurul, olayların maç bitiminde meydana geldiği ve Beşiktaş’ın kendine düşenleri ve güvenlik önlemlerini yeterince aldığı kanaatine varırken, saha kapatma cezası verilmesini gerektirecek vahamet ve ağırlıkta bir olay yaşanmadığı görüşüyle, saha kapatma cezasını 65 bin YTL para cezasına çevirdi. 
     Kurul, kötü ve çirkin tezahürat nedeniyle 10 bin YTL para cezası daha uyguladı ve Beşiktaş toplam 75 bin YTL para cezası aldı. 
     Beşiktaş, bu kararla Turkcell Süper Ligi’nde Fenerbahçe ile yapacağı 6. hafta maçını sahasında oynayacak. 
     
     OKAN’IN CEZASINDA İNDİRİM 

     Tahkim Kurulu, Diyarbakırspor maçından sonra rakip takım antrenörüne karşı fili eylemleri nedeniyle PFDK’nın 3 maç oynamama cezası verdiği Beşiktaşlı futbolcu Okan Buruk’un cezasını da 2’ye indirdi. 
     Kurul, Okan’a verilen cezayı ağır bularak 2’ye indirirken, tahrik unsurunu göz önüne alarak, verilen 5 bin YTL para cezasını da oybirliğiyle kaldırdı. 
     
</TEXT>
</DOC>
