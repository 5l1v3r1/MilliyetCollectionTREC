<DOC>
<DOCNO> 359833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sondun10.html </URL>
<DATE> 2005/07/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İngiliz basınında terörist saldırıyla ilgili farklı iddialar... 
</HEADLINE>
<TEXT>

     İngiltere'de yayımlanan gazetelerde, perşembe günü Londra'yı kana bulayan terör saldırılarıyla ilgili birbirinden farklı iddialar yer aldı. The Sunday Times gazetesi, El Kaide terör örgütünün, ülkedeki üniversitelerden Müslümanlar öğrencileri topladığını öne sürdü. 
     Bulvar gazetelerinden ''News of the World'', eski Metropolitan polis teşkilatı müdürlerinden Lord Stevens'ın, terör saldırısından İngiltere'de doğup büyüyen Müslüman teröristleri sorumlu tutuğunu yazarken, Sunday Telegraph gazetesi ise tam tersi bir görüş ortaya attı. Telegraph, saldırıların arkasında yabancı bir terör hücresinin bulunduğunu, bu kişilerin İngiltere'ye sahte pasaportlar kullanarak Kıta Avrupası'ndan giriş yaptıklarını öne sürdü. 
     News of the World'e konuşan Stevens, İngiltere'de doğan ve büyüyen yaklaşık 3 bin Müslüman gencin El Kaide kamplarında eğitim gördüğünü, bunların bir kısmının İngiltere'ye döndüğünü iddia ederek, saldırının ardında, bunlar tarafından kurulan terör hücrelerinin bulunabileceğini söyledi. 
     Aynı konudaki bir başka haber de The Sunday Telegraph gazetesinin manşetinde yer aldı. Gazete, perşembe günkü saldırıların ardında İngiltere'ye Kıta Avrupası'ndan sahte pasaportlarla giren bir yabancı terör hücresinin yol açtığını öne sürerek, polisin bu hücrenin üyeleriyle ilgili geniş bir arama başlattığını da yazdı. 
     İddiasını bazı kabine üyelerine dayandıran Telegraph, ''Bakanlara göre saldırıları çok az sayıda kişi düzenledi ve bu kişiler Kuzey Afrika ve Kıta Avrupası'ndan İngiltere'ye son 6 ayda girdi'' görüşüne yer verdi. 
     Bu arada, polisin King's Cross bölgesinde patlama günü ve öncesinde gezen şüpheli kişilerin görüntülerini elde edebilmek için binlerce kasetlik kapalı devre TV sistemi görüntüsü üzerinde çalışmaya başladığı açıklandı. 

     
</TEXT>
</DOC>
