<DOC>
<DOCNO> 364253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/siyaset/axsiy02.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi Kıbrıs imzası atılıyor 
</HEADLINE>
<TEXT>


Ankara Anlaşması'nı Rumların da aralarında bulunduğu 10 yeni üyeyle genişleten protokolün, Erdoğan - Blair'in yarın yapacağı zirveden önce imzalanması bekleniyor 

UTKU ÇAKIRÖZER Ankara 


Türkiye'nin, AB ile 3 Ekim'de tam üyelik müzakerelerine başlamak için tek koşul olan Gümrük Birliği Ek Protokolü'ne bugün imza koyması bekleniyor. 
Türkiye, 1963 tarihli Ankara Anlaşması'nı, aralarında Güney Kıbrıs Rum Kesimi'nin de bulunduğu 10 yeni üyeyle genişleten protokolü imzalarken, Rumlar'ı tanımadığına ilişkin bir deklarasyon yayımlayacak. 
Ankara ve Brüksel'deki diplomatik kaynaklara göre, AB Dönem Başkanlığı'nın başlatacağı mektup değişimi çerçevesinde, AB nezdindeki Büyükelçi Oğuz Demiralp belgeyi Türkiye adına imzalayacak. AB diplomatları, imza sürecinin bugün tamamlanabileceğini kaydettiler. 

Blair açıklama yapacak 
Dışişleri Bakanlığı kaynaklarına göre ise, Erdoğan'ın bugün başlayacak 2 günlük Londra ziyaretinin tamamlanması da beklenebilir. 
Erdoğan'ın yarın İngiltere Başbakanı Tony Blair'le yapacağı görüşmede ek protokol de gündeme gelecek. Blair'in, görüşmede ve sonrasında yapılacak basın toplantısında, "İmzanın, Türkiye'nin Rum Kesimi'ni tanıması anlamına gelmediği" biçiminde açıklama yapması bekleniyor. 

Rum Kesimi taraf oluyor 

16 maddeden oluşan 22 sayfalık protokolün en önemli bölümleri şöyle 
'KIBRIS CUMHURİYETİ' TARAF Protokol, Kıbrıs Rum Kesimi'ni, Ankara'nın 30 yıldır tanımadığı "Kıbrıs Cumhuriyeti" adıyla, Türkiye-AB arasındaki Ankara Anlaşması'na taraf yapıyor. RUMLAR DOĞRUDAN MUHATAP DEĞİL "AB Konseyi tarafından temsil edilen 25 üye devlet ve AB'nin bir taraf", "Türkiye Cumhuriyeti'nin de diğer taraf" olduğu belirtiliyor. Dışişleri yetkilileri, bu ifadelerin Türkiye'yi Rumlarla doğrudan muhatap kılmadığına dikkat çekiyorlar. AB'NİN SINIRLARINI KABUL Belgede, Ankara Anlaşması'nın, Kurucu Anlaşma'yla belirlenen bölgede geçerli olacağı belirtiliyor. AB daha önceki belgelerinde, "Kıbrıs Cumhuriyeti"ni, "Kıbrıs'ın tamamında egemen" olarak kabul ettiği için, bu tartışmalara yol açacak. Dışişleri yetkilileri, protokolle kabul edilen coğrafya tanımının da Kuzey Kıbrıs'ı kapsamayacağını belirtiyorlar. 

</TEXT>
</DOC>
