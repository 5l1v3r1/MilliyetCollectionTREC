<DOC>
<DOCNO> 362923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/siyaset/asiy.html </URL>
<DATE> 2005/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a kımız 
</HEADLINE>
<TEXT>


Orhun Anıtları'nı ziyaret eden Başbakan ve eşine kımız ikram edildi. Normalde az miktarda alkol içeren kımızın, Moğolistan'da alkolsüz olarak üretildiği belirtildi 


Başbakan Recep Tayyip Erdoğan, Moğolistan'a yaptığı resmi ziyaretin ikinci gününde Orhun Anıtları'nı ziyaret etti. Erdoğan ve eşi Emine Erdoğan ikram edilen kımızdan da içti. Normalde az miktarda alkol içeren kımızın, Moğolistan'da alkolsüz olarak üretildiği belirtildi. Erdoğan, daha sonra Moğolistan Başbakanı Tasahia Elbegdorj ile Karakurum kenti ile yazıtların bulunduğu bölge arasında Türkiye tarafından yaptırılacak karayolunun temelini attı. Başbakan çay ikramı sırasında da masada Türk çayını görünce çay paketini göstererek, "Bu benim memleketimin çayı" dedi. 
Erdoğan, Türk bilim adamlarınca yürütülen kazı defterine, "Bu abideler Türkler'in devlet ve politika gelenekleri açısından olduğu kadar, Orta Asya uygarlığının gelişimi açısından da önem taşımaktadır" diye yazdı. 

Alkol oranı yüzde 2 - 3 
Orta Asya'nın milli içeçeği kımız, safkan kısrak at sütünün mayalandırılmasıyla yapılıyor. A-B-C vitaminleriyle zengin olduğu bilinen kımızın hafif alkol içermesi nedeniyle haram ya da helal olduğu konusunda tartışmalar yaşanıyor. 'Gençlik iksiri' denilen kımızdaki alkol oranı Büyük Larousse'da yüzde 2-3 dolayında, Meydan Larousse'da yüzde 3, bazı kaynaklarda da 1.2 olarak ifade ediliyor. 


</TEXT>
</DOC>
