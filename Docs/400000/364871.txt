<DOC>
<DOCNO> 364871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/dunya/axdun02.html </URL>
<DATE> 2005/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra bombacılarından biri Birmingham'da yakalandı 
</HEADLINE>
<TEXT>


Londra'da 21 Temmuz'daki başarısız terör saldırılarının faillerinden Somali asıllı Yasin Hasan Ömer'in Birmingham'da ele geçirildiği açıklandı 

DIŞ HABERLER SERVİSİ 


İngiliz polisinin, Birmingham kentinde düzenlediği bir operasyonda 21 Temmuz'da Londra'daki bombalı saldırı girişimlerinden birinin zanlısı olan 24 yaşındaki Somali asıllı Yasin Hasan Ömer'i ele geçirmeyi başardığı bildirildi. İngiliz polisi terörizmle mücadele biriminin başkanı Peter Clarke, dün akşam yaptığı açıklamada, "Birmingham'da sabah dün sabah tutuklananlardan birinin Yasin Hasan Ömer olduğunu doğrulayabilirim. Diğer 3 şüpheliyi h l arıyoruz" dedi. Yasin Hasan Ömer'in büyük bir ihtimalle Londra'daki Paddington Green Polis Karakolu'nda sorgulandığı iddia edildi. 

3 gözaltı daha 
Diğer yandan Birmingham'da operasyonlar sürüyor. Dün düzenlenen operasyonlarda 3 kişi daha gözaltına alındı. Kimlikleri hakkında bilgi verilmeyen bu kişilerin Birmingham'da sorgulandıkları açıklandı. Bu arada Birmingham'da bir mahallede bulunan şüpheli paket, 100 evin boşaltılmasına neden oldu. 
İngiliz polisi, 21 Temmuz'daki saldırı girişimleriyle ilgili olarak Londra'daki iki eve daha baskın düzenlendiğini açıkladı. Polis sözcüsü, Londra'nın kuzeyindeki Finchley ile Enfield'de iki evin arandığını, gözaltına alınan olmadığını söyledi. 



</TEXT>
</DOC>
