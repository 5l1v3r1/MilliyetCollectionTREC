<DOC>
<DOCNO> 389696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/spor/axspo03.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'ten taşlama 
</HEADLINE>
<TEXT>


Belçikalı hoca, "Şükürler olsun ki taraftar gol atamıyor. Eğer öyle olsaydı, Fenerbahçe hep şampiyon olurdu" dedi 



Galatasaray Teknik Direktörü Gerets, 11 Altın Adam Yarışması'nın toplantısında, çekinmeden eleştirip, kafasından geçenleri tek tek aktardı. 
Belçikalı çalıştırıcı, Denizlispor maçındaki 8 bin taraftarın kendisine hatırlatılması üzerine şu ifadeleri kullandı "Şükürler olsun ki taraftarlar gol atamıyor ve yalnızca sahadaki oyuncular gol yapabiliyor. Eğer taraftarlar gol atabilseydi, Fenerbahçe hep şampiyon olurdu. Umarım Galatasaray taraftarı da zamanla tribünleri doldurmaya başlayacak ve takımımızı daha iyi destekleyecek." 
Geride kalan 10 haftada kendilerini başarılı gördüklerini söyleyen Gerets, futbolcuların saha içindeki agresifliğini ise aşırı konsantrasyona bağladı. 
Cim - Bom'un çalıştırıcısı, taraftarın yönetim aleyhine tezahüratlarını ise şöyle yorumladı "Galatasaray Kulübü'nün bir takımı ve bir de yönetimi var. Biz bir aileyiz. Zaman zaman sorunlar olabilir ama sorunlar zaten çözülmek için vardır. Biz sıkıntılarımızı aşıp yolumuza bakacağız. Eğer futbol dışı faktörler takımın gidişatını etkilerse yazık olur." 
Saidou ile birlikte Hasan Şaş'ı da göklere çıkaran Eric Gerets, "Geçen sezon futboldan çok kendi sorunlarıyla uğraşmış. Sezon öncesi de kendisiyle konuştum ve böyle devam etmesi halinde takımımda yer bulamayacağını, eski Hasan olması halinde de kadromda mutlaka görmek istediğimi söyledim. O şimdi düzeldi ve hırslı bir şekilde formasını kaptı. Hasan çok temiz ve iyi niyetli bir insan. Maçtan 5 dakika sonra hepsini unutmuş ve sakinleşmişti. Belki bir anlık fevrilikle yapmış olabilir" ifadesini kullandı. 

Şaş, Florya'da tedbirsiz 

ERHAN TELLİ 

Denizlispor maçı sonrasında hakem Selçuk Dereli'nin raporuyla tedbirli olarak Disiplin Kurulu'na sevk edilen ve Türkiye Kupası maçında forma giyemeyecek olan Hasan Şaş, buna rağmen hocası Eric Gerets tarafından Mersin İdman Yurdu maçı hazırlıklarında as takımda oynatıldı. Florya'da yapılan sabah antrenmanında oyuncularını her zamanki gibi aslar ve yedekler olarak iki gruba ayırıp çift kale maç yaptıran Belçikalı teknik adamın, yıldız futbolcusuna ideal 11'nde şans tanıması dikkat çekti. Sakatlanan Orhan Ak çalışmayı yarıda bırakırken, Ümit Karan'ın iyileşerek takımla birlikte antrenmana katılması teknik heyeti sevindirdi. 
Öte yandan Hasan Şaş ile ilgili yazının kulübe ulaştığı ve futbolcunun savunmasının hazırlandığı öğrenildi. 

Uni-Aslan 

Türkiye'deki 34 üniversitede spor yapan 291'i bayan 684 öğrenci arasında yapılan "Hangi takımı tutuyorsunuz " anketinden Cim - Bom birinci çıktı. Atatürk Üniversitesi Kazım Karabekir Eğitim Fakültesi, Beden Eğitimi ve Spor Bölümü öğretim üyelerinin yaptığı ankete katılan öğrencilerin yüzde 41.1'i Galatasaray, yüzde 23.8'i Fenerbahçe, yüzde 22.7'si Beşiktaş'ı tuttuğunu açıkladı. Ankete katılanlardan yüzde 4.8'i Trabzonspor, yüzde 2.5'u diğer takımların taraftarı olduğunu belirtirken, yüzde 5.1'i takım tutmadığını açıkladı. 

Tatlı'dan uzun hava 

Memorial Hastanesi'nın sponsorluğunda düzenlenen 11 Altın Adam Yarışması'na UEFA Asbaşkanı Şenes Erzik ve U17 Milli Takımı Teknik Direktörü Abdullah Avcı ile birlikte katılan Sivasspor çalıştırıcısı Werner Lorant, Fenerbahçe'de, Ortega ile Alex arasındaki farkın sahada görüldüğünü söyledi. Alman çalıştırıcı, Kalyon Oteli'nin garsonlarıyla, Fenerbahçe'nin 6-0'lık Galatasaray zaferini yeniden hatırladı. Geçen ayın hakemi seçilen ve önceki akşam ödülünü alan hakem Serdar Tatlı da sosyal bir insan olduğunu belirterek, konukların da ısrarını kıramadı ve uzun hava söyledi. 


</TEXT>
</DOC>
