<DOC>
<DOCNO> 368715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur08.html </URL>
<DATE> 2005/08/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kayseri'de ölen bebeklerden birini ailesi hala teslim almadı 
</HEADLINE>
<TEXT>

     Kayseri’de Erciyes Üniversitesi Tıp Fakültesi Hastanesi’nde enfeksiyon nedeniyle hayatını kaybeden 8 bebekten birinin cesedini ailesi teslim almadı. 
     AA muhabirinin aldığı bilgiye göre, geçen hafta çarşamba günü hayatını kaybeden 6 ve daha sonra hayatını kaybeden 2 bebeğin cesedi, hastane morguna kaldırılmıştı. Ölen bebeklerden 7’sinin cesedi aileleri tarafından teslim alınarak, toprağa verildi. 
     Ancak, yaşam mücadelesinden yenik ayrılan Göktürk bebeğin cesedi, halen hastane morgunda kendisini teslim alacak ailesini bekliyor. 
     1 haftadır hastane morgunda bekletilen Göktürk bebeğin cesedi, 
     ailesi veya herhangi bir yakını tarafından teslim alınmazsa, yasal olarak 1 ay süreyle morgda bekletilecek. Bu süre içinde teslim alınmazsa, bebek cesedi Garipler Mezarlığı’na defnedilmesi için belediyeye teslim edilecek. Ancak, bebeğin ölüm nedeni adli soruşturma kapsamında olduğu için, bebeğin cesedi yasal bekleme süresi sona ermeden savcılık kararıyla da toprağa verilebilecek. Göktürk bebeğin ölümünden sonra ailenin cesedi teslim almak için hastane yetkilileri ile bir kez temas kurdukları, ancak daha sonra irtibatı kopardıkları öğrenildi. 
     
</TEXT>
</DOC>
