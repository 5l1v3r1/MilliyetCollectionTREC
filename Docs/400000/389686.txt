<DOC>
<DOCNO> 389686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/siyaset/siy04.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın 'yargı' çelişkisi 
</HEADLINE>
<TEXT>


'Rektörler yargıya baskı yapıyor' diyen Erdoğan, Ermeni konferansını iptal eden yargının kararını eleştirmişti 

ANKARA Milliyet 


Başbakan Recep Tayyip Erdoğan, Kuveyt'e giderken uçakta Yüzüncü Yıl Üniversitesi Rektörü Prof. Dr. Yücel Aşkın'ın tutuklanmasına destek amacıyla Van'a giden rektörleri, "yargıya müdahale etmekle" suçlarken çelişkiye düştü. 
Adalet Bakanlığı'nı da topluca ziyaret eden rektörlerin girişimleri için, "YÖK camiasında görülmemiş, çirkin bir uygulamadır. Bu, yargıyı baskı altına almak değil mi " diyen Erdoğan, Boğaziçi Üniversitesi'nde düzenlenen Ermeni olaylarına ilişkin uluslararası konferans hakkında, İstanbul 4. İdare Mahkemesi'nce yürütmeyi durdurma kararı verilmesinin ardından şu ifadeleri kullanmıştı 
"Özgürlükler, karşı düşünceleri hazmedemeyenlerin, karşı düşüncelere saygı duymayanların olduğu yerde yeşermez. Yargının, Ermeni konferansına katılacak konuşmacıların kariyerini, sponsorunu ve parasını araştırma hakkı yoktur. Bunu, gerekirse rektörü yapar, YÖK yapar. Durumdan vazife çıkarma mantığının hortlatılması mümkün değil. Verilmiş olan kararı, Tayyip Erdoğan olarak ben, asla tasvip etmiyorum. Bunu kabul etmem mümkün değil. Ben özgürlüklerin en geniş anlamda yaşandığı bir ülkede yaşamak istiyorum." 


</TEXT>
</DOC>
