<DOC>
<DOCNO> 378693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonsiy16.html </URL>
<DATE> 2005/09/15/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MEB'den yeni bir "tek sınav hakkı"... 
</HEADLINE>
<TEXT>

     Milli Eğitim Bakanlığı, özel yetenek sınavı ile öğrenci alan yükseköğretim programlarını kazanlar ile ÖSYM’nin yapacağı ek yerleştirmede üniversiteye kayıt yaptırma hakkı elde edecek olanlara yeni bir "tek ders" sınav hakkı daha tanıdı. 
     Milli Eğitim Bakanlığı Müsteşarı Necat Birinci’nin, Bakan adına yayımladığı konuya ilişkin genelge, valiliklere gönderildi. 
     Genelgede, üniversiteyi kazandığı halde tek dersten başarısızlıkları nedeniyle mezun olamayanlara daha önce sınav hakkı tanındığı ve sınavın 7 Eylül’de gerçekleştirildiği anımsatıldı. Ancak özel yetenek sınavıyla öğrenci alan örgün yükseköğretim programını kazanan öğrencilerin sonuçlarının tek ders sınav tarihinden sonra açıklanması nedeniyle, bu durumdaki öğrencilerin sınav hakkından yararlanamadıkları kaydedildi. 
     Genelgeye göre, bu durumdaki öğrenciler ile Açıköğretim Fakültesi’ne yerleşmeye hak kazanan ve üniversitelere genel yerleştirme sonucunda veya kayıt yaptırmama nedeniyle boş kalan kontenjanlara yapılacak ek yerleştirme sonucuna göre kesin kayıt hakkı kazanacak olanlar, tek ders sınavına girebilecek. 
     Ancak bu durumdaki öğrencilerin kayıt yaptırmaya hak kazandıklarını, ilgili yükseköğretim kurumlarından alacakları belgeyle ispatlamaları gerekiyor. 
     Sınav tarihlerini valilikler belirleyecek. Sınav tarihleri belirlenirken, özel yetenek sınavıyla öğrenci alan yükseköğretim programlarının kayıt tarihlerinin değişkenlik göstermesi ve henüz açıklanmayan "ek yerleştirme" takvimi de göz önünde bulundurulacak. 
     
</TEXT>
</DOC>
