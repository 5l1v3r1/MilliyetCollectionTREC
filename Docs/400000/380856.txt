<DOC>
<DOCNO> 380856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/soneko27.html </URL>
<DATE> 2005/09/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
TOKİ'den tarihi bina restorasyonu... 
</HEADLINE>
<TEXT>

     Toplu Konut İdaresi TOKİ , tarihi dokunun korunması görevleri çerçevesinde, Ulus'ta bulunan Ankara Vilayet Konağı'nı restore edecek. 
     A.A muhabirinin edindiği bilgiye göre, Ankara Valiliği, binanın aslına uygun olarak restore edilmesi için geçen yıl TOKİ'ye başvurdu. TOKİ tarafından hazırlatılan binanın restorasyon projeleri, Ankara Kültür ve Tabiat Varlıklarını Koruma Bölge Kurulu tarafından onaylandı. Yakında ihaleye çıkarılacak restorasyon çalışmaları sonucunda, Ankara Vilayet Konağı'nın, günün ihtiyaçlarına daha iyi cevap verebilen ve başkente yakışan bir yapı haline getirilmesi amaçlanıyor. 
     
     GEÇ OSMANLI DÖNEMİNİN ANKARA'DAKİ TEK ÖNEMLİ ÖRNEĞİ 
     Ankara Vilayet Konağı, Ankara'nın arkeolojik açıdan çok önemli bir bölgesi olan Ulus'ta, Roma döneminden kalan Julianus sütununun bulunduğu Hükümet Meydanı'nda yer alıyor. Geç Osmanlı döneminin Ankara'daki tek önemli örneği olan bina, döneminin en güzel ve görkemli yapılarından biri. 
     Verilen bilgiye göre, binanın yapım tarihi ve yaptıran kişi hakkında net bir bilgi bulunmuyor. Ancak, dönemin gazete haberlerinden ve günümüze aktarılabilen bazı belgelerden, yapının tarihi hakkında bilgi ediniliyor. 
     Ankara'da 19. yüzyıl başlarında Osmanlı devletinin ihtiyaçlarını karşılayacak nitelikte bir kamu binası bulunmaması nedeniyle, bu yıllarda görevliler, konak veya büyük yapıların selamlık bölümlerini kiralamak suretiyle resmi işlerini yürütmüşler. Ankara'da bir hükümet konağına şiddetle ihtiyaç duyulması nedeniyle, Ankara eşrafından Ümmühan Hatun, 1824 yılında Hacı Abdi Paşa Konağı adıyla bilinen bir yapıyı, 4000 kuruş karşılığında satın alarak vilayet halkının yararına bağışlamış ve bu konak şimdiki Vilayet Konağı inşa edilinceye kadar Vilayet Konağı olarak kullanılmış. 
     Araştırmacılar, 14 Kasım 1897 tarihli bir sicil kaydından hareketle Hacı Abdi Paşa konağının yerine yeni bir Vilayet Konağı'nın 1897 yılında yapıldığını ifade ediyor. Vilayet Konağı'nın giriş kapısının solunda izi bulunan ve halen Etnoğrafya Müzesi'nde yer alan ''HÜKÜMET DAİRESİ'' yazılı mermer kitabede 1315 1897 tarihi veriliyor. Ancak konağın, Ankara'nın gelişmeye başladığı bilinen 1892 yılında yapımına başlanmış olma ihtimali de bulunuyor. 21 teşrin-i evvel 1308 1892 tarihli bir gazete haberine göre, Ankara ilinin bayındırlık işlerine çok önem veren dönemin valisi Abidin Paşa, bir hükümet konağının inşa edilmesini istemiş. Bu bakımdan, yapının inşa tarihi için kesin bir bilgi verilemiyor, ancak 1892 veya 1897 tarihleri telaffuz ediliyor. 
     
     ATATÜRK, MAKAM ODASINDA ÇALIŞMIŞ 
     Ankara Vilayet Konağı, mimari özellikleri açısından oldukça sade bir yapı. Yapının Valilik Makam Odası'nın dışındaki mekanlarında süsleme bulunmuyor. Mustafa Kemal Atatürk'ün çeşitli çalışmalarını ve toplantılarını Valilik Makam Odası'nda yaptığı belirtiliyor. 
     Yeni kurulan Meclis'te ilk bakanlar kurulu toplantısının da bu binada yapıldığı ifade ediliyor. 
     Restorasyona ilişkin finansmanın TOKİ kaynaklarından karşılanması öngörülüyor. Ancak, firmalardan, bazı özel onarım alanlarında, kültür sponsorluğu kapsamında destek alınabileceği belirtiliyor. Ancak, bu konuda kesin karar henüz verilmedi. 
     
</TEXT>
</DOC>
