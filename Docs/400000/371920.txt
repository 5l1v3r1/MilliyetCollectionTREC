<DOC>
<DOCNO> 371920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo29.html </URL>
<DATE> 2005/08/22/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gaziantepspor, Galatasaray maçının hazırlıklarına başladı... 
</HEADLINE>
<TEXT>

     İzmir'de karşılaştığı Vestel Manisaspor'u 2-1 yenerek haftayı 3 puanla kapatan Gaziantepspor, Galatasaray ile yapacağı maçın hazırlıklarına ara vermeden başladı. 
     3 maç sonrasında puanını 7'ye çıkaran ve puan cetvelinde 3. sıraya yükselen Gaziantepspor'da, Vestel Manisaspor maçında görev alan futbolculara, teknik direktör Faruk Hadzibegiç'in talimatı üzerine salonda masaj uygulandı. 
     Gaziantepspor, Galatasaray maçının hazırlıklarını tüm futbolcuların katılımıyla yarın saat 19.00'da yapılacağı duyurulan çalışmayla sürdürecek. 
     Çarşamba ve perşembe günü çift antrenman yaparak Galatasaray karşılaşmasına hazırlanacak olan Gaziantepsporlu futbolcular, cuma günkü Galatasaray maçı için perşembe günü Celal Doğan Tesisleri'nde kampa girecek, cuma günü sabah yapacağı ter idmanının ardından da maç saatini bekleyecek. 
     Bu arada Gaziantepspor Teknik Direktörü Faruk Hadzibegiç, Kamil Ocak Stadı VIP Salonu'nda yarın saat 12.00'de düzenleyeceği basın toplantısında, Vestel Manisaspor maçını değerlendirecek ve Galatasaray maçına ilişkin açıklamalarda bulunacak. 
     
</TEXT>
</DOC>
