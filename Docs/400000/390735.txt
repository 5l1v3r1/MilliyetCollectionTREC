<DOC>
<DOCNO> 390735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/29/son/sontur15.html </URL>
<DATE> 2005/10/29/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Yüksekova'da esnaftan patlamalara karşı kepenk kapatma eylemi 
</HEADLINE>
<TEXT>

     Hakkari’nin Yüksekova İlçesi’nde son günlerde meydana gelen patlamalara tepki gösteren esnaf, 1 günlük kepenk kapatma eylemi yaptı. 
     AA muhabirinin aldığı bilgiye göre, son bir ay içinde 8 patlamanın olduğu ilçe merkezinde, işyeri sahipleri patlamaları protesto etmek amacıyla bir günlük kepenk kapatma kararı aldı. Karar doğrultusunda ilçedeki fırınlar hariç esnaf işyerlerini açmadı. Eylemi gerçekleştiren vatandaşlar, ilerleyen günlerde patlamaların devam etmesi halinde yine aynı eyleme başvuracaklarını kaydettiler. 
     Yüksekova Esnaf ve Sanatkarlar Odası Başkanı İrfan Sarı da patlamalar nedeniyle işyerleri zarar gören esnafın bu olaylara bir tepki olarak bugün kepenk kapatma eylemi gerçekleştirdiğini bildirdi. 
     İlçede, son 1 ay içinde çöp konteynırları, işyerleri ve askeri lojmanlar önüne bırakılan ses bombalarının patlaması sonucu maddi hasar meydana gelmişti. Son olarak 25 Ekim’de Yüksekova Askerlik Şubesi ile subay ve astsubay ailelerinin kaldığı apartman arasındaki yolda bomba patlaması sonucu maddi hasar oluşmuş, dün de Cengiz Topel Caddesi’nde bulunan Zagros İş Merkezi’nin 5. katında bomba patlaması sonucu birçok işyerinin camları kırılmıştı. 
     
</TEXT>
</DOC>
