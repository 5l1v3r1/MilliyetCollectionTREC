<DOC>
<DOCNO> 360395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/soneko04.html </URL>
<DATE> 2005/07/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Asgari ücretli ve memura tatil hayal... 
</HEADLINE>
<TEXT>

     Yaz sıcaklarının bastırmasıyla birlikte, bütün bir yılı çalışarak geçirenler tatil hayalleri kurarken, asgari ücretli ve ortalama düzeyde maaş alan memur için tatilin gerçekten "hayal" olduğu ortaya çıktı. İki kişiyle 7 gün yapılacak bir tatilin masrafı 1 milyar 133 milyon lira olarak hesaplandı. Asgari ücretlinin bu tatilin masrafını karşılamak için başka hiçbir harcama yapmadan 3 ay, memurun ise 1.5 ay çalışması gerekiyor. 
     ANKA’nın Devlet İstatistik Enstitüsü’nün DİE tüketici fiyatları endeksini hesaplarken baz aldığı ve Türkiye ortalamasını gösteren fiyatlarını esas alarak alarak yaptığı derleme, asgari ücretli ve memura tatilin "hayal" olduğunu ortaya koydu. Buna göre, iki kişilik sadece sabah kahvaltısını kapsayan otel ücreti 115.2 milyon lira düzeyinde bulunuyor. Şehirlerarası iki kişilik gidiş dönüş otobüs ücreti ise 83 milyon 280 bin lira olarak belirlendi. 
     Seyahat malzemeleri, cilt bakım ürünleri ve havlu gibi en düşük düzeydeki tatil malzemelerinin tutarı ise 189.4 milyon lira seviyesinde bulunuyor. 2 kişinin öğle ve akşam yemekleri için yapacağı harcama tutarı ise 54.2 milyon lira olarak hesaplandı. Buna göre, 2 kişinin 7 günlük yapacağı tatil masrafı 1 milyar 133.2 milyon lira olarak tespit edildi. 
     Söz konusu tatilin uçakla yapılması durumunda toplam tatil masrafı 1 milyar 808.4 milyon lira, trenle yapılması durumunda ise 1 milyar 104.4 milyon lira olarak hesaplandı. 
     
     7 GÜNLÜK TATİL İÇİN 3 AY ÇALIŞILACAK 
     Eşiyle birlikte 7 günlük bir tatile gidecek olan asgari ücretli otobüs ve trenle gideceği tatilin maliyetini karşılamak için başka hiçbir harcama yapmadan 3.2 ay, uçakla giderse de 5.2 ay çalışması gerekiyor. Eşlerden ikisinin de asgari ücretle çalıştıkları varsayılırsa otobüs ve trenle gidilecek tatilin maliyetini karşılamak için başka hiçbir harcama yapmadan 1.6 ay, uçakla gidilecek tatilin maliyetini karşılamak için de 2.6 ay çalışılması gerekiyor. 
     Ortalama 755 milyon lira alan bir memurun eşiyle birlikte otobüs ve trenle gideceği 7 günlük tatilin maliyetini karşılamak için 1.5 ay, uçakla giderse de 2.4 ay çalışması gerekiyor. Her iki kişinin de memur olduğu varsayılırse tatilin maliyetini karşılamak için çalışılması gereken süre, otobüs ve trenle gidilecek tatilde 0.8 aya uçakla gidilecek tatilde de 1.5 aya kadar düşüyor. Ancak tatilcilerin bu maliyeti karşılamak için başka hiçbir harcama yapmamaları gerekiyor. 
     
</TEXT>
</DOC>
