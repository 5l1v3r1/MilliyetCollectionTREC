<DOC>
<DOCNO> 360698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/soneko03.html </URL>
<DATE> 2005/07/13/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Dış ticarette dengeyi Rusya ve Çin bozdu... 
</HEADLINE>
<TEXT>

     Türkiye’nin dış ticaret dengesinde bu yıl yaşanan hızlı bozulmada Çin ve Rusya ile yapılan dış ticaretin dengesiz seyri belirleyici oldu. Türkiye 16.1 milyar dolarlık dış ticaret açığının 6.1 milyar dolarlık bölümünü bu iki ülkeyle ticarette verdi. 
     DİE ve Dış Ticaret Müsteşarlığı’nın ülkelere göre dış ticaret verilerine göre Türkiye bu yılın ilk beş aylık döneminde yine en fazla dış ticareti 3.8 milyar dolarlık ihracat ve 5.2 milyar dolarlık ithalatla Almanya ile yaptı. 
     Ancak Türkiye’nin Almanya’ya karşı verdiği dış ticaret açığı 1.4 milyar dolar olarak gerçekleşti. 
     Buna karşılık Türkiye 4.8 milyar dolarla bu dönemde en fazla mal satın aldığı Rusya’ya ancak 856 milyon dolarlık mal satabildi ve toplam 4 milyar dolarlık açık verdi. Rusya’dan yapılan ithalatta yüzde 65.3 oranında büyüme yaşanan bu dönemde ihracat artışı ise sadece yüzde 24.7 oldu. 
     Türkiye’nin Rusya’an yaptığı ithalatın büyük bölümünü ham petrol ve doğalgaz oluşturuyor. Türkiye bu dönemde Rusya’dan 1.5 milyar dolarlık petrol ve petrol ürünü, 1.4 milyar dolarlık da doğalgaz ithal etti. Petrol ve doğal gaz da dahil Rusya’dan toplam enerji maddeleri ithalatı 3.8 milyar dolara yükseldi. Türkiye’nin Rusya’dan yaptığı sanayi ürünleri ithalatı 820 milyon, tarım ürünleri ithalatı ise 144 milyon dolar olarak gerçekleşti. 
     
     ÇİN FAKTÖRÜ 

     Türkiye’nin Çin’den yaptığı ithalat ise bu dönemde yüzde 63 oranında artarak 2.4 milyar dolara yükseldi. Türkiye ise Çin’e ancak 218 milyon dolarlık mal satabildi. Başkta bir ifadeyle Türkiye Çin’e yaptığı ihracatla bu ülkeden gerçekleştirdiği ithalatın ancak yüzde 9’unu karşılayabildi. 
     Çin, İngiltere ve ABD gibi ülkeleri geride bırakarak Almanya, Rusya ve İtalya’nın arkasından Türkiye’ye en fazla mal satan üçüncü ülke oldu. Çin’e karşı verilen 2.2 milyar dolarlık açık ise Rusya’dan sonra bir ülkeye karşı verilen ikinci büyük açığı oluşturdu. Türkiye bu dönemde Çin’den 2.2 milyar dolarlık sanayi ürünü, 71 milyon dolarlık tarım ürünü ve 83 milyon dolarlık madencilik ürünü aldı. Sanayi ürünlerinin 419 milyon dolarını ise tek başına tüketim malları oluşturdu. 
     
     AB ÜLKELERİYLE DENGELER DÜZELİYOR 

     Türkiye’nin AB ülkeleriyle yaptığı dış ticarette ise dengeler Türkiye lehine gelişiyor. Bu yıl 2.9 milyar dolarla en fazla ithalat yapılan üçüncü ülke olan İtalya’ya karşı Türkiye’nin dış ticaret açığı yüzde 30 oranında azalarak 725 milyon dolara geriledi. İtalya’dan yaptığı ithalat yüzde 9.5 artan Türkiye’nin bu ülkeye ihracatı ise yüzde 34 büyüyerek 2.2 milyar dolara çıktı. 
     Türkiye’nin Fransa’dan yaptığı ithalat yüzde 9.3 azalarak 2.3 milyar dolara, bu ülkeye yönelik ihracat ise yüzde 6.9 artarak 1.6 milyar dolara çıktı. Dış ticaret açığı yüzde 32 azalarak 727 milyon dolara indi. Türkiye geçen yıl olduğu gibi bu yıl da İngiltere’ye karşı dış ticaret fazlası verdi. 2.3 milyar dolarlık ihracat yapılan İngiltere’den Türkiye toplam 1.8 milyar dolarlık mal aldı ve 453 milyon dolar fazla verdi. Aynı şekilde Türkiye Hollanda’ya karşı bu yıl da 270 milyon dolarla fazla verdi. 1.1 milyar dolarlık ihracat yapılan Hollanda’dan ithalat ise 837 milyon dolar oldu. 
     
     DİĞER ÜLKELER 

     Türkiye’nin dış ticaret dengesini Rusya ve Çin’den sonra bozan diğer ülkeler ise Japonya, Güney Kore, İsviçre gibi ülkeler oldular. Türkiye Japonya’ya karşı 1.1 milyar dolar, Güney Kore’ye karşı 1.3 milyar, İsviçre’ye karşı 1.8 milyar dolar açık verdi. 
     
     DENGEYİ DÜZELTEN ÜLKELER 

     Türkiye’nin bu yılın ilk beş ayında en dış ticaret yaptığı 41 ülkeye karşı açık 21.4 milyon dolarlık açık diğer ülkelere karşı da 5.3 milyar dolar fazla verdi. En yüksek fazla ise 1 milyar dolarla Irak’a karşı verildi. 

ANKA 
     
</TEXT>
</DOC>
