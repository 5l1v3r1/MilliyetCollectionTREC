<DOC>
<DOCNO> 366846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/dunya/axdun02.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Kerkük'e akın akın kayıt yaptırıyor 
</HEADLINE>
<TEXT>


Binlerce Iraklı Kürdün Kerkük'e ikamet kaydı yaptırdığı belirtildi. Kürtlerin Kerkük'ü kendi özerk bölgelerine dahil etme siyasetine tepki gösterildi 

DIŞ HABERLER SERVİSİ 


Iraklı Kürtlerin zengin petrol kenti Kerkük'ü özerk bölgelerine dahil etmek amacıyla akın akın bu kente giderek ikamet kaydı yaptırdığı bildirildi. AP, ikamet kaydı yaptıran Kürtlerin sayısını binlerle ifade etti. 
Kürtler, Kerkük'e geçici anayasanın 58. maddesi çerçevesinde geliyor. Bu madde, devrik diktatör Saddam Hüseyin döneminde yerlerinden zorla uzaklaştırılan kişilerin evlerine dönmesine ve tazminat ödenmesine imkan veriyor. AP, Saddam döneminde 80 bin Kürt'ün 850 bin nüfuslu Kerkük'ten Erbil ve Süleymaniye'ye göç ettirildiği bilgisine yer verdi. 
AP'ye göre Irak'ın kuzeyinde denetimi elinde bulunduran Kürt liderler, yerlerinden uzaklaştırılmış Kürtleri Kerkük civarında kayıt yaptırmaya teşvik ediyor. Ancak Kürt liderlerin Kerkük'ü kendi özerk bölgelerine dahil etme siyasetine Araplar, Türkmenler ve Türkiye karşı çıkıyor. 

Araplar ve Türkmenler tepkili 
Kürtlerin bölgeye geri getirilmesi Türkmenlerin ve Arapların tepkisine neden oluyor. Hasan Turan adlı bir Türkmen yetkili, "Hangi etnik grup mensubu olursa olsun Kerkük'te yerinden edilmiş insanların dönüşüne karşı değiliz. Ancak onlar aslen Kerküklü olmalı. Bu mesele insani bir meseleden, siyasi bir meseleye dönüştürülmemeli" dedi. 
Kerkük Belediye Meclisi'nin Arap üyesi Muhammed Halil de, "Kerkük'e gelen Araplar kentten ayrılmamalı, çünkü Kerkük farklı etnik grupların yaşadığı bir Irak kenti" diye konuştu. 


</TEXT>
</DOC>
