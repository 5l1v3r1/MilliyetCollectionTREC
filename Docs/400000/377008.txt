<DOC>
<DOCNO> 377008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sondun28.html </URL>
<DATE> 2005/09/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
New Orleans'ta tahliye bitti gibi... 
</HEADLINE>
<TEXT>

     ABD'nin güneyini vuran Katrina kasırgasından en çok etkilenen New Orleans'ta kenti gönüllü terk etmek isteyenlerin tahliye işleminin yüzde 80'i tamamlandı. 
     Polis yetkilileri, 400 bin evin hala elektriksiz olduğu kentte kalmak isteyenleri ikna etmek için asgari güç kullandıklarını belirttiler. 
     Sular altındaki kentte 10 bin kişinin, tahliye emrine karşın New Orleans'tan ayrılmayı reddettiği ve bu kişilerin elleri kelepçelenerek zorla tahliye merkezlerine nakledildiği haberleri geliyor. 
     Yetkililer, kasırganın 5 eyalette yol açtığı yıkım sonucunda resmi ölü sayısının şu anda 300 olduğunu belirtirken, Amerikan Kongresi de, kasırga kurbanları için 51,8 milyar dolar acil yardım yapılmasını onayladı. 
     Başkan George Bush da 16 Eylül'ü felakette hayatını kaybedenleri ulusal anma günü ilan etti. 
     Louisina eyaleti Valisi Kathleen Blanco, federal hükümetten bir hafta önce istediği telsiz ve seyyar jeneratörlerin hala gönderilmediğini açıklarken, binlerce afetzedenin nakledildiği Houston kentinde de yüzlerce felaketzede, söz verilen kredi kartlarını alabilmek için saatlerce güneşin altında bekledi, bazıları güneş çarpması yüzünden hastaneye kaldırıldı, polis kalabalığı güçlükle kontrol etti. 
     ABD'de son yapılan kamuoyu yoklamasında da Amerikalıların üçte ikisinin, Başkan Bush'un afet sonrasında hemen harekete geçmekte yetersiz kaldığını ve daha fazla şey yapabileceğini düşündüğü ortaya çıktı. 
     
     KAYIP PETROL PLATFORMU 
     Öte yandan, Meksika Körfezi'nde kasırga sırasında akıntının alıp götürdüğü bir dev petrol platformunun aranmasına da devam ediliyor. 
     Shell gibi büyük petrol şirketleri için denizlerde platformlar kuran bir Amerikan şirketine ait Deepwater Nautilus adlı, 119 metre boyunda ve 94 metre enindeki platform, kasırganın bağlantılarını koparması üzerine okyanusta kaybolmuştu. 
     Şirket yetkilileri, uydu sistemi sayesinde platformun 148 km doğuya gittiğini tespit ettiklerini, yakında römorkörlerle onu geri getirmek için harekete geçeceklerini belirttiler. 
     Bu arada Amerikan Çalışma Bakanlığı, Katrina kasırgasından doğrudan etkilenen 10 bin kişinin işsizlik yardımından yararlanabilmek için geçen hafta başvuruda bulunduğunu açıkladı. 
     Yetkililer, bunun ilk dalga işsizlik başvurusu olduğunu belirterek, yakında başvuru sayısının artmasının beklendiğini kaydettiler. 
     
</TEXT>
</DOC>
