<DOC>
<DOCNO> 365583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/siyaset/axsiy01.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik Kötü niyetler var 
</HEADLINE>
<TEXT>


Çocuk kampının açılışında yaşanan sorunlar üzerine Bartholomeos, "Bazı hususlarda kötü niyet var. Rumlar 120 bindi, şimdi 2 bin kişi kaldı. Durup dururken insan evini barkını bırakıp gitmez" dedi 

ÜMRAN AVCI İstanbul 


Kınalıada'daki Fener Rum Patrikhanesi'ne bağlı Hristos Manastırı'nın çocuk kampı çocuksuz açıldı. Fener Rum Patriği Bartholomeos, "Buranın sahibi olan Rum cemaati ve Rum Patrihkanesi kapı dışı ediliyor" dedi. 
Her yıl fakir, kimsesiz Türk vatandaşı Rum çocukları misafir eden Kınalıada'daki çocuk kampı bu yıl sorunlu açıldı. Vakıflar Genel Müdürlüğü, kampın açılışından önce dernekten, "Mülkünüze ait bu yeri çocuk kampı yapmak için devralıyoruz" diye dilekçe isteyince Patrikhane ile aralarındaki ipler gerildi. Bu nedenle her yıl haziran ayının sonunda açılan çocuk kampı, bu yıl İstanbul Valiliği'nin oluruyla bir ay gecikmeli olarak çocuksuz açılabildi. 
Açılış için Hristos Manastırı'nda ayin düzenlendi. Ayine Fener Rum Patriği Bartholomeos, Türkiye Ermenileri Patriği Mesrob II ve adalı Rumlar katıldı. 
Ayin sonrası basın mensuplarının sorularını yanıtlayan Bartholomeos, "Üzgünüz, çünkü çocuk kampı çocuksuz açılıyor. Vakıflar Genel Müdürlüğü Büyükada'daki yetimhanede olduğu gibi bu malımıza da el koymak istedi. Manastırı, mazbut vakıf ilan etmiş. İdaresine, yönetimine, gelirine, giderine el koymuş. 
Vakıflar Genel Müdürlüğü kamp bittikten sonra manastırın anahtarlarını iade etmemizi istiyor. Yani buranın sahibi olan Rum cemaati, Rum Patrikhanesi kapı dışı ediliyor" dedi. 
Ankara'ya 30'dan fazla mektup yazdıklarını, ancak yanıt alamadıklarını söyleyen Bartholomeos, "Ruhban okulu kapatıldı, vakıflarımıza el konuldu. Geçenlerde Brüksel'de Büyükelçi Ümit Pamir'e 'Ankara'nın bizde yarattığı intiba şudur ki, devletimiz patrikhanelerimizle diyalog kurmaya tenezzül etmiyor' dedim" diye konuştu. 

'AİHM'ye gideceğiz' 
"Bu mal bizimdir, imza atmayacağız" diyen Bartholomeos, "Büyükada'daki yetimhane için AİHM'ye başvurduk. Gerekirse yine başvuracağız. Madem ki hakkımızı burada bulamıyoruz, dışarıda arayacağız. ... Bazı hususlarda kötü niyet var. Rum vatandaşları 120 bindi, şimdi 2 bin kişi kaldı. Durup dururken insan evini barkını bırakıp gitmez" dedi. Belirsizlik nedeniyle çocukların kampa açılış günü getirilmediğini belirten yetkililer, "Aileler artık çocuklarını getirebilir" dediler. 


</TEXT>
</DOC>
