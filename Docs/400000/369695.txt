<DOC>
<DOCNO> 369695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/yazar/sazak.html </URL>
<DATE> 2005/08/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Erdoğan'a söz verdi 
</HEADLINE>
<TEXT>

Başbakan'a, 'Sürecin arkasında durursanız şiddetin durması için desteğe hazırız' diyen Baydemir, PKK'nın da adım atıp silahlı eylemi durdurması gerektiğini vurguladı 

Diyarbakır Büyükşehir Belediye Başkanı Osman Baydemir, Başbakan Erdoğan'la yaptığı görüşmede, 'Kürt sorununa demokratik çözüm' önerisiyle 'risk aldığını' söyleyen ve muhalefetin tutumundan yakınan AKP liderine, 'Sürecin arkasında durursanız birlikte yürümeye, şiddetin durması için her türlü desteği sağlamaya hazırız' dediği öğrenildi. 
Baydemir'le dün Erdoğan'ın gezisinin ardından Diyarbakır'daki havayı konuştuk. Osman Baydemir, Başbakan'ın attığı adımdan sonra PKK'nın da adım atması gerektiği söyledi, "Silahlı eylemler durmalıdır" dedi. 
'Kürt sorununu tanıma' söylemiyle kente gelen Başbakan Erdoğan'a Diyarbakırlılar niye ilgi göstermedi. PKK Kongra Gel'in 'mitinge katılmayın' çağrısı mı etkili oldu 500-600 kişinin yer aldığı toplu konut alanındaki tören yeri mi yanlış seçilmişti. 
Diyarbakır Belediye Başkanı, 'İsteseydik 1 milyon kişiyi toplardık' sözüyle hangi siyasi mesajı verdi Osman Baydemir, sabah Diyarbakır'ı dolaşmış. 
"Herkes bana, 'Başbakan sözlerinde ne kadar samimi, geçmişte Demirel, İnönü, Mesut Yılmaz da benzer şeyler söylediler. Arkası gelmedi. Tayyip Erdoğan Kürt sorununa demokratik açılım getirebilecek mi ' diye soruyor." 
Baydemir, Başbakan'a kentin sorunlarını içeren bir rapor sundu. O arada Erdoğan'ın aydınlarla yaptığı görüşmedeki düşüncelerinden ötürü Erdoğan'a teşekkür etti. Herkesin kafasındaki soruyu açtı 
"Bu sözlerin arkası gelecek miydi " 
Başbakan Erdoğan'ın sorunu ortaya koymasındaki cesaret, geçmişte yapılan hatalarla yüzleşme söylemi, şiddeti reddedenlerle diyalog çağrısı Baydemir'e göre olumluydu. 

'Sıkıntı var' itirafı 
Diyarbakır Belediye Başkanı bundan sonraki sürecin nasıl şekilleneceğini bekleyip görmek gerektiğini belirterek, "Ancak Kürt muhalefeti de güven ortamını devam ettirmek üzere 'Evet, biz de bu eylemleri durdurduk' demelidir" dedi. 
Baydemir bu noktada, "Erdoğan'ın Kürt sorununu demokrasi içinde çözme düşüncesinde nasıl zorluklar varsa, legal Kürt hareketi temsilcilerinin de PKK Kongra Gel'e silah bıraktırma konusunda sıkıntıları olduğunu" itiraf ediyor. 
Diyarbakır'da halkın Erdoğan'ı dinlemeye gitmeyişini ise AKP'nin organizasyon hatasına bağlıyor. 
Geziyi 'pozitif' değerlendiren Baydemir, 'Başbakan Erdoğan'ın Diyarbakır ziyareti, şiddeti birlikte durdurma umutlarını artırdı. Hükümetten yeni bir adım beklenmeden silahlar susmalı. Sayın Başbakan'ın Kürt sorunu derken karşılaştığı güçlükler, aldığı riskler karşısında aradığı özgüveni sağlamalıyız" diyor. 
Erdoğan, ekimdeki otogar açılışında Diyarbakır Belediyesi'ni de ziyaret edecekmiş. 

'Kuşkulu yaklaşım bitsin' DİYARBAKIR DHA 
Baydemir, Başbakan'a sunduğu 6.5 sayfalık raporda, merkezi yönetimin Diyarbakır Büyükşehir Belediyesi'ne kuşkulu yaklaştığını öne sürerek, bunun ortadan kaldırılmasını istedi. Raporda, Baydemir, şunları kaydetti "Hükümetten kaynak konusunda destek göremiyoruz. 5 proje için yaklaşık 45 milyon euro kredi ve hibe, Devlet Planlama Teşkilatı ve diğer kuruluşların gerekçeleriyle reddedildi." 



</TEXT>
</DOC>
