<DOC>
<DOCNO> 365413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonsiy11.html </URL>
<DATE> 2005/07/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çiçek Terörle Mücadele Yasası'nı güncelleştiriyoruz 
</HEADLINE>
<TEXT>

     Adalet Bakanı Cemil Çiçek, terörün dünyada ve Türkiye’de önemli bir sorun olmaya devam ettiğini belirterek, yasalarda herhangi bir boşluk meydana gelmemesi amacıyla Terörle Mücadele Yasası’nın güncelleştirildiğini ve yasa taslağının Eylül ayının ortasına kadar hazırlanmış olacağını bildirdi. 
     Çiçek, eğitim sürelerini tamamlayarak mesleğe kabullerine karar verilen 148 hakim ve savcı adayının Ankara Adliye Sarayı Konferans Salonu’ndaki ad çekme törenine katıldı. 
     Törende konuşan Çiçek, mesleğe atılacak hakim ve savcı adaylarının, kendilerinden büyük meslektaşları gibi ülkenin her yerinde adalet dağıtacağını söyledi. 
     Kura çekenlerin görevlerini layıkıyla yerine getireceklerine güveninin tam olduğunu ifade eden Çiçek, "Bu güven, sizin görev yapacağınız yerlerdeki tutum ve davranışlarınıza bağlı. Toplum, adalete güveni sarsılırsa üzülür" dedi. 
     Hukukçuların modernleşme ve çağdaşlaşmanın öncüleri olduğunun altını çizen Çiçek, hakimler ve savcıların topluma örnek olmasını istedi. 
     
     TERÖRLE MÜCADELE YASASI’NDA GÜNCELLEME 
     Törenden ayrılırken gazetecilerin sorularını yanıtlayan Çiçek, İngiltere’de 3 Türk’ün gözaltına alınması konusunda resmi kanallardan kendisine bilgi ulaşmadığını, bunun Dışişleri Bakanlığı’nın alanında olduğunu belirtti. 
     Terörün dünyada, Türkiye’nin yer aldığı bölgede ve Türkiye’de önemli bir sorun olmaya devam ettiğini vurgulayan Çiçek, yasalarda herhangi bir boşluk meydana gelmemesi amacıyla Terörle Mücadele Yasası’nı güncelleştirme çalışması yaptıklarını bildirdi. Çalışmanın dünyadaki gelişmeler, uluslararası alandaki çalışmalar ve Türkiye’nin yaşadığı tecrübeler dikkate alınarak yürütüldüğünü ifade eden Çiçek, yasa taslağını Eylül ayının ortasına kadar hazırlamış olacaklarını kaydetti. 
     Cemil Çiçek, "Terörle mücadele eden devlet güçlerimizin herhangi bir yasal eksikliği olmasın istiyoruz" dedi. 
     Terörün uluslararası tehdit olmaya devam ettiği sürece işbirliğinin zorunlu olduğunu vurgulayan Çiçek, şunları söyledi 
     "Terörün tanımında dünyada bir anlaşma söz konusu değil. Bizim ’terörist’ dediğimizi, başka ülke ’terörist’ kabul etmiyor. Bizim ’terör eylemi’ dediğimizi de çeşitli sebeplerden dolayı ’terör eylemi’ olarak kabul etmiyor. Bu nedenle uluslararası işbirliği gerçekleşmiyor. Türkiye’de bunun sayısız örnekleri var. Ümit ederim ki her gelişme, uluslararası camiayı uyarıcı etki yapar. Bir an evvel teröristlere imkan sağlayan, onların cesaretlenmesine imkan veren bu aymazlıktan bütün dünya kurtulur." Çiçek, daha sonra yenilenen Ankara Adli Sicil Bölge Müdürlüğü’nün açılışını yaptı ve adli sicil kaydını çıkarttı. Çiçek, adli sicil belgesi karşılığında alınan 3 YTL’yi de vezneye ödedi. 
     Hakim ve Savcı adaylarının ad çekme töreninde birinciliği paylaşan 2 ve ikinciliği paylaşan 3 kişiye, dizüstü bilgisayar ve cep telefonu 
     hediye edildi, plaket verildi. 
     
</TEXT>
</DOC>
