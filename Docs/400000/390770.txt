<DOC>
<DOCNO> 390770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/guncel/gun01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
365 günün sultanı 
</HEADLINE>
<TEXT>


Kuran - ı Kerim'in inmeye başladığı gece olan Kadir Gecesi'nde yapılan ibadet, içinde Kadir Gecesi bulunmayan bin ayda yapılan ibadetten daha faziletlidir 

Mehmet Gündem 

Meydanlar, mabetler, şenlikler, iftarlar, davetler derken nihayet Kadir Gecesi'ne kavuştuk. Bugün Kadir Gecesi üzerine yaptığım okumalardan, -herkesin gecesini tebrik ederek- bir yazı sunuyorum. 
Müslümanlar için üç aylar kutlu bir zaman dilimidir. Müslümanlar bu üç aya serpiştirilmiş Allah'ın rahmet ve bağışlamasının bol olduğu, duaların kabul edildiği "özel geceleri" de, ayrı bir coşku ve ümitle geçirirler. 
Recep ayının ilk cuma gecesi Regaip, 27. gecesinde Miraç, Şaban ayının 15. gecesi Berat kandilleri idrak edilir. Aslında bütün bunlar Ramazan hediyesi olarak son on günde ve tek gecelerde aranması belirtilen Kadir Gecesi'ni bulmaya bir hazırlık gibidir. 
Berat gecesi için Hz. Peygamber'in bir hadiste şöyle dediği rivayet edilir "Şaban ayının 15. gecesi olduğu zaman, o geceyi ibadetle geçirin, gündüzünü de oruç tutun. Çünkü Allah, o gece güneş doğuncaya kadar, dünyaya rahmetle tecelli ederek şöyle buyurur 
"Yok mudur bağışlanmak isteyen, bağışlayayım. Yok mudur rızık isteyen, rızıklandırayım. Yok mudur dert ve musibete yakalanan, şifa vereyim. Daha ne gibi dilekleri olan varsa istesinler vereyim" 
Berat'ın ardından Allah kullarına Kadir Gecesi'ni sonsuz rahmetinden lütfeder. Adeta yılın diğer bütün zaman dilimi Kadir Gecesi içindir. 

Melekler yere iner 
Kadir Gecesi "kadr" kelimesinden gelir. O gecede bir kadirşinaslık ruh ve manası parıldamaktadır. Denir ki, "O gecenin kadrini bilin ki, kadriniz bilinsin." 
Bu geceye Kadir Gecesi denilmesi şeref ve kıymetinden dolayıdır. Çünkü, Kuran-ı Kerim bu gecede inmeye başlamıştır. Bu gecedeki ibadet, içerisinde Kadir Gecesi bulunmayan bin ayda yapılan ibadetten daha faziletlidir. Gelecek bir seneye kadar cereyan edecek olan her türlü hadiseler Allah'ın ezeli kaza ve takdiri ile ilgili meleklere bu gece bildirilir. Bu gecede yeryüzüne Cebrail ve çok sayıda melek iner. Bu gece tan yerinin ağarmasına kadar esenliktir, her türlü kötülükten uzaktır. Yeryüzüne inen melekler uğradıkları her mümine selam verirler. 
Kuran'da aynı adla bir de sure vardır. 97. sure olan Kadir Suresi. Meali şöyledir "Şüphesiz biz onu Kuran'ı Kadir Gecesi'nde indirdik. Kadir Gecesi'nin ne olduğunu sen ne bileceksin Kadir Gecesi bin aydan daha hayırlıdır. Melekler ve Ruh Cebrail o gecede, Rablerinin izniyle her türlü iş için iner de iner. O gece, tan yerinin ağarmasına kadar bir esenliktir." 
Hz. Peygamber, bu gece için şöyle demektedir "Kim ki, faziletine inanarak ve mük fatını Allah'tan bekleyerek Kadir Gecesi'ni ibadetle geçirirse geçmiş günahları bağışlanır." 
Hz. Aişe bir gün Hz. Peygamber'e sorar " Ya Rasulallah Kadir Gecesi'ne rastlarsam nasıl dua edeyim " Şöyle buyurur "De ki 'Allahım sen çok affedicisin, affetmeyi seversin, beni de affet." 

83 yıl 4 ay 
Kadir Gecesi'nin hangi gece olduğu kesin olarak bilinmemekle beraber genellikle ramazanın 27. gecesinde olduğu benimsenmektedir. Bu gizlilik insanı arayışa ve dikkate yöneltmektedir. Çünkü insan Allah katında hedefleri kadar kıymetlidir. 
Kuran'ın "Bin aydan daha hayırlı" olarak anlattığı Kadir Gecesi'ni rakama dökersek Bin ay, 83 yıl 4 aya tekabül eder ki, bazı İslam bilginlerine göre bu gece yapılan ibadet 83 yıl 4 aylık bir ömre bedeldir. 
Bir rivayete göre Hz. Peygamber'e ümmetinin ömrü gösterilmiş. Hz. Peygamber de önceki ümmetlerin ömrüne nispetle kısa olduğu için, amelde dinin buyruklarını yerine getirmede onların uzun ömürde işlediklerine yetişemezler diye bu ömrü kısa bulmuş. Bunun üzerine Cenab - ı Hak bin aydan hayırlı olan Kadir Gecesi'ni vermiş. 

Bir ömre bedel gece 
Nereden baksak k r içinde k r var insan için. Rahmetinin, merhametinin, şefkatinin zirve noktasında Allah, kullarını bağışlamayı dilemiş ve fevkaladelikler yaratmış onlar için. 
Bu geceler, bağışlanmak isteyenler için adeta Allah tarafından onlara tanınan bir "genel af" gibi. 
Yani Allah bir damla olan kullarına bir derya olmanın kapılarını ardına kadar açıyor ve "Buyurun, girin" diye adeta bir davetiye çıkarıyor Kadir Gecesi'nde. 
Her yıl bu devran böyle ilahi lütufla taçlandırılarak dönüp duruyor. Önce üç aylar, sonra ramazan, sonra Kadir Gecesi... 
Hepsi insan için gerçek bayram olsun diye... 



</TEXT>
</DOC>
