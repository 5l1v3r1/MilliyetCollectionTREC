<DOC>
<DOCNO> 394240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/ekonomi/eko01.html </URL>
<DATE> 2005/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanat bahçeli alışveriş merkezi 
</HEADLINE>
<TEXT>


MDC Turkmall, Türkiye'ye ilk kez gelecek yeni tekstil markalarına ev sahipliği yapacak Etlik Forum'un temelini attı. 150 milyon euroya mal olacak merkezin içinde hayvanat bahçesi de olacak 

ÜNSAL EREKE Ankara 

Gayrimenkul proje geliştirme firması Hollandalı MDC ile alışveriş merkezleri ve ofisler üreten Alman Turkmall, Ankara'da 150 milyon euroya mal olacak alışveriş ve iş merkezi Etlik Forum'un temellerini attı. 
Keçiören Etlik'te 200 bin metrekare üzerinde kurulacak Etlik Forum, MDC Turkmall'ın Forum Bornova'dan sonra ikinci yatırımı olacak. Etlik Forum'un yapılacağı yeri sekiz yıl önce tesadüfen gördüğünü söyleyen MDC Turkmall Başkanı Hans Otto Nager, şöyle konuştu 

Rota değişti, yeri gördü 
"Ankara'ya inerken hava mualefeti nedeniyle uçak mevcut rotasının dışına çıktı. Ovacık'ta turladık. Uçaktan gördüğüm bölgenin boşluğu beni etkiledi ve burayı yatırım yapılacak yer olarak belirledik." Törene katılan Başbakan Yardımcısı Abdüllatif Şener de Ankara'da ilk defa geldiği bu yeri görünce politikacı ile işadamı arasındaki farkı anladığını belirtti. 

10 yılda 10 milyar euro 
MDC Turkmall Genel Müdürü Levent Eyüboğlu ise, "On yıllık yatırım planlarımızı 4 milyar euro olarak belirledik. Ancak, MDC'nin Amerikalı bir fonla birleşmesiyle 10 milyar euroya çıkardık" dedi. 
150 milyon euroya mal olacak Forum Etlik Alışveriş ve Eğlence Merkezi'nin 2007'de tamamlanması planlanıyor. Merkezde, sinema, yiyecek ve içecek alanlarının yanı sıra büyük bir hipermarket ile Türkiye'ye ilk kez gelecek yeni moda markalarının da içinde olacağı mağazlar, ayrıca bir de hayvanat bahçesi bulunacak. 




</TEXT>
</DOC>
