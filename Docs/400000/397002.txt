<DOC>
<DOCNO> 397002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/soneko16.html </URL>
<DATE> 2005/11/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tekel'in gözü yeniden liderlikte 
</HEADLINE>
<TEXT>

     TEKEL Genel Müdürü Fahri Arıkan, pazarda liderliği tekrar ele geçirmek için çalışmalar yaptıklarını belirterek, bunun için öncelikle mevcut markaların ürün kalitesini artırmaya çalıştıklarını bildirdi. 
     A.A muhabirinin sorularını yanıtlayan Arıkan, TEKEL'in pazar payına ilişkin olarak, kuruluşun birinci durumdan ikinci duruma düştüğünü hatırlattı. 
     Bunun için öncelikle mevcut markaların ürün kalitesini artırmaya çalıştıklarını ve paket dizaynları başta olmak üzere kutulu pakete geçiş çalışmaları yaptıklarını kaydeden Arıkan, bu çerçevede, mevcut fabrikaların kapasite, performans ve verimliliğini artırıcı tedbirler aldıklarını, bunun yanında pazarın talebi olan yeni ürünler üzerinde çalışacaklarını da açıkladı. 
     
     YILBAŞINDAN İTİBAREN YENİ ÜRÜNLER GELİYOR 
     TEKEL Genel Müdürü, yılbaşından itibaren yeni ürünlerin gündeme geleceğini ve bunlar içinde şark tipi tütün kullanılan sigaralar da olacağını söyledi. 
     Bu amaçla, 10'a yakın yeni marka tescili yaptırdıklarını anlatan Arıkan, ayrıca, Samsun ve Maltepe harmanı üzerinde de çalışmaların sürdüğünü, sonuçta Türk tütünden yapılmış sigaralar üzerindeki kötü imajı sileceklerini bildirdi. 
     Yeni dönemde TEKEL'in ürünlerinin bir çoğunun yeni marka olacağını, ancak mevcut markaları da çeşitlendirmeyi düşündüklerini açıklayan Arıkan, ''Bunlarda yönlendirici, tüketicinin talebi olacak'' diye konuştu. 
     
     ''2000 İLK HARMANINA DÖNECEK'' 
     TEKEL 2000 sigarasına ilk çıkışından bu yana olan talebi mercek altına aldıklarını, en çok satışın yapıldığı zamanki harman yapısının ne olduğunu belirlemeye çalıştıklarını da kaydeden TEKEL Genel Müdürü, ''2000'i en azından aslına döndüreceğiz'' dedi. 
     Fabrikalar arasında bir üretim standardına da gitmeye çalıştıkları ifade eden Arıkan, ''Yani belli bir markayı belli bir fabrikada üretmeye çalışıyoruz. Bunu sağlamalıyız, yoksa bir sigarayı iki fabrikada ürettiğinizde kalite tutmuyor'' diye konuştu. 
     
     ''FASON ÜRETİM İÇİN ARAYIŞLAR SÜRÜYOR'' 
     Yeni hardbox sert kutu paket makinaların faaliyete geçişinin gelecek yılın Ekim ayını bulacağının hatırlatılarak, pazar kaybını durdurmak için ne gibi tedbirler alınacağına ilişkin olarak da Arıkan, ''Ekim'e kadar başka çözümlerimiz de var. Fason için arayışlar sürüyor'' diye konuştu. 
     Ancak burada, nakliye, fon ve yasal ve teknik sıkıntıların bulunduğuna dikkat çeken Arıkan, ''Harman ve güvenlik problemleri var. 2006 yılı başlarında bir çözüm olabilir ama görüşmeler devam ediyor'' açıklamasında bulundu. 
     
     İHTİYAÇ FAZLASI TÜTÜNLERDE KAÇAK ENDİŞESİ 
     TEKEL'in elinde bulunan ve destekleme kapsamında alınmış tütün stokları konusunda da Arıkan, bunun satışı için dünyanın çeşitli yerlerinde temaslarda bulunacak ekiplerin oluşturulduğunu, ancak görüşmelerin henüz başlamadığını kaydetti. 
     Bu tütünleri talep edecek ülkelere yerinde pazarlamak durumunda olduklarını kaydeden Arıkan, ''Çünkü bunların imhası da bir maliyet içeriyor'' dedi. 
     Bunun yanında, tütünlerin burada satılıp, Kuzey Irak'a gitmesi oradan da tekrar Türkiye'ye girmesi gibi bir sıkıntılarla karşılaşabildiklerini de hatırlatan Arıkan, ''Onun için bizim açımızdan alıcının milliyeti önem arz ediyor. Bunları dikkate alarak ülke belirlemeye çalıyoruz'' diye konuştu. 
     
     TEKEL KARLILIĞI GERİ PLANA ATMAYACAK 
     TEKEL'in artan vergi yükü ve pazar payı düşüşü nedeniyle zararlı noktada bulunduğunu söyleyen Arıkan, ''Ancak 2-3 aydır olumluya gidiş var. Kara geçirme hedefimiz var. Son yaptığımız fiyat ayarlamalarının yıl sonu bilançoya yansıyacak 100 trilyon liralık olumlu bir katkısının olacağını düşünüyoruz'' dedi. 
     Bundan böyle yapacakları çalışmalarda, fiyat ve pazar payını dikkate alacaklarını anlatan Genel Müdür, ''Karlılığı geri plana atmayacağız'' diye konuştu. 
     TEKEL'in bazı ürünlerinin taklit edilmekte olduğunu, bunların kendi ürünleri ile uzaktan yakından alakası olmadığını da söyleyen Arıkan, bunlarla ilgili mahkemelerde davaların devam ettiğini kaydetti. 
     
</TEXT>
</DOC>
