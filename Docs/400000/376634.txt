<DOC>
<DOCNO> 376634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/idiz.html </URL>
<DATE> 2005/09/08/ </DATE>
<TIME>  </TIME>
<AUTHOR> Semih İDİZ  </AUTHOR>
<HEADLINE>
AB, Kıbrıs sorununda taraf olmuştur 
</HEADLINE>
<TEXT>


Brüksel'de dün yapılan AB büyükelçileri toplantısından çıkan sonucun ayrıntılarını önümüzdeki günlerde çeşitli kaynaklardan öğreneceğiz. 
Ancak Türkiye'nin, imzaladığı "Kıbrıs Protokolü"ne ek olarak yayımladığı deklarasyona yanıt olarak AB'nin ortaya çıkaracağı "karşı deklarasyonun" ana hatları hemen hemen belli olmuştur. 
Basında çıkan taslaktan da anlaşılacağı gibi, metinde Türkiye'nin midesini bulandıracak hususlar var. Buna rağmen, AB'nin 3 Ekim randevusunu engelleyecek bir yaklaşım içinde olmadığı da görülüyor. 
Fakat, müzakerelerin başlamasıyla bazı üyelerin Türkiye'nin başını Kıbrıs konusunda epeyce ağrıtmaya hazır oldukları da anlaşılıyor. 
Bunu tabii ki kendi çıkarları uğruna yapacaklar. Yani, "Kıbrıs'ta bir an evvel adil bir çözüme varılsın" şeklinde bir düşünce burada ön planda değil. Bu ise, AB'nin lokomotifi olma özelliğini taşıyan ülkelerdeki vizyonsuzluğu ortaya koyuyor. Zira, Kıbrıs'ta bir an evvel bir çözüme varılamamasının, aslında AB'nin başını ağrıtacağını düşünen yok gibi. 

Vizyonsuz ülke 
Bu vizyonsuz ülkelerin arasında, aynı zamanda Güvenlik Konseyi'nin daimi üyelerinden olan Fransa'nın bulunması ise düşündürücüdür. Bu kadar önemli konumda olan bir ülkenin küçük siyasi hesapların peşine düşmüş olmasının anlaşılması gerçekten zor. 
Özetlemek gerekiyorsa, Kıbrıs sorununun ayrıntılarını bilmesine karşın bu sorunu kendi çıkarı için istismar eden Fransa, adada bir çözüme ulaşılmasını ne kadar zorlaştırdığını düşünme ihtiyacını nedense duymuyor. 
Fransa gibi ülkelerin, Kıbrıs'ta çözümsüzlüğün nedeni olduklarını bir referandumla tescil etmiş olan Rumları cesaretlendiriyor olmalarından daha önce söz etmiştik. Ancak, işi çok daha karmaşık bir noktaya getiren vahim bir durum söz konusu burada. 

AB tarafsız değil 
AB, özellikle son aylarda ortaya koyduğu tavır ile, Kıbrıs sorununda resmen taraf olmuştur. Çabalarını ise, Kıbrıs sorununu çözmek için değil, Türkiye'ye Kıbrıs konusunda kendi arzularını kabul ettirmek için harcar duruma gelmiştir. AB'nin bu arzularının Kıbrıs Rum arzularıyla örtüştüğü ise gözden kaçmamaktadır. 
Kısacası Türkiye'nin, BM Genel Sekreteri tarafından başlatılacak olan yeni bir Kıbrıs egzersizinde AB'yi "tarafsız bir oyuncu" olarak kabul etme olanağı kalmamıştır. Nedeni ise malum Kıbrıslı Türkler, çözüm için doğru olanı yapmalarına rağmen AB tarafından cezalandırılırlarken, Rumlar yanlış olanı yaptıkları için ödüllendirilmeye devam ediyorlar. 
Evet, doğrudur, AB'nin bu tavrını 'rezillik' gibi sert ifadelerle kınayan önemli Avrupalı politikacılar var. Ancak, onların sözlerinin havada kaldığını görüyoruz. Çünkü günün sonunda, AB'nin Kıbrıs sorununa yaklaşımı genelde Rumlardan yana oluyor. 

Çözüm Annan Planı 
Öte yandan bu durum, Türkiye'nin Kıbrıs konusunda adil bir çözüm için çabalarını sürdürmekten vazgeçmesini de gerektirmez. 
Kıbrıs sorununun görüşüldüğü yer BM'dir. Bunu AB'nin tüm ilgili belgeleri de aslında teyit etmektedir. Ankara, 3 Ekim sonrasında Kıbrıs sorununu engel olarak karşımıza çıkaracak olan AB üyelerine bu hususu sürekli olarak hatırlatmak zorunda kalacaktır. 
Bu arada şu anda ölü görünen Annan Planı da Türkiye açısından önemli bir can simidi özelliğini korumaya devam edecektir. Zira çözümün formülü beş aşağı iki yukarı o planda mevcuttur. 



</TEXT>
</DOC>
