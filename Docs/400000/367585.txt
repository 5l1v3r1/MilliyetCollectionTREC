<DOC>
<DOCNO> 367585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sondun14.html </URL>
<DATE> 2005/08/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Irak'ta intihar komandosu öldürüldü... 
</HEADLINE>
<TEXT>

     Irak'ta bir Amerikan devriyesini hedef alan intihar komandosunun öldürüldüğü bildirildi. 
     Polis, başkent Bağdat'ın kuzeydoğusunda Yeni Bağdat semtinde meydana gelen olayda, Amerikan askerlerinin, patlayıcı yüklü araçla üzerlerine gelen saldırgana ateş açtıklarını, bu sırada aracın infilak ettiğini açıkladı. 
     Polis, patlama sırasında yoldaki üç sivilin yaralandığını, evlerin hasar gördüğünü bildirdi. 
     Bölgenin Amerikan ve Irak güçlerince kordon altına alındığı belirtildi. Amerikan askerlerinin kayıp verip vermediği hakkında açıklama yapılmadı. 
     Öte yandan Bağdat'ın güneyindeki Babil vilayetinde düzenlenen intihar saldırısında iki polisin öldüğü, ikisinin yaralandığı kaydedildi. 
     Bu arada yetkililer, İngiliz askerlerinin kontrolündeki Irak'ın güneyinde yola yerleştirilen bombanın patlamasıyla bir İngiliz askerinin yaralandığını açıkladılar. 
     Görgü tanıkları ise Basra kentinin kuzeyindeki patlamada 3 askerin yaralandığını, askerlerin helikopterle olay yerinden uzaklaştırıldığını söyledi. 
     Başkenti Londra'nın terör saldırılarına hedef olduğu İngiltere'nin Irak'ın güneyinde 8500 askeri bulunuyor. 
     
</TEXT>
</DOC>
