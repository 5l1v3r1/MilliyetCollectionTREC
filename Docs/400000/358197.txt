<DOC>
<DOCNO> 358197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/guncel/gun03.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Murat 124 mü gönderecekti ' 
</HEADLINE>
<TEXT>


Vali Göksu, Londra'da "Bentley" marka lüks araçla karşılanmasına yönelik eleştirilere, "Ruhsatına mı bakacaktım" yanıtını verdi 

TURAN GÜLTEKİN DHA 

Batık bankacı Halis Toprak'ın sağladığı biletle yurtdışına çıkması üzerine gelen tepkilerin ardından hükümete yönelik baskıların artmasıyla istifa etmek zorunda kalan Vali Yusuf Ziya Göksu, Londra'da "Bentley" marka lüks araçla karşılanmasına yönelik eleştirileri, "Londra'da Murat 124 gönderecek değildi. Bir araç bizi otele götürdü, plakasına, ruhsatına mı bakacaktım" diye yanıtladı. 
Göksu, kendisine veda ziyaretine gelen Ege Genç İşadamları Derneği üyelerine, Toprak'la 32 yıllık arkadaş olduğunu yineleyerek şunları söyledi 
"Çok ısrar etti ve puanlarıyla bilet aldı. Kötü niyetli olsaydım Toprak'tan bu işi başka bir yolla yapmasını isterdim. 36 yıl devletin valisi olarak görev yaptım. Toprak çok eski arkadaşım, kırmızı bültenle aranmıyor, borçlarını ödeyen, İstanbul'da sosyal yaşamın içinde bir işadamı." Göksu, Milliyet'te yer alan "16 Temmuz itibariyle" istifasını istemesiyle zamlı maaştan faydalanacağı ve emekli ikramiyesinin artacağı yönündeki haberi eleştirirken, neden özellikle bu tarihi seçtiği konusuna açıklık getirmedi. 
Göksu, "Böyle işadamlarına ben de kızıyorum, ama dostluğu bir anda bitiremem" sözündeki "böyle işadamları" ifadesiyle Halis Toprak'ı kastetmediğini de bildirdi. 


</TEXT>
</DOC>
