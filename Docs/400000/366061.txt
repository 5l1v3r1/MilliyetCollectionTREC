<DOC>
<DOCNO> 366061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko13.html </URL>
<DATE> 2005/08/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Sezonluk" klimalara dikkat Parçasını bulamayabilirsiniz... 
</HEADLINE>
<TEXT>

     Aşırı sıcaklara bağlı olarak artan klima talebi nedeniyle piyasaya sezonluk, servis ağı ve yedek parçası bulunmayan üretimlerin girdiği bildirildi. 
     Emas Makina A.Ş. Genel Müdürü Önder Kıratlılar, AA muhabirine yaptığı açıklamada, sıcaklıklara paralel olarak klima satışının arttığını, firmaların bu dönemde oldukça yoğun günler geçirdiğini söyledi. 
     Talebin tüketicisini düşünerek üretim yapan büyük firmalar kadar sezonluk ürün üreten firmalar tarafından da karşılanmaya çalışıldığını belirten Kıratlılar, piyasada, markası belli olmayan ve mantar gibi türeyen klimalar nedeniyle büyük bir rekabet yaşandığını dile getirdi. 
     Piyasada fiyatı 300 YTL'den başlayıp 2 bin YTL'ye kadar çıkan klimaların bulunduğunu ifade eden Kıratlılar, fiyatın bu kadar düşmesinin, ürünlerin kalitesiz olmasından ve rekabetten kaynaklandığını bildirdi. 
     Kıratlılar, klima piyasasında, bu işi, al-sat usulüyle yapanların yanı sıra, ürününü, yedek parça, montaj, servis ağıyla destekleyenlerin de bulunduğunu vurgulayarak, şunları kaydetti 
     ''Büyük firmaların kaliteli klima üretiminin yanı sıra, yurtdışından getirilen parçalarla sezonluk üretim yapan firmalar da türedi. Ucuz klimalar, tüketicilere cazip geldi ancak bu klimalar bozulduğu zaman tamir imkanı olmadığı için çöpe atıldı. Halen piyasada bozulduğunda tamir imkanı olmayan çok sayıda ucuz klima var. Servis ağı ve yedek parçası bulunamayan bu klimalar tüketiciyi zor durumda bırakıyor. Böyle devam ederse Türkiye klima çöplüğüne dönebilir. Tüketiciler klima alırken ucuzluğa aldanmamalıdır.'' Özellikle servis ağına dikkat edilmesi gerektiğine dikkati çeken Kıratlılar, tüketicilerin aldıkları ürünün servis ağına, yedek parçasına ve garanti süresine dikkat etmesini istedi. 
     Klimalar için eskiden 1 yıl garanti zorunluluğunun bulunduğunu ancak yeni Tüketiciler Kanunu'yla bu sürenin 2 yıla çıkarıldığını belirten Kıratlılar, ''Üretimi durdurulan ürüne ise en az 10 yıl yedek parça sağlanması gerekir ancak sezonluk klimalar bozulduğunda ikinci yıl bile yedek parça bulunamıyor. Bu firmaların çoğu al-sat usulüyle çalıştığından ne servis ağı, ne de yedek parça imkanı var. Bu nedenle, güvenilir markalar tercih edilmelidir'' diye konuştu. 
     
</TEXT>
</DOC>
