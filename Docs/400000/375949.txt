<DOC>
<DOCNO> 375949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/spor/axspo01.html </URL>
<DATE> 2005/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba kaçıyor 
</HEADLINE>
<TEXT>


Beşiktaş'ın Kolombiyalı kalecisi, Boca Juniors'a dönme planları yapıyor. Arjantin'in Ole gazetesine konuşan Oscar, devre arası veya sezon sonunda takımdan ayrılacağını açıkladı 


Siyah - Beyazlı kulübün, geçtiğimiz mayıs ayında 1 yılı opsiyonlu 3 senelik sözleşme yenilediği Oscar Cordoba, Arjantin basınına sürpriz açıklamalar yaptı. Kolombiyalı file bekçisi, 1997-2000 yılları arasında formasını giydiği Boca Juniors takımına geri dönmek istediğini belirtti. 
Arjantin'in Ole gazetesine konuşan Cordoba, 3 lig ve birçok uluslararası kupa kazandığı Boca Juniors'un yaşantısında çok önemli bir yeri bulunduğunu belirterek futbol kariyerine bu kulüpte son vermeyi planladığını söyledi. 

Boca beklemede 
Ailesinin de bu düşüncesine destek verdiğini vurgulayan Beşiktaşlı kaleci, yönetimin izin vermesi halinde devre arasında, olmazsa sezon sonunda Arjantin'e dönme hesapları yaptığını vurguladı. 
Süper Lig ve UEFA Kupası'nda zirveyi hedefleyen Beşiktaş'ı devre arası ortada bırakmaya gönlünün razı olmadığını da kaydeden Cordoba, bunun tamamen Boca Juniors'tan beklediği teklife bağlı olduğunu dile getirdi. Bu arada, Arjantin'de lig ve kupada kötü sonuçlar alan Boca Juniors'un, Cordoba ile anlaşmasına kesin gözüyle bakıldığı ifade edildi. Boca Juniors ile Cordoba'nın el sıkıştığını iddia eden Ole gazetesi, "İki taraf da bu evliliği istiyor, işlem tamamlanmıştır" yorumunu yaptı. n MEHMET ÇİFTÇİ 

Tokatçı Pancu 

Beşiktaş ile Güngören Belediye arasında geçen hafta oynanan hazırlık maçında gergin anlar yaşandığı bildirildi. Daniel Pancu'nun kendisine sert girerek sakatlanmasına neden olan rakip takımın stoperi Mert'e tokat attığı ortaya çıktı. Rumen futbolcunun bu davranışıyla tansiyon yükselirken araya girenler olayın büyümesini önledi. Bu arada Pancu'nun dün MR'ı çekildi. Ciddi bir sakatlığı olmayan tecrübeli futbolcu bugün takımla idmana çıkacak. Öte yandan Kartal 1 günlük aranın ardından Rizespor'la oynayacağı maçın hazırlıklarına dün başladı. 

Ali'nin aklı dev maçlarda 

Erciyes maçında gördüğü kırmızı kart için aldığı 3 maçlık cezayı tamamlayan Ali Tandoğan, gözünü Malmö ve Fenerbahçe ile karşılaşmalarına dikti. Tecrübeli yıldız, "Cezaları hak ettim. Artık daha dikkatli olacağım. Önce Malmö'yü, ardından Fenerbahçe'yi yenmek istiyoruz" dedi. Annesi Güler hanım, Ali'nin bir daha kırmızı kart görmemesi için kurban kestirdiklerini söyledi. 

Kleberson dönemedi 

Beşiktaş Kulübü tarafından cumartesi günü İstanbul'a döndüğü açıklanan Kleberson'un zorunlu olarak Brezilya'da kaldığı ortaya çıktı. Ailesini getirmek için 5 gün izin alarak ülkesine giden sambacının çocuğu, dönüş için havaalanına geldiklerinde aniden rahatsızlanarak havale geçirdi. Bunun üzerine hemen telefona sarılarak kulübü arayan Kleberson 4 gün izin istedi. Teknik Direktör Rıza Çalımbay, yıldız futbolcunun bu isteğini kabul etti. 


</TEXT>
</DOC>
