<DOC>
<DOCNO> 386829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/guncel/gun05.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lezzet kuyruğu 
</HEADLINE>
<TEXT>


İftar saati sadece ramazan çadırlarında heyecanla beklenmiyor. Sultanahmet Köftecisi'nde saatler önce başlayan kuyruk, ezan okunsa da bitmek bilmiyor 

MEHMET GÜNDEM 

İftara tam bir saat var. Tarihi Sultanahmet Köftecisi'nin önünde uzun bir kuyruk. Ben de ilişiyorum, kuyruğun sonuna. Gelip geçenler merakla soruyor, "Ne oldu, bu kuyruk ne kuyruğu " "Köfte kuyruğu" cevabını alanlardan alaycı gülüşler, yadırgamalar geliyor. Kimisi de uyarıyor, "Bu kuyruk bitmez, boşuna beklemeyin. Bir köfte için değer mi bu kadar süre ayakta dikilmeye. Aklınızı mı kaçırdınız " 
İftara bir saat kala kuyruğun en arkasındayken, on dakika içinde uzayıp giden kuyruğun ortalarında buluyorum kendimi. Önümde gün görmüş yaşlılar duruyor, arkamda gençler. Neredeyse eski ve yeni arasında köprü gibiyim. 
Önce tanışma, sonra sohbet faslı başlıyor. Birkaç dakika içinde kırk yıllık ahbap gibi sohbeti koyulaştırıyoruz. 
Gençler, Seda, Arzu, Neşe üniversitede okuyorlar. "Niye kuyruktasınız " soruma, "Güven duygusu, kalite, bilinen bir yer. Gelenek görenek bizi buraya getirdi" diyorlar. 
Kuyrukta ilk defa gelenler de var, buranın müdavimleri de. Şuursuzca gördüğü bu kalabalığa takılanlar bir bir dökülüyorlar... 

Beklemenin verdiği haz 
Önümdeki gün görmüş yaşlılar, "Anlamazlar Sultanahmet Köftecisi'nin önünde beklemenin verdiği hazzı" diyerek tepki gösteriyorlar. Şimdi onlara soruyorum "Niye kuyruktasınız " 
İsmini söylemek istemeyen bir beyefendi, "Bizim nesil hayatını kuyrukta geçirdi. Bizde bir kuyruk kültürü var. Ama bu başka ve özel. Burada biz nostalji yapıyoruz." 
Hanımefendiler Melek, Nefise ve Oya anlatmaya başlıyorlar, Türkiye'nin kuyruklu günlerini, vesikayla ekmek, yağ, gaz alınan günlerini. 
Nihayet 20 dakika sonra ilk demirlediğimiz yerden ileriye doğru birkaç adım atıyoruz. Bir tarih sohbetine dönüyor konuşmalar. Bu hanımefendilerden birisi mimar, "Ben Saraçhane Geçidi'ni çizen 4 kişiden biriyim" diyor. 
Kızlar da sohbete katılıp, "Bizim bir nostaljimiz yok. Daha o kadar yaşamadık. Harç kuyruğu gibi daha lüks kuyruklara giriyoruz" diyorlar. 

Attil İlhan sohbeti 
Sohbet, hayattan, gençlikten şik yete doğru kayıyor. Önümdekiler hep birden "Ahlak bozuldu, saygı kalmadı. Hayat daha kötüye gidiyor" diye yakınıyorlar. Gençler de aynı fikirdeler... 
Uzayıp giden bir kuyruk... Zaman zaman kuyruğa dışardan bakıyorum. Merak ediyorum, elinde kitap tutan var mı Elinde olmasa da poşetinde kitap olanları görüyorum. Tekrar, kuyruktaki yerime dönüyorum. Benim elimde siyah bir poşet var. İçinde Attil İlhan'ın 6 şiir kitabı. İçinden "Ben sana mecburum"u alıp, "Okumak ister misiniz " diye öndekilere uzatıyorum. O isimsiz beyefendi, "Ben Attil İlhan'ı çok severim. Ama ben Türkçe öğretmeniyim. Kütüphanemde var" deyip hanımlardan birisine kitabı veriyor. 

Personel yemekhanesine 
Hava kararmaya yüz tutuyor, kuyruk ilerliyor... Kapı bize gözükünce, bir anons "İçeride yer kalmadı. İsterseniz ücra bir yerde 16 kişilik personel yemekhanemiz var. Orayı açalım." 16 kişi daha içeride. Ezan okunuyor, kuyruğun başındaki bana ve benden sonrakilere zeytin dağıtılıyor, su ikram ediliyor... 
İkinci postayı bekliyor sıradakiler. 
Ben ve foto muhabiri Bünyamin ise, "Usta sar oradan iki kişilik Sultanahmet köftesi" diyerek yeşilliklere doğru gidiyoruz... 

Nasıl doğdu 

Türkistan'dan çıkıp K be'ye niyet eden bir dede ve torunun yolları İstanbul'dan geçer. Fakat dedenin ani vefatıyla torun 14 yaşında, koca İstanbul'da yapayalnız kalır. Hayalinde kendi ekmek teknesini kurmak vardır. Ve Sultanahmet Köftecisi'nin temelini 1920'de eski bir kömürcü dükk nında atar. Artık o "torun" değil, Mehmet Seracettin Efendi'dir. Sultanahmet Köftecisi'nin müdavimleri 1954 yılını hüzünle hatırlarlar. Çünkü o yıl Seracettin Efendi vefat eder. Seracettin Efendi'nin çocuklarına bıraktığı en büyük miras "lezzet sırrı"dır. Babalarının ocağında pişen Mustafa, Selim ve İsmail'e düşen görev, o sırrı bozmadan ocağı tüttürmektir. 1965 yılında Divanyolu'na taşınırlar ve esas şöhretleri ondan sonra başlar. Üçüncü nesil de işe koyulur. Bir süre sonra 3 katlı bir bina oluşur Sultanahmet'te. 85 yıllık hak edilmiş bir nam olarak Sultanahmet Köftecisi en çok taklit edilen müesseselerin başında gelir. Müessesenin buna cevabı şudur "Taklitler aslını yaşatır." 


</TEXT>
</DOC>
