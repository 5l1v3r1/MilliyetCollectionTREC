<DOC>
<DOCNO> 387064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/yasam/axyas02.html </URL>
<DATE> 2005/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeşil gerdanlık'tan ranta 8 bin dönüm 
</HEADLINE>
<TEXT>


Beydağı Sahil Milli Parkı'nın sınırları Bakanlar Kurulu Kararı'yla 8 bin dönüm daraltılınca, çevre örgütleri bölgede inşaatların çoğalacağı iddiasıyla isyan etti 

EZELHAN ÜSTÜNKAYA Ankara 

Kamuoyunda '2B' olarak bilinen orman niteliğini yitirmiş arazilerin satışı için formül arayan AKP, Antalya'yı ayağa kaldıran bir uygulamaya imza attı. Beydağları Sahil Milli Parkı'nın sınırları, Bakanlar Kurulu Kararıyla 8 bin dönüm daraltıldı. 
Bu kararın ardından Antalya Barosu dava hazırlığına başladı. Çevre örgütleri 57 lüks otelin tartışmalı inşaatına onay verileceği iddiasıyla karara tepki gösterdi. TEMA ve Türkiye Tabiatını Koruma Derneği'nin içinde bulunduğu sivil toplum kuruluşları da TBMM ve Cumhurbaşkanı Ahmet Necdet Sezer'e ulaştırılmak üzere 'Milli Parklarımızı Geri İstiyoruz' adlı imza kampanyası başlattı. 

Tepki yağdı 
Çevre örgütleri, kararın uygulamaya geçmesi durumunda, yaşam alanı kalmayan 22 canlı türünün yok olabileceği uyarısında bulundu. 
CHP Antalya Milletvekili Tuncay Ercenk, "Antalya tırtıklanıyor, yapılaşma adı altında betonlaşıyor. Falezler perişan halde. Antalya'nın 'yeşil gerdanlığı' yapılaşmaya açılıyor. Deniz kıyısını lüks otellere rant sağlamak için halka kapatıyorlar" dedi. 

Rant için... 
Türkiye Tabiatını Koruma Derneği Antalya Şubesi Başkanı Hediye Gündüz de, "8 bin dönümlük alanın sadece 140 dönümlük Kımbılçeşme bölgesinde 200 - 300 yaşında 3 bin çam ağacı var. Ormanla denizin buluştuğu alanda sahil - milli park olarak kalan tek bölge. Bu sahile Caretta'lar geliyor" diye konuştu. 




</TEXT>
</DOC>
