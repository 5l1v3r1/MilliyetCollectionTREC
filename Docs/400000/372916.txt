<DOC>
<DOCNO> 372916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonyas09.html </URL>
<DATE> 2005/08/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Anadolu Ateşi', bu kez ABD'yi yakacak 
</HEADLINE>
<TEXT>

     Türkiye'nin her yöresinden derlenen dans figürleri ve halk müziğini harmanlayarak bugüne kadar 30 ülkede gösteri yapan ünlü topluluk ''Anadolu Ateşi'' bu kez de ABD'yi yakacak. İlk kez ABD'ye konuk olacak topluluk, 9 Ekim'de Chicago Theater'da, 11 Ekim'de ise dünyaca ünlü Madison Square Garden'da seyirciyi selamlayacak. 
     Şimdiye değin 30 ülkede 800'ün üzerinde gösteri yaparak 6 milyondan fazla izleyiciye ulaşan topluluk, Ekim ayında ilk kez ABD'de seyirciyle buluşacak. Grup, 9 Ekim'de Chicago Theater'da 11 Ekim'de ise dünyaca ünlü Madison Square Garden'da gösteri sunacak. 
     Grubun gösterilerini daha sonra ABD'nin Washington, Boston, Philadelphia, Miami gibi büyük kentlerinde sürdürmesi, ilgi görmesi halinde ise Las Vegas'ta sürekli şova dönüştürmesi de projeler arasında yer alıyor. 
     
     ATEŞİ BİRLİKTE YAKACAKLAR 
     Merkezi New York'ta bulunan Dünya Ticaret Merkezleri Birliği'nin World Trade Centers Association temsilcisi olarak Türkiye'de çalışmalarını yürüten Ankara Dünya Ticaret Merkezi, Türkiye'nin Washington Büyükelçiliği, New York Kültür Ataşeliği, Los Angeles ve Houston başkonsoloslukları, ABD'nin Ankara Büyükelçiliği ve Türk-Amerikan Dernekleri Federasyonu'nun da işbirliği yaptığı turne için Dışişleri Bakanlığı ile Kültür ve Turizm Bakanlığı'nın ilgili birimleriyle görüşmelerin yapılarak olumlu görüş ve desteklerinin alındığı belirtildi. 
     Söz konusu proje için sponsorluk imkanı da yaratılırken bu yöndeki görüşmelerin sürdüğü kaydedildi. 
     
     DÜNYAYI GEZİYOR 
     ''Anadolu Ateşi'', kaynağını Anadolu'nun binlerce yıllık mitolojik ve kültürel tarihinden alan ve Türkiye'nin her yöresinden derlenen yüzlerce dans figürü ve halk müziğini içinde barındırıyor. 
     Mustafa Erdoğan'ın imzasını taşıyan proje, Anadolu'nun binlerce yıllık tarihinden gelen kültürünü danslarına yansıtıyor. 
     Çalışmalarına 1999 yılında başlayan grup şu ana kadar 800'den fazla canlı gösteri gerçekleştirdi. Bu gösterilerde 6 milyonun üzerinde izleyiciye ulaşan grup, Rusya, İsrail, Çin, Japonya, Lübnan, Katar, Almanya, Hollanda, İsviçre, Belçika, Avusturya, Azerbaycan, Bulgaristan, Ürdün ve Romanya'nın da aralarında bulunduğu 30'dan fazla ülkede sahne aldı. 
     ''Anadolu Ateşi'', 9 Ağustos'ta Aspendos Antik Tiyatrosu'nda ''Dalgaların Coşkusu'' adlı bölümü 218 metronom ile oynayıp, 1 dakika içinde 218 adıma ulaşmıştı. İki bölümden oluşan gösteride yedi zamanlı Karadeniz ritmini 218 metronomla oynayan 30 kadın ve 30 erkek dansçıdan oluşan ekip, bu denemeyle Guinnes Rekorlar Kitabı'na girmeyi hedefliyor. 
     Topluluk, Kasım ayında da Macaristan ve Mısır'da gösteri gerçekleştirecek. 
     
</TEXT>
</DOC>
