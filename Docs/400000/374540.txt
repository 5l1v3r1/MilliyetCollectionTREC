<DOC>
<DOCNO> 374540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur54.html </URL>
<DATE> 2005/08/31/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Öldürülen teröristin cenazesini Diyarbakır'dan geçerken olaylar çıktı... 
</HEADLINE>
<TEXT>

     Batman’dan alınarak Kahramanmaraş’a götürülen teröristin cenazesini taşıyan araç Diyarbakır’dan geçerken bölücü örgüt lehine slogan atan grup, biber gazı ve su sıkılarak dağıtıldı. 
     Batman’ın Beşiri İlçesi kırsalında çıkan çatışmada ölü ele geçirilen terör örgütü PKK üyesi "Nucan" kod adlı Cennet Dirlik’in cenazesini alan ailesi, doğum yeri Kahramanmaraş’a götürmek üzere yola çıktı. 
     Bu sırada, Diyarbakır’ın Bağlar Beldesi Kuruçeşme Mevkii’nde kalabalık bir grup, cenazenin geçeceği yolda bekledi. 
     Cenaze geldiği zaman bölücü örgüt lehine slogan atan kalabalığa polis, "Yaptığınız eylem kanunsuzdur" uyarısında bulunarak dağılmalarını istedi. 
     Polis, uyarılara rağmen slogan atarak yürümek isteyen kalabalığa biber gazı ve tazyikli su sıkarak dağıttı. 
     Cenazeyi taşıyan araç hiç durmadan yoluna devam etti. 
     
</TEXT>
</DOC>
