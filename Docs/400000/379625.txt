<DOC>
<DOCNO> 379625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun43.html </URL>
<DATE> 2005/09/19/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Irak'ta El Kaide örgütü, ABD karşıtı Şii gruplara saldırmayacak... 
</HEADLINE>
<TEXT>

     Irak’taki El Kaide örgütü, Mukteda Es Sadr’ın grubu dahil, Amerikan karşıtı Şii gruplara saldırmayacağını bildirdi. 
     Örgütün bir internet sitesinde yayımlanan bildirisinde, Es Sadr grubu ve bazı diğer Şii grupların katliamlara katılmadığı ve işgalcilere yardım etmediği belirtildi. 
     Bildiride, "ABD’nin desteklediği hükümette" yer aldığı ya da destek verdiği ileri sürülen 6 Şii ve Kürt grubun adı verilerek, bu grupların saldırı hedefi olmaya devam edeceği kaydedildi. 
     Örgütün bildirisinde, Es Sadr’ın yanı sıra Bağdat’taki Amerikan karşıtı Şii din adamı Cevad El Halisi ve Şii lider Ahmed El Hasani El Bağdadi ile yandaşlarının da saldırıların hedefi olmayacakları ifade edildi. 
     El Kaide’nin Irak’taki lideri Ebu Musab Zerkavi, geçen hafta Irak’taki Şiilere karşı "topyekun savaş" ilan ettiğini bildirmişti. 
     Zerkavi, bir internet sitesinde yayımlanan ses kaydında, "Mezopotamya’daki El Kaide örgütü, Irak’ın tüm bölgelerindeki Şiilere karşı savaş ilan etmiştir" demişti. 
     Açıklamasında, Iraklı Sünnileri, "uykularından uyanmaya" çağıran Zerkavi, "Sünnileri yok etme savaşının durmayacağı" görüşünü savunmuştu. 
     
</TEXT>
</DOC>
