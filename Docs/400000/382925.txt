<DOC>
<DOCNO> 382925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo35.html </URL>
<DATE> 2005/09/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Beşiktaş İstanbul'a mutlu döndü... 
</HEADLINE>
<TEXT>

     UEFA Kupası 1. tur rövanş maçında deplasmanda İsveç'in Malmö takımını 4-1 yenerek turu geçen Beşiktaş, İstanbul'a mutlu döndü. 
     Beşiktaş kafilesini Atatürk Havalimanı'nda yaklaşık 30 kadar siyah-beyazlı taraftar karşıladı. 
     Taraftarlar önce kulüp başkanı Yıldırım Demirören ile ikinci başkan Murat Aksu'ya çiçek verdiler. Daha sonra iki minik taraftar, otobüste bulunan teknik direktör Rıza Çalımbay'ın yanına gidip, çiçek vererek galibiyetten dolayı kutladı. 
     Başkan Demirören için ''En büyük başkan bizim başkan'' diye tempo tutan taraftarlar, futbolculara da sevgi gösterilerinde bulundu. 
     
     ÇALIMBAY DÜŞÜNCELİ 
     Samsunspor maçı sonrası istifa edeceği söylentileri çıkan Çalımbay'ın, Malmö'de turun geçilmesine rağmen, uçak yolculuğu boyunca son derece durgun ve düşünceli olduğu gözlendi. 
     Bu arada siyah-beyazlılar, havalimanından doğruca BJK Nevzat Demir Tesisleri'ne gitti. 
     Beşiktaş, Samsunspor maçının hazırlıklarına bu akşam yapacağı antrenmanla başlayacak. 
     
     SERGEN ''İNŞALLAH BU GALİBİYET İYİ BİR BAŞLANGIÇ OLUR'' 
     Siyah-beyazlı futbolculardan Sergen Yalçın, takım olarak turun ne kadar önemli olduğunu bildiklerini belirterek, ''Çok iyi mücadele ettiğimize inanıyorum. Çok güzel bir galibiyet oldu bizim için. Bütün arkadaşları tebrik ediyorum. İnşallah bundan sonrası için iyi bir başlangıç olur'' dedi. 
     İbrahim Toraman da, moral açısından kazanılması gereken bir karşılaşma olduğunu ifade ederek, ileride daha iyi olacağına inandığını söyledi. 
     
</TEXT>
</DOC>
