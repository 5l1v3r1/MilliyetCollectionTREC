<DOC>
<DOCNO> 399223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun24.html </URL>
<DATE> 2005/11/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Japon imparatorluk ailesiyle ilgili yeni spekülasyonlar... 
</HEADLINE>
<TEXT>

     Japon İmparatoru Akihito'nun küçük oğlu Prens Akişino'nun ağabeyi veliaht Prens Naruhito ile hemen hemen hiç konuşmadığını açıklaması, aile içinde yine bazı sorunlar bulunduğu spekülasyonlarına yol açtı. 
     Başkent Tokyo'da 40. yaş günü dolayısıyla basın toplantısı düzenleyen Prens Akişino, veliaht Prens ile pek iletişim içinde olmadığını, eşi Prenses Masako'nun ''kendini bir iyi, bir kötü hissetmesi ve değişken bir hal içinde bulunmasından dolayı'' pek ziyaretlerine gitmediklerini açıkladı. 
     Eşi Kiko ile birlikte açıklamalarda bulunan Prens Akişino, ''Ama onlar istediğinde ziyaretlerine gidiyoruz'' ifadesini kullandı. 
     Prens Akişino'nun açıklamaları, veliaht Prens ile eşi Masako'nun imparatorluk ailesinden uzaklaştıkları yolunda yeni spekülasyonların başlamasına yol açma riski taşıyor. 
     2001'de bir kız bebek Aiko dünyaya getirdikten sonra, imparatorluğa bir erkek veliaht verememenin baskısıyla depresyon geçiren ve aylarca toplum hayatından elini eteğini çeken Prenses Masako, toplum içine yine ender olarak çıkıyor. 
     9 Aralık'ta 42 yaşına girecek olan prensesin doğum günü dolayısıyla düzenlemesi gereken basın toplantısını düzenlemeyebileceği konuşuluyor. 
     40 yıldır tahta erkek varis gelmemesinin yarattığı krizin ise, aşılmasına çalışılıyor. Bu çerçevede, 10 kişiden oluşan Akil Adamlar Komitesi, 24 Kasım'da Başbakan Juniçiro Koizumi'ye ''cinsiyeti ne olursa olsun, imparatorun yaşça büyük çocuğunun tahta çıkabileceği'' yönünde görüş bildiren bir rapor sunmuştu. Başbakan Koizumi'nin ise 2006 başında parlamentoya 1947 tarihli imparatorluk kanununun reformuna ilişkin bir tasarı sunması bekleniyor. 
     
</TEXT>
</DOC>
