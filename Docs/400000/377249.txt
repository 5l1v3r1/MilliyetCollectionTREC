<DOC>
<DOCNO> 377249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/spor/spo10.html </URL>
<DATE> 2005/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil'in isyanı 
</HEADLINE>
<TEXT>


SEDAT HARDAL 


Halil Mutlu'nun, Avrupa Şampiyonası'nın ardından yasaklı madde kullandığının ortaya çıkmasıyla başlayan kriz devam ediyor. Kendisine komplo yapıldığını söylerek, şüphelendiği isimleri bildirdiği Genel Müdürlüğün, iddiaları kanıtlayamayarak dosyayı kapatmasına Cep Herkülü büyük tepki gösterdi. 
Yakınındaki insanların bile sözlerinin arkasında durmadığını belirten Mutlu, "Bana inanmayanları utandıracağım. Her şey ortaya çıkacak. Sokaktaki insanlar bana her zaman güvendiklerini söylüyorlar. Ancak spor camiasının tutumuna anlam veremiyorum. Genel Müdürlüğe on delil verdim, hepsi de yanlış mıydı bunların, anlamıyorum. Yüzüme karşı ve kapalı kapılar ardında doğruları anlatanlar, iş resmiyete bindiğinde yalan konuşuyorlar. Herkes inkar ediyor. Ben A'dan Z'ye her şeyi söyledim" dedi. İşin peşini bırakmayacağını ifade eden milli halterci, "Beni sırtımdan vuranlar, şu anda h l milli takımda görev alıyorlar ve bu insanlarla yüz yüze geliyorum. Başbakan'a çıkıp, her şeyi bir kez de ona anlatacağım. Yazık değil mi bizlere. En kötü günümde dahi yalan söylemedim. Beni başkalarıyla karıştırmasınlar. Ülkemin başarısını düşündüğümden evlenmek için 10 yıl bekledim. 31 yaşında baba oldum. Bunun karşılığında tutumları ortada" ifadesini kullandı. 


</TEXT>
</DOC>
