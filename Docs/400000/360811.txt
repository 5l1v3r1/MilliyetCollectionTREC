<DOC>
<DOCNO> 360811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/son/sontur21.html </URL>
<DATE> 2005/07/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tarımın yükü çocukların omuzlarında... 
</HEADLINE>
<TEXT>

     Türkiye’de çalışan çocukların yüzde 57.6’sının tarım sektöründe çalıştığı, bu çocukların yarıdan fazlasını ise kız çocuklarının oluşturduğu bildirildi. 
     Çocuk işçiliğinin önlenmesi için Uluslararası Çalışma Örgütü’nün ILO desteğiyle Milli Eğitim Bakanlığı’nca, tarımda çalışan çocukları eğitime kazandırmak amacıyla başlatılan çalışma kapsamında "Pamuk Tarımında İşgücü Kullanımı" araştırması yapıldı. 
     Yurt genelinde yapılan araştırmada, çalışan çocukların yüzde 57.6’sının tarım sektöründe yer aldığı, bu çocukların yüzde 50.3’ünü 
     kız çocuklarının oluşturduğu belirlendi. Araştırmayı derinleştirmek amacıyla tarımda çocuk işçilerin en fazla çalıştırıldığı pamuk tarlalarında yapılan anket çalışması ilginç sonuçlar verdi. Türkiye’nin önemli pamuk üretim merkezi Adana’nın Karataş ilçesinde, 6 binden fazlası çocuk olmak üzere her yıl 35 bini aşkın tarım işçisinin çalıştığı pamuk tarlalarında, çocukların yüzde 20’sinin ilköğretim okulunu bitirmeden terk ettiği belirlendi. Terk oranı erkek çocuklarda yüzde 2.5 iken, kız çocuklarda yüzde 31.6’ya yükseliyor. Erkek çocuklar "gelecek güvencesi" olarak görüldüğü için daha fazla okutuluyor. 
     
     ONLAR OKULU SEVİYOR 
     Çocukların tamamına yakın bir bölümü okula gitmeyi istiyor. 
     "Okulun neyini seversin" sorusuna, çocukların yüzde 17.1’i arkadaşlarını, yüzde 15.7’si öğretmenlerini, yüzde 5.2’si yeni bir şeyler öğrenmeyi sevdiklerini belirtiyorlar. Okulu sevmeyenlerin oranı ise yüzde 1 gibi küçük bir düzeyde kalıyor. 
     Hiç okula gitmeyenlerin oranı ise yüzde 13.2. Okula hiç gitmeyen çocuklar arasında ailelerinin ifadelerine göre, "maddi olanakların yetersizliği" yüzde 43.2 ile ilk sırayı aldı. Kız çocukların yüzde 13.8’inin ise "kız" olduğu gerekçesiyle okula gönderilmedikleri 
     belirlendi. 
     Aileler, çocuklarını maddi imkansızlıklar nedeniyle okutmadıklarını belirtirken, "Neden okula gitmiyorsun " sorusuna, çocukların yüzde 97.4’ü "çalıştığım için" cevabını verdi. Kesintisiz olarak okula gidenlerin oranı ise yüzde 3’de kaldı. Bu çocuklar yılda sadece birkaç ay memleketlerinde kalmalarına rağmen çadır kurdukları yere en yakın okula giderek eğitimlerine devam ediyor, boş zamanlarında ise pamuk çapalama ve toplama işinde çalışıyorlar. 
     Genelde Gaziantep, Kahramanmaraş, Şanlıurfa, Mardin ve Siirt’ten gelenlerin yoğunlukta olduğu tarım işçilerinin okula devam eden çocuklarının yüzde 73.6’sı da hem çalışıp hem okumanın derslerinde başarısız olmalarına neden olduğunu belirtiyorlar. 
     Her ailede en az 6-7 çocuğun bulunduğu tarım işçilerinin çadırlarının yüzde 80’i naylondan oluşuyor. Çocuklar günde 12 saat çalışıyor. Zayıf ve sağlıksız oldukları belirtilen çocukların yüzde 67.1’i normal şartlarda büyüyen akranlarından boy ve kilo olarak 
     oldukça geride oldukları kaydedildi. 
     
</TEXT>
</DOC>
