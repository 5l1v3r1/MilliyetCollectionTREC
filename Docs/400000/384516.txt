<DOC>
<DOCNO> 384516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonsiy05.html </URL>
<DATE> 2005/10/06/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Emine Erdoğan'dan iftar ziyareti... Bakan eşleri de katıldı 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan’ın eşi Emine Erdoğan, Ramazan dolayısıyla bazı vatandaşlara ziyaretlerde bulunurken, iftarını Altındağ İlçesi’ndeki Hüseyingazi Semtinde Ahmet ve Ayfer Kızılırmak çiftinin evinde açtı. 
     Emine Erdoğan, üç çocuk sahibi Kızılırmak çiftinin evine misafir oldu. Ramazan pidesi, mercimek çorbası, barbunya, dalyan köfte, salata ve şekerpareden oluşan iftar yemeğini, 7 yaşındaki Gül, 4 yaşındaki Serhat ve 1 yaşındaki Başak isimli çocukları olan Kızılırmak ailesiyle yiyen Emine Erdoğan’a, Çevre ve Orman Bakanı Osman Pepe’nin eşi Birgül Pepe ile Enerji Bakanı Hilmi Güler’in eşi Mehtap Güler eşlik etti. Kızılırmak çiftinin çocuklarına oyuncak hediye eden Erdoğan, çocuklardan, Serhat’ın gözünün bozuk olduğunu öğrenince, kendisine eşlik eden kadın doktordan gerekeninin yapılmasını istedi. Ahmet Kızılırmak’ın işsiz olduğunu öğrenen Emine Erdoğan, ailenin sorunlarıyla da ilgilendi. 
     Erdoğan daha sonra, eşi 1.5 yıl önce vefat eden ve 4 çocuğuyla geçimini sürdürmeye çalışan Gülhanım Güneş’in evine geldi. Ailenin büyük oğlunun zihinsel engelli olduğunu öğrenen Erdoğan, Gülhanım Güneşe yeşil kartı olup olmadığını sordu. Güneş emekli sandığından 500 YTL maaş aldığını söyledi. Erdoğan ailenin yaşadığı evin de kira olduğunu öğrenince "Kocası olmayanlara belediye ev veriyor. Eve yazılabilirsiniz" dedi. Erdoğan, 22 yaşındaki zihinsel engelli İsmail Güneş ile konuşarak, okula gidip gitmediğini sordu. İsmail Güneş, okula gitmek istemediğini evde kalıp hobileriyle ilgilenmek istediğini söyledi. Gülhanım Güneş’in Elmadağ Sağlık Meslek Lisesi’nde okuyan kızının da sağlık sorunları olduğunu söylemesi üzerine, Erdoğan’a eşlik eden doktor, genç kızın tansiyonunu ölçerek gereken tedavinin yapılacağını söyledi. Son olarak Muhittin Kocatepe ailesini ziyaret eden Erdoğan, çiftin 8 yaşındaki zihinsel engelli kızları Semanur’un durumu hakkında bilgi aldı. Semanur’un tedavisi için ailenin sahip oldukları daireyi ipotek ettirdiğini ve 8 milyar lira borçları bulunduğunu öğrenen Erdoğan, bu çiftin sorunlarının çözülmesi için de talimat verdi. Ailelere erzak ve maddi yardımda bulunuldu. 
     
</TEXT>
</DOC>
