<DOC>
<DOCNO> 375585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/son/sontur15.html </URL>
<DATE> 2005/09/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
TRT baş teknisyenine Atatürk'e hakaret davası... 
</HEADLINE>
<TEXT>

     Necati Keleş AA 

TRT Yönetim Kurulu üyeliğine aday olan TRT Ankara Radyosu Müdürlüğü'nde görevli baş teknisyen Kasım Gümüş hakkında, ''Devrim Kanunları Eşliğinde Kemalizm Zehirlenmesi'' adlı kitabında ''Atatürk'ün anısına basın yoluyla hakaret edildiği'' iddiasıyla 4.5 yıla kadar hapis istemiyle dava açıldı. 
     Ankara Basın Savcısı Hamza Uçar, TRT Hukuk Müşavirliği'nin suç duyurusu üzerine başlattığı soruşturmayı tamamladı. 
     Ankara 2. Asliye Ceza Mahkemesi'ne açılan davanın iddianamesinde, Gümüş'ün kaleme aldığı ''Devrim Kanunları Eşliğinde Kemalizm Zehirlenmesi'' adlı kitabın 21. sayfasında, ''O bir megaloman... O bir jakoben... O bir diktatör... O bir Mustafa Kemal'' şeklinde ve benzeri ifadelere yer verildiği belirtilerek, bu sözlerle, Atatürk'ün hatırasına basın yoluyla hakaret edildiği kaydedildi. 
     İddianamede, Atatürk Aleyhine İşlenen Suçlara İlişkin Yasa'nın 1 1 ve 2 1. maddeleri uyarınca, 1 yıldan 4.5 yıla kadar hapis istendi. 
     Gümüş, savcılık ifadesinde, Atatürk'e hakaret kastının olmadığını, 2005 yılının Şubat ayında 3 adet basılan kitabı ticari amaç için kaleme almadığını, sadece düşüncelerini kamuoyu ile paylaşmak istediğini söyledi. Gümüş, Basın Kanunu uyarınca, kitapla ilgili cumhuriyet savcılığına bildirimde bulunması gerektiğini bilmediğini ifade etti. 
     Mustafa Kemal Atatürk'ün dönemini kendi şartları içinde değerlendirmek gerektiğini ifade eden Gümüş, bu dönemde Atatürk'ün, ''tek adam olduğunu, bu nedenle demokrasiden söz edilemeyeceğini'' savundu. Gümüş, ifadesini, ''Eğer demokrasinin varlığı iddia edilirse, bu takiyyeciliktir ve modern düşüncede yeri yoktur. Mustafa Kemal'e hakaret etme kastım yoktur. Ben olayı konjonktürel olarak değerlendiriyorum. Atatürk'e saygım vardır ve kitabımda, 'mekanı cennet olsun' diye de yazdım. Hiçbir insan kusursuz değildir. İnsan tanrı olmaz. Ben olayı o şekilde değerlendiriyor ve yorumluyorum'' görüşüyle bitirdi. 
     
     ''MODERNLEŞME PROJESİ OLMAKTAN ÇIKTI'' 
     A.A muhabirinin sorularını yanıtlayan Gümüş, 3 adet basılan kitabın satışının olmadığını, kitaplardan birini TRT'de görevli bir arkadaşına hediye ettiğini, onun da TRT yönetimine vermesi üzerine hakkında soruşturma başlatıldığını söyledi. 
     Kitapta, Cumhuriyet rejiminin, ''Kemalizm'' üzerine kurulmasına yönelik eleştirilere yer verdiğini belirten Gümüş, 80 yıl önce yapılan değişikliklerin, artık bir modernleşme projesi olmaktan çıktığını ileri sürdü. Çağdaş dünyanın, yeni ilkeleri benimsediğini savunan Gümüş, Türkiye'de demokratik ve masumane çıkışların, Atatürkçülük adına engellendiğini, kişi hak ve özgürlüklerinin gelişemediğini, başörtüsü sorunu olduğunu ve inançlar üzerinde baskı bulunduğunu öne sürdü. 
     Devrim kanunlarının ülke gerçeklerine uygun yapılmadığını da ileri süren Gümüş, ''Atatürk, tartışılmaz, eleştirilmez bir kişi değildir. Her Türk vatandaşı, Atatürk gibi bir liderle aynı milletten olmanın haklı gururunu hiçbir komplekse girmeden yaşamalıdır'' dedi. 
     Gümüş, basılmış eserlerde yer alması gereken zorunlu bilgileri tamamlayarak yeniden bastırdığı kitabını, Cumhuriyet savcılığına teslim ettiğini belirterek, piyasaya sürmek için de kitapevleri ile görüşmelerinin sürdüğünü kaydetti. 
     
</TEXT>
</DOC>
