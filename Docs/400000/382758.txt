<DOC>
<DOCNO> 382758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/yasam/yas01.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'ya Türk silahı 
</HEADLINE>
<TEXT>


ASELSAN üretimi 18 adet 'kaideye monteli stinger' füzesinin, 23 milyon euroya Hollanda Kraliyet Ordusu'na satışıyla ilgili imzalar dün IDEF'te atıldı 

BARKIN ŞIK Ankara 

ASELSAN'ın Hollanda Kraliyet Ordusu için üreteceği 23 milyon euro değerindeki 18 adet kaideye monteli stinger KMS projesi dün imzalandı. 
IDEF 2005 Savunma Sanayii Fuar Alanı'nda, ASELSAN standındaki imza törenine, Milli Savunma Bakanı Vecdi Gönül, Savunma Sanayii Müsteşarı Murad Bayar, ASELSAN Genel Müdürü Necip Kemal Berkman ile Hollanda Kraliyet Ordusu yetkilileri katıldı. Bakan Gönül, ASELSAN'ın bu kez çok gelişmiş bir ürünü, Batı'nın çok gelişmiş bir ülkesine sattığını kaydetti. 

Aynı anda 8 hedef 
Stinger füzesinin Sovyet-Afgan mücadelesinde neticeyi tayin eden gelişmiş bir silah olduğunu ifade eden Gönül, Türk mühendis ve teknisyenlerin geliştirdiği KMS sisteminin, 2-4-8 hedefe aynı anda yönlendirme yapabildiğini belirtti. 
ASELSAN Genel Müdürü Berkman da, teknoloji ve maliyet üstünlüğü nedeniyle, ASELSAN'ın Hollanda'nın ilk tercihi olduğunu belirtti. KMS'nin, atış testlerinde yüksek başarı elde ettiğini kaydeden Berkman, amaçlarının 100'ü aşkın ürünleriyle uluslararası platformlarda söz sahibi olmak olduğunu dile getirdi. 

Havada 'dev rekabet' 
IDEF'te, 9 ülkenin katıldığı JSF Müşterek Savaş Uçağı projesinde yer alan Türkiye, 4 Avrupa ülkesinin ürettiği Eurofighter savaş uçaklarını da değerlendirdi. 
2 Eurofighter savaş uçağı, fuarda gösteri uçuşu yaptı. JSF'in hava - yer muharebe uçağı olduğunu söyleyen firma yetkilileri, hava - hava muharebe uçağı olduğu için Türkiye'nin JSF'in yanında Eurofighter'ı da alması gerektiğini savunuyor. 




</TEXT>
</DOC>
