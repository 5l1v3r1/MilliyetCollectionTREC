<DOC>
<DOCNO> 377125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/sontur17.html </URL>
<DATE> 2005/09/09/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hamile kadına zeytin dayağı 
</HEADLINE>
<TEXT>

     
     Tuncay DAĞLI- Murat KİBRİTOĞLU ADANA, DHA 
     
ADANA’da kendilerine ait zeytin ağaçlarından yaklaşık 15 kilo yeşil zeytin toplayan 35 yaşındaki Faize Dağ ile kayınbiraderi 48 yaşındaki Abdulkadir Dilsizoğlu, ağaçların bekçiliğini yaptığını söyleyen kişiler tarafından sopalarla dövüldü. 
     Huzurevleri Mahallesi’nde meydana gelen olayda hamile olan Faize Dağ başına vurulan çivili sopayla yaralanırken, kayınbiraderi Abdulkadir Dilsizoğlu yüzüne aldığı darbelerle hastanelik oldu. Numune Hastanesi’ne kaldırılan Dağ ve Dilsizoğlu’nun yaralarına dikiş atılıp, tedavi edildi. Daha önce köy niteliğinde olduğu için kendilerine ait tarlada zeytin ağaçları yetiştirdiklerini ancak daha sonra imara açılınca ortaya çıkan arsaya apartman yapıldığını söyleyen Faize Dilsizoğlu, Apartmana ait bahçedeki zeytin ağaçlarındaki zeytinleri her yıl toplayıp salamura olarak kullanıyorduk. Ancak bugün zeytin toplarken orada oturan ve zeytin ağaçlarına bekçilik yaptıkları için toplama hakkının onlara ait olduğunu söyleyen Arife adlı kadın ile ikisi erkek üç yakını bize taşlı-sopalı saldırdılar. Onlardan şikayetçiyiz'' dedi. 
     Yarası tedavi edildikten sonra hamileliği göz önünde bulundurulup tıbbi gözlem altına alınan Faize Dağ ve kayınbiraderi Abdulkadir Dilsizoğlu’na saldıran ve kimlikleri açıklanmayan 4 kişi olayla ilgili ifadeleri alınmak üzere semt karakoluna götürüldü. 
     
</TEXT>
</DOC>
