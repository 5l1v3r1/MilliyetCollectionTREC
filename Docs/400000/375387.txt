<DOC>
<DOCNO> 375387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo09.html </URL>
<DATE> 2005/09/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İtalya Grand Prix'sinin sıralama turunun galibi Juan Pablo Montoya 
</HEADLINE>
<TEXT>

     Formula 1 Dünya Şampiyonası'nda, sezonun 15. yarışı olan İtalya Grand Prix'sinde, sıralama turunun galibi, McLaren Mercedes ekibinin Kolombiyalı sürücüsü Juan Pablo Montoya oldu. 
     İtalya'nın, 5 bin 793 metre uzunluğundaki Monza Pisti'nde yapılan sıralama turunda, halen genel klasmanda 71 puanla 2. sırada bulunan son 2 yarışın galibi McLaren Mercedes ekibinin Finli sürücüsü Kimi Raikkonen, saatte ortalama 257.855 kilometre hıza ulaşarak, 1.20.878 ile en iyi zamanı elde etti. 
     Ancak Raikkonen, bu derecesiyle pist rekorunu da kırmasına karşın, antrenman turlarında aracında meydana gelen teknik arızadan sonra motor değişimi gerçekleştirdiği için yarınki yarışa 11. sıradan başlayacak. 
     Raikkonen'in cezası nedeniyle 2. sırada kalmasına karşın ''pole pozisyon'' elde eden aynı ekipten Kolombiyalı Juan Pablo Montoya ise 1.21.054'lük bir derece yaptı. 
     Genel klasmanda 95 puanla ilk sıradaki yerini koruyan Renault'nun İspanyol sürücüsü Fernando Alonso da 1.21.369 ile üçüncülüğü aldı. 
     7 kez dünya şampiyonluğu bulunan Ferrari'nin Alman sürücüsü Michael Schumacher ise 1.21.721 ile ancak 7. olabildi. 
     
</TEXT>
</DOC>
