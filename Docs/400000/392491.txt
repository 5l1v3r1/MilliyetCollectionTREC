<DOC>
<DOCNO> 392491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/siyaset/siy05.html </URL>
<DATE> 2005/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Talat, sözde cumhurbaşkanı' 
</HEADLINE>
<TEXT>


MHP lideri Bahçeli, KKTC'deki bayram kriziyle ilgili olarak Cumhurbaşkanı Talat'ı eleştirip, 'Türkiye'yi pazarlamakla mükellefim' diyen Başbakan Erdoğan'a da yüklendi Ben de seni Yüce Divan'a göndermekle mükellefim 

BURCUM DEVREZ İstanbul 


MHP Genel Başkanı Devlet Bahçeli, KKTC'de 30 yıldır süren "bayram kutlamalarını Kıbrıslı Türk yetkililerle, Türkiye'nin siyasi ve askeri temsilcilerinin birlikte yapması" geleneğini bozan Cumhurbaşkanı Mehmet Ali Talat'ı, "Dış destekli, sözde cumhurbaşkanı" diyerek eleştirdi. 

Erdoğan'a yüklendi 
MHP İstanbul İl Başkanlığı'nın My Showland'de dün düzenlediği bayramlaşma törenine katılan Bahçeli, AKP hükümetinin ekonomide "sat - kurtulcu", milli manevi meselelerde ise "ver - kurtulcu" bir yaklaşım içinde bulunduğunu öne sürdü. Başbakan Erdoğan'ın, "Türkiye'yi pazarlamakla mükellefim" sözlerini de anımsatan Bahçeli şunları söyledi 
"Ben de diyorum ki, 'Seni Yüce Divan'a göndermekten de ben mükellefim'. Bunları bir başbakanı küçültmek için söylemiyorum. Bir partinin lideri olarak uyarma görevimi yerine getirmek istiyorum." 
Erdoğan'ın başbakana yakışmayan bir üslup kullandığını savunan Bahçeli, "Argo üsluplarla siyasi kültürümüzün seviyesini ayağa düşürmekten vazgeçiniz" dedi. 

Kıbrıs milli bir dava 
Kıbrıs'ın Türk milleti için milli bir dava olduğunu da vurgulayan Bahçeli, "Brüksel yolculuğunda uçaktan atılacak yük kabul edilecek konu değildir. Kıbrıs konusundaki yanlışlıklardan vazgeçiniz. Mehmet Ali Talat, 'Ben bayramı ayrı kutluyorum' diyor. 'Benim Türkiye ile TSK'nın güvencesine ihtiyacım kalmadı. Ben AB'de Rumlarla beraber olacağım' demektir bunun manası. Kıbrıs konusunda AKP yönetimi iflas etmiştir. Kıbrıs'ı satmıştır" diye konuştu. 





</TEXT>
</DOC>
