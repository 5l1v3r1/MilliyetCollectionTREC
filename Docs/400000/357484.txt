<DOC>
<DOCNO> 357484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonyas06.html </URL>
<DATE> 2005/07/01/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Çamaşır makinesinde "yıkanan" yavru kedi sağ salim çıktı 
</HEADLINE>
<TEXT>

     İngiltere’nin doğusundaki Norwich’de, çamaşır makinesinde "yıkanan" dokuz haftalık bir yavru kedi, yaklaşık iki buçuk saat sonra makineden sağ salim çıktı. 
     Kedinin sahibi 16 yaşındaki Kanina Hulburd, basına yaptığı açıklamada, kirli çamaşırların arasında uyuya kalan kedisini farkında olmadan çamaşırlarla birlikte makineye attığını, kedinin sıkma dahil yıkama programının sona ermesinin ardından makineden sağ salim çıktığını belirtti. 
     Hulburd, "Çamaşırın yıkanması yarım saat sürdü, ancak annem çamaşırı hemen çıkartmadı ve böylece kedim makinenin içinde yaklaşık iki buçuk saat kaldı. Makineden çıktığında nefes alıyordu ancak çok zayıflamıştı ve kesik yaraları vardı. Boğulmamış olması bir mucize" dedi. Küçük kız, kedisinin daha sonra iyileştiğini söyledi. 
     
</TEXT>
</DOC>
