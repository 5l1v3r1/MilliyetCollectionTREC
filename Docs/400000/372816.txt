<DOC>
<DOCNO> 372816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonsiy10.html </URL>
<DATE> 2005/08/25/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Diyanet Siyasi kadrolaşmaya prim vermeyiz 
</HEADLINE>
<TEXT>

     Diyanet İşleri Başkanlığı, ''Anayasa'da ifadesini bulan laiklik ilkesi doğrultusunda, hizmet alanına giren faaliyetlerini herhangi bir siyasi parti veya düşünceye göre değil Anayasa, mevzuat ve bağımsız yargı kararları çerçevesinde objektif kriterlere göre yürüttüğünü'' bildirdi. 
     Diyanet İşleri Başkanlığı'ndan yapılan yazılı açıklamada, dün bir gazetede yer alan ''AKP kadrolaşmasında son perde Bir gecede 700 din adamının görev yeri değiştirildi'', ''Müftülere sürgün, Sıra Çağdaş Din Adamlarında'' başlıklı haberin gerçeği yansıtmadığı kaydedildi. Açıklamada, ''Gerçeğe aykırı isnat ve değerlendirmelerin, asılsız bilgi ve çarpıtılmış yorumlara dayanmış olması ve bunların hiçbir ciddi araştırma yapılmaksızın manşete taşınması, son derece üzücüdür. 'Siyasi kadrolaşmaya aracı olma' isnadı tamamen asılsız ve kasıtlıdır'' denildi. 
     
     YANLIŞ TUTUMLARLA MÜCADELE 
     Diyanet'in, Anayasa'da ifadesini bulan ''laiklik ilkesi doğrultusunda, bütün siyasi görüş ve düşünüşlerin dışında kalarak ve milletçe dayanışmayı ve bütünleşmeyi amaç edinerek'' hizmet sunduğu belirtilen açıklamada, şu görüşlere yer verildi 
     ''Başkanlığımız, hizmet alanına giren faaliyetlerini herhangi bir siyasi parti veya düşünceye göre değil Anayasa, mevzuat ve bağımsız yargı kararları çerçevesinde objektif kriterlere göre yürütmektedir. 
     Diyanet İşleri Başkanlığı, siyaseti dinin ve din kurumlarının dışında tutmayı hem yüce dinimize ve hem de yüce milletimize saygının en ayrılmaz parçası olarak görmekte ve hizmetlerini ona göre sürdürmektedir. Buna bağlı olarak Başkanlığımız, bırakın siyasi kadrolaşmaya prim vermeyi, din görevlilerimizin mevcut iktidarın veya muhalefetten bir kanadın yanında ya da karşısında olmasını da eşit derecede yanlış tutumlar olarak görmekte ve teşkilat bünyesinde bu ilkeye aykırı tutum ve davranışlarla mücadeleyi de ilgili mevzuat çerçevesinde sürdürmektedir.'' 
     
     DİYANET'İN İTHAM MALZEMESİ YAPILMASI 
     Başkanlığın, ''din görevlilerinin insani ilişkilerinde barıştırıcı ve uzlaştırıcı, toplumun her kesimini kucaklayıcı, üretken ve çalışkan olmaları, Cumhuriyetin temel ilkelerine bağlı, kamu ve vakıf malını harcamada özenli, idari işlemlerde tarafsız ve adil olmaları'' konularında hassasiyetlerinin dile getirildiği açıklamada, şu görüşlere yer verildi 
     ''Laiklik ve çağdaşlık, mevzuata ve kamu hizmetinin doğasının gerektirdiği özen ve duyarlılığa aykırı davrananların sığınağı, şu veya bu sebeple karşı olduğumuz kişi ve kurumları kolayca mahkum edebileceğimiz bir suçlama aracı olmamalıdır. Böyle bir tavır laiklik ve çağdaşlığın özüne aykırı olduğu gibi bunların kamu oyundaki saygınlığını da zayıflatmaktadır. 
     Laiklik ve çağdaşlık da dahil toplumumuzun mutabakat zemini olan ortak değerler ve ilkeler, Başkanlığımızın ve bütün din görevlilerimizin din hizmetini ifa ederken daima gözettiği ve gözetmek zorunda olduğu hususlar olup bu kavramların her bir tartışmada, kamu kurumlarıyla ve yöneticileriyle kişisel veya siyasi sürtüşmede sorgusuz ve özensiz bir biçimde kullanılıp ayrıştırma ve itham malzemesi yapılması, hepimizin ortak yararını tehdit eden sorumsuz bir davranıştır.'' 
     
     KİŞİSEL MENFAATLERİ ZEDELENENLER 
     Açıklamada, kişisel menfaatleri zedelenen veya özel arzuları yerine getirilmeyen kişilerin hayal mahsulü yalanlarını ciddiye alıp bunları haber yapmanın şahısları, topluluk ve kurumları yıpratacağı ayrıca, habere yer veren yayın organlarını ve sorumluluk sahibi gazetecileri de tarih ve toplum önünde küçük düşüreceği kaydedildi. 
     Atamalarda herhangi bir kadrolaşmanın olmadığı ifade edilen açıklamada, hiçbir daire başkanının da görevden alınmadığı ve emekli olan veya yurtdışı görevine giden daire başkanlarının yerine atama yapıldığı, 700 müftünün yerinin değiştirilmediği bildirildi. 
     Açıklamada, 2005 yılı içerisinde 267 ilçe müftüsünün görev yeri değişikliği talebinde bulunduğu, 113 ilçe müftüsünün nakil talebinin yerine getirildiği, azami çalışma süresini dolduran 31 ilçe müftüsü ile asgari çalışma sürelerini dolduran 14 ilçe müftüsünün durumlarına uygun başka ilçelere atandıkları kaydedildi. 
     Haklarında yapılan soruşturma neticesinde yerlerinin değiştirilmesi teklif edilenlerden 22 ilçe müftüsünün de başka ilçelere atandığı belirtilen açıklamada, görev yeri değiştirilen ilçe müftülerinin toplam 180 olduğu ifade edildi. 
     
</TEXT>
</DOC>
