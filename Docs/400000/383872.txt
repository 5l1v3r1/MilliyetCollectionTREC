<DOC>
<DOCNO> 383872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/soneko28.html </URL>
<DATE> 2005/10/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tüzmen AB ile tam 42 yıllık aşk hikayemiz var 
</HEADLINE>
<TEXT>

     Metin Akın AA 

Devlet Bakanı Kürşad Tüzmen, Türkiye'nin Avrupa Birliği'ne tam üyelik için yoluna devam ettiğini belirterek, ''Avrupa Birliği ile müzakere çerçeve anlaşmasının imzalanmasından mutluluk duyuyoruz'' dedi. 
     Bulgaristan'ın başkenti Sofya'ya bir günlük resmi ziyaret amacıyla gelen Devlet Bakanı Kürşad Tüzmen, Kempinski otelinde düzenlenen ''Bulgar-Türk İş Forumu''nun açılışına katıldı. 
     Tüzmen, forumun açılışında yaptığı konuşmada, Türkiye ile Bulgaristan arasındaki ilişkilerin her alanda giderek geliştiğini belirterek, Türk işadamlarını Bulgaristan'da daha fazla yatırım yapmaya çağırdı. 
     İki ülke arasında 1990 yılında 300 milyon dolar olan ticaret hacminin 2005 yılı sonunda 2.5 milyar dolara ulaştığının tahmin edildiğini ifade eden Tüzmen, ''Her açıdan birbirini bütünleyen ve ihtiyaçlarını gerçek bir komşu edasıyla birbirlerinden karşılayan iki ülkenin ticaret hacminin dengeli bir seyir izlemesi, son derece önemli bir göstergedir'' diye konuştu. 
     Bulgaristan'daki Türk yatırımcılarına Bulgar hükümetinin sağladığı desteğin büyük önem taşıdığını kaydeden Tüzmen, ''Beklentimiz, bu desteğin bundan sonra da devam etmesi ve Avrupa Birliği mevzuatına uyum çalışmaları çerçevesinde gerçekleştirilen düzenlemelerin işadamlarımızı olumsuz yönde etkilememesidir'' dedi. 
     
     TÜRKİYE AB İLİŞKİLERİ 
     Kürşad Tüzmen, Türkiye ile Avrupa Birliği arasındaki ilişkileri değerlendirirken de, Türkiye'nin Avrupa Birliği'ne tam üyelik için yoluna devam ettiğini söyledi. 
     Avrupa Birliği ile müzakere çerçeve anlaşmasının Lüksemburg'da dün imzalandığını hatırlatan Tüzmen, ''Anlaşmanın imzalanarak tam üyelik müzakerelerine başlanmasından büyük mutluluk duyuyoruz. Evlilik tarihimiz belli değil ama Avrupa Birliği ile tam 42 yıllık bir aşk hikayemiz var'' diye konuştu. 
     Bulgaristan'ın da 2007 yılından sonra Avrupa Birliği'ne tam üye olacağını belirten Tüzmen, iki ülkenin de aynı amaçta olduğunu ve ortak çıkarların örtüştüğünü söyledi. 
     
     BULGARİSTAN'DAN DESTEK 
     Bulgaristan Ekonomi ve Enerji Bakanı Rumen Ovçarov da, Türkiye'nin Avrupa Birliği ile tam üyelik görüşmelerine başlamasından dolayı büyük mutluluk duyduklarını bildirdi. 
     Ovçarov, Türkiye'nin Avrupa Birliği üyeliğine Bulgaristan'ın tam destek vereceğini belirterek, ''Umarım görüşmeler hızla tamamlanır. Biz iyi komşu, iyi dost ve iyi ortağız. Bu açıdan Türkiye'nin Avrupa Birliği ile müzakere sürecinde sahip olduğumuz tecrübeleri paylaşmaya hazırız'' dedi. 
     Rumen Ovçarov, Bulgaristan'da yatırım yapan yabancılar listesinde Türkiye'nin 15'inci sırada yer aldığını kaydederek şunları söyledi 
     ''Ancak bu durum iki ülke arasındaki gerçek yatırım potansiyelini yansıtmıyor. Bulgaristan'daki büyük Türk yatırımlarının daha da artması gerektiğini düşünüyorum. Enerji, otomotiv, turizm ve inşaat gibi potansiyeli olan sektörlerde ortak yatırımlara gitmeliyiz.'' 
     
     EMEL ETHEM İLE GÖRÜŞTÜ 
     Devlet Bakanı Tüzmen ''Bulgar-Türk İş Forumu''nun açılışının ardından, Bulgaristan'ın doğal afetler ve facialardan sorumlu devlet bakanı Emel Ethem ile başbakanlık binasında bir araya geldi. 
     Samimi bir hava içinde geçen görüşmede iki ülke arasındaki ilişkiler değerlendirildi ve Bulgaristan'da yaşayan Türkler'in durumu ele alındı. 
     Bulgaristan'da koalisyon hükümetinin ortağı Hak ve Özgürlükler Hareketi'nin HÖH üyesi ve hükümetteki 3 Türk bakandan biri olan Emel Ethem, Türkiye'nin Avrupa Birliği ile tam üyelik müzakerelerine resmen başlamasından dolayı Kürşad Tüzmen'i kutladı. 
     Emel Ethem, müzakere sürecinde Türkiye'ye her türlü desteği vereceklerini söyledi. 
     Tüzmen, öğleden sonra da sırasıyla Ekonomi ve Enerji Bakanı Rumen Ovçarov ve Başbakan Sergey Stanişev ile görüşecek. 
     
</TEXT>
</DOC>
