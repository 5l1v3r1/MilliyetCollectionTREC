<DOC>
<DOCNO> 389647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/dunya/axdun02.html </URL>
<DATE> 2005/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikast raporunda Türkiye adı 
</HEADLINE>
<TEXT>


SEMA EMİROĞLU New York 


BM Güvenlik Konseyi, eski Lübnan Başbakanı Refik Hariri suikastının Suriye ile bağlantılı olduğunu gösteren BM raporunu dün ele alırken, suikastı işlediği iddia edilen Lübnanlının Suriye bağlantısını örtmek için Türkiye'nin kullanıldığı ortaya çıktı. 
Suikastı soruşturan BM özel komisyonunun savcısı Detlev Mehlis, Güvenlik Konseyi'ne sunduğu raporunda, Suriye'nin suikastı düzenlediğini iddia ettiği Lübnan uyruklu İslamcı militan Ahmed Ebu Adess'in, aslında Suriye ile bağlantılı olduğunu ortaya koydu. Ancak bunu örtmek için Adess'e Suriye'den yazılan bazı elektronik posta mesajları, Türkiye'den yazılmış gibi gösterildi. 
Mehlis raporuna göre, sözde Türkiye bağlantısı, Adess'i 16 Ocak'ta Lübnan'dan alıp Suriye'ye götürdüğü sanılan Khaled Midhat Taha adlı kişiden kaynaklanıyor. Mehlis, "yapılan soruşturma, Taha'nın Türkiye'de olduğunu iddia ederken, gönderdiği dört mesajdan üçünün Şam'dan, birinin de Lübnan'dan gönderildiğini ortaya koydu" dedi. 
Mehlis, Taha'nın Suriye'deki varlığını örtbas etmek için e- postalarını Türkiye'den yazmış gibi göstermesinin, Adess'in Suriye bağlantısını ortaya koyan birer kanıt niteliği taşıdığını belirtti ve "bunlar basit bir tesadüfmüş gibi geçiştirilemez" dedi. 


</TEXT>
</DOC>
