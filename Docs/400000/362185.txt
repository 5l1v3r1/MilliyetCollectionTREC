<DOC>
<DOCNO> 362185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur44.html </URL>
<DATE> 2005/07/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Haciz için gidilen evin soyulduğu anlaşıldı 
</HEADLINE>
<TEXT>

     Eskişehir’de icra memurlarının haciz işlemi için gittikleri evin hırsızlarca daha önce soyulduğu belirlendi. 
     Alınan bilgiye göre, Vişnelik Mahallesi Savaş Caddesi’ndeki bir apartmanda Y.Y’ye ait eve gelen icra memurları, ev sahibinin bulunmadığı dairenin kapısını açmak için yanlarında bir çilingir götürdü. 
     Kapıyı açmak isteyen çilingir, kapı kilidinin zorlanarak kırıldığını ve eve girildiğini görünce, icra memurları durumu polise bildirdi. 
     Olay yerine gelen polis ekipleri kapıyı kontrol ettikten sonra hırsız girmiş olabileceği düşüncesiyle Y.Y’nin yakını Zekiye Erginbaş’a ulaştı. 
     Erginbaş ile birlikte evi kontrol eden polis ekipleri, evdeki eşyaların karıştırılmış olduğunu tespit edince olay yeri inceleme ekibi istendi. 
     Olay yeri inceleme ekiplerinin eve hırsız girdiğini tespit etmesinin ardından, icra memurları, haciz işleminin daha sonra yapılması gerektiğine dair zabıt tutarak evden ayrıldı. 
     Ev sahibi Y.Y’nin yakını Zekiye Erginbaş, "Kızım ve eşi tatildeler ve bugün döneceklerdi. Evdeki çiçeklerin bakımı için giderken evin anahtarını bana bıraktılar. Ben de saat 11.00’de gelip çiçekleri suladıktan sonra ayrılmıştım. O zaman her şey normaldi, şimdi evin altını üstüne getirmişler. Ne çalınmış bilemiyorum" dedi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
