<DOC>
<DOCNO> 369237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko04.html </URL>
<DATE> 2005/08/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Yabancıların bankacılık sektöründeki payı yüzde 19'u aştı 
</HEADLINE>
<TEXT>

     Türkiye’de faaliyet gösteren yabancı banka sayısı artarken, bankacılık sektöründeki payları katlanarak büyüdü. 
     Yabancı banka olarak 2004 yılsonu itibariyle kabul edilen 13 bankaya, Türkiye Ekonomi Bankası TEB , Şekerbank, Dışbank, Koçbank, Yapı Kredi Bankası ve Yapı Kredi Bankası da dahil edildiğinde yabancıların bankacılık sektöründeki payı yüzde 19.3’e çıktı. Halka açık olan 7 bankanın da toplam piyasa 
     değerinin yüzde 35’inin İMKB’de yabancıların elinde olduğu belirlendi. Türkiye Bankalar Birliği’nin 2004 yılsonu raporuna göre, Türkiye’de faaliyet gösteren 13 yabancı banka "ABN AmroBank, Ak Uluslararası Bankası, Arap Türk Bankası, Banca di Roma S.P.A, Bank Mellat, BankEuropa, Citibank, Deutsche Bank, Habib Bank, HSBC Bank, JP Morgan Cahse Bank, Societe Generale ve WestleB AG"den oluşuyor. Bu 13 bankanın 2004 yılsonu itibariyle aktif büyüklüğü 10 milyar 347 milyon YTL ile toplam bankacılık sektörünün yüzde 3.37’sini oluşturuyor. Türkiye Ekonomi Bankası’nın yüzde 84.25’ine sahip olan TEB Mali Yatırımlar A.Ş’nin yüzde 50 hissesini BNP Paribas Şubat 2004’te imzalanan anlaşmayla satın almıştı. TEB’in bankacılık sektörü içindeki payı 2004 yılsonu itibariyle 3 milyar 565 milyon YTL ile yüzde 1.16 düzeyinde bulunuyor. Doğan Grubu’na ait olan Dışbank’ın yüzde 89.34’ünün Fortis’e satış işlemleri de 4 Temmuz 2005 tarihinde tamamlandı. Fortis, Dışbank’ın İMKB’de halka açık olan yüzde 10.66’lık kısmı için de çağrıda bulunacak. Mevcut durumda da İMKB’de işlem gören hisselerin 10 Ağustos 2005 tarihi itibariyle yüzde 17’si yabancıların elinde bulunuyor. Yabancıların elinde bulunan 68.3 milyon dolarlık piyasa değerine sahip olan hisseler de, Dışbank’ın İMKB’de oluşan toplam piyasa değerinin yüzde 5.70’ine denk geliyor. Dışbank, 2004 yılsonu itibariyle 7 milyar 140 milyon YTL’lik aktif büyüklüğüyle bankacılık sektörünün yüzde 2.3’ünü oluşturuyor. Şekerbank’ın yüzde 36.5’inin Rabobank’a satış anlaşması 7 Temmuz 2005 tarihinde imzalandı. Rabobank Şekerbank’taki payını yüzde 51’e çıkarmak için diğer hissedarlara da çağrıda bulunacağını açıkladı. Bu çerçevede yabancı bankalar kapsamına alınabilecek olan Şekerbank, bankacılık sektörü içinde 3 milyar 114 milyon YTL aktif büyüklüğüyle yüzde 1 paya sahip bulunuyor. İtalyan Unicredito, Koç Topluluğu ile yaptığı ortaklık çerçevesinde Koç Finansal Hizmetler A.Ş’nin yüzde 50 hissesine sahip olmuştu. Koçbank da Koç Finansal Hizmetler A.Ş’nin çatısı altında bulunuyor. Bu çerçevede Koçbank ve TEB yabancı bankalar kapsamına alınabilir. Koçbank da toplam 10 milyar 346 milyon YTL ile toplam bankacılık sektörü içinde yüzde 3.38 paya sahip bulunuyor. Bankacılık Düzenleme ve Denetleme Kurumu’nun, Yapı Kredi Bankası’nın Koçbank’a devir işlemlerinin tamamlanmasına dün verdiği izinle birlikte Unicredito’nun yüzde 50 Koçbank’taki ortaklığı nedeniyle Yapı Kredi Bankası da yabancı bankalar içine dahil edilebilir. Yapı Kredi Bankası ise, aktif büyüklük açısından Türkiye’de faaliyet gösteren bankalar arasında 6’ıncı sırada yer alıyor. Yapı Kredi, 24 milyar 624 milyon YTL aktif büyüklüğüyle toplam bankacılık sektörünün yüzde 8’ini oluşturuyor. Böylece, 13 yabancı bankaya yeni yapılan yabancılara satışlar ve yabancı payı önemli miktarda olan 5 banka da eklendiğinde, yabancı bankaların sayısı 13’ten 18’e çıkarken, bankacılık sektörü içindeki payları ise yüzde 3.37’den yüzde 19.3’e çıktığı görülüyor. İş Bankası, Finansbank, Akbank, Türkiye Ekonomi Bankası, Dışbank, Yapı Kredi Bankası ve Garanti Bankası ise İMKB’de işlem görüyor. Bu 7 bankanın 10 Ağustos 2005 itibariyle halka açık olan paylarının piyasa değerinin 9 milyar 205 milyon dolar olduğu, toplam piyasa değerlerinin de 34 milyar 985 milyon dolar olduğu belirlendi. Halka açık olan bu 7 bankanın 6 milyar 683 milyon dolarının yabancıların elinde bulunduğu ortaya çıktı. Buna göre, yabancıların elindeki hisseler, 7 bankanın toplam piyasa değerlerinin yüzde 19.10’unu oluşturuyor. İMKB’de işlem gören bankalar içinde piyasa değeri açısından en büyük halka açıklık oranına yüzde 44’le Garanti Bankası’nın sahip olduğu görülüyor. İkinci sırada yüzde 42 ile Yapı Kredi Bankası, üçüncü sırada yüzde 41’le Finansbank geliyor. Dışbank’ın piyasa değeri üzerinden yüzde 34’ü, İş Bankası’nın yüzde 33’ü, Akbank’ın yüzde 28’i, Türkiye Ekonomi Bankası’nın yüzde 20’si halka açık bulunuyor. Piyasa değerine göre İMKB’de en çok yabancıların pay sahibi olduğu bankanın da yüzde 42.73’le Garanti Bankası’nın olduğu görülüyor. Garanti Bankası’nı sırasıyla yüzde 35.25 ile Finansbank, yüzde 25.62 ile Yapı Kredi Bankası, yüzde 20.79 ile İş Bankası, yüzde 12 ile Türkiye Ekonomi Bankası, yüzde 5.7 ile Dışbank, yüzde 0.02 ile Akbank takip ediyor. 

ANKA 
     
</TEXT>
</DOC>
