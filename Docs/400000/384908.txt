<DOC>
<DOCNO> 384908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sontur26.html </URL>
<DATE> 2005/10/07/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dubai ile yapılan 5 milyar dolarlık anlaşma... Topbaş Arkası gelecek 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, Dubai ile imzaladıkları anlaşmaya ilişkin "Bunun arkası gelecek. Halen görüşmekte olduğumuz önemli yatırım grupları var" dedi. 
     İstanbul’da dün 5 milyar dolarlık Gayrimenkul Yatırım Ortaklığı işbirliği anlaşmasının imza törenine Başbakan Recep Tayyip Erdoğan ile birlikte katılan Dubai Veliaht Prensi Şeyh Muhammed Bin Raşit el Maktum’u ülkesine uğurlayan Topbaş, Atatürk Havalimanı’nda basın mensuplarının sorularını yanıtladı. 
     Büyükşehir Belediye Başkanlığı görevine gelmesinden 2 ay sonra Londra’da Dünya Gayrimenkul Yatırımcılar Birliği’nin kongresine katıldığını ve İstanbul’un birliğin 2005 yılı kongresine ev sahipliği yaptığını hatırlatan Topbaş, dünyanın ciddi anlamda gayrimenkul yatırım ortaklığına geçtiğini söyledi. 
     Topbaş, dün imzaladıkları anlaşmanın yaklaşık 6 ay süren yoğun temaslar sonucunda gerçekleştiğini bildirdi. 
     Gayrimenkul yatırım ortaklığının önemli bir sektör olduğunu vurgulayan Topbaş, şunları kaydetti 
     "Bunun arkası gelecek. Halen görüşmekte olduğumuz önemli yatırım grupları var. Temaslarımız sadece gayrimenkul konularında değil, başka konularda da devam ediyor. Bunun temelinde şu yatmakta, Türkiye’nin tek haneli enflasyona gidişi, güvenli bir ülke izlenimini vermesi ve istikrarlı bir yönetimin var oluşu artık yatırımcıları ciddi anlamda yönlendiriyor. Bizim özellikle dış seyahatlerimizin temelinde hep bu temaslar vardı. Ülkemize, kentimize ne getirebiliriz, bu mücadeleyi veriyorduk. 
     Çok önemli, ciddi boyutta bir ortaklık kuruluyor. Bunlar kente katkısı olacak şekilde vizyon projeleri, sosyal yapılar. Ben bunun İstanbul’a, Türkiye’ye hayırlı olmasını diliyorum. Ciddi bir rakam. 
     Hatta yıllar önce 100 milyon dolarlarla ilgili hükümetlerimizin yurt dışındaki temaslarını hatırlayın, gelinen nokta çok farklı." İstanbul Büyükşehir Belediye Başkanı Kadir Topbaş, Türkiye’nin artık önünün açıldığını ve farklı bir kulvara girdiğini ifade ederek, Avrupa Birliği AB ile müzakerelerin başlanmasının da ayrıca bir farklılık getirdiğini söyledi. 
     İstanbul’un gerçekten dünyayı etkileyecek bir kent olma yolunda ciddi bir adım attığını kaydeden Topbaş, sözlerini şöyle sürdürdü 
     "Bunun da arkası gelecektir. Çünkü bu denli bir yatırımın İstanbul’a gelmesini takip eden benzer sektörler temas halinde olacaktır. İstanbul’a ciddi ölçekte büyük yatırımlar olacaktır. 
     İstanbul, Türkiye’yi taşıyan bir kent. İstanbul’daki fırsatlar çok farklı. Bir yıl içinde çok farklı bir platforma çıktığını görüyoruz. 
     Bazı olumsuzluklar olabilir, ancak bunların hepsi çözülür. Yeterki bir irade olsun ve kulvar belirlemiş olalım. Bunu gösterdik." "Yatırım projeleri için hangi alanların belirlendiği" şeklindeki soru üzerine de Topbaş, "Spesifik bazı noktalar var. Ama zaten bu rakamın ölçeğine baktığınız zaman, bu yerler bu rakamı tüketecek büyüklükte yerler değil. Onun için bizim daha üzerinde çalışmakta olduğumuz yeni alanlarımız var" diye konuştu. 
     Kadir Topbaş, Dubai’deki yelken otel gibi İstanbul’u dünyaya hissettirecek örnek vizyon projeleri ortaya konduğu zaman, bunun dünyada önemli yansımaları olacağını bildirdi. 
     İstanbul’da kendine has tasarımlar, kenti rencide etmeyecek yeni alanlarda, farklı yerlerde yatırım projeleri bulunduğunu anlatan Topbaş, "İstanbul, her türlü sorunu çözülürken, diğer taraftan da dünyanın ciddi anlamda etkilendiği bir kent olarak ortaya çıkacak. Bu adımlar atıldı" dedi. 
     
</TEXT>
</DOC>
