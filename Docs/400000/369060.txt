<DOC>
<DOCNO> 369060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur37.html </URL>
<DATE> 2005/08/11/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İşte El Kaide'nin saldırı teknesi 
</HEADLINE>
<TEXT>

     
     Soner KOCAER ANTALYA, DHA 



     TERÖR örgütü El Kaide'nin İsrail gemilerine bomba yüklü saldırı amacıyla sipariş verip yaptırdığı önse sürülen Antalya'daki sürat motoru DHA ekibi görüntüledi. Konyaaltı'ndaki dairede bomba yapımı sırasında yaşanan patlamadan sonra kaçan ve Diyarbakır'da yakalanan Suriye asıllı Louai Sakka ve suç ortağı Hamed Obysi, iddiaya göre bu sürat motoru ile Alanya'ya doğru yola çıkacak ve Akdeniz sularında İsrail gemilerine çarparak bombalı eylem yapacaktı. Sürat motorunun bulunduğu marina, örgütün hücre evine 500 metre uzaklıkta bulunuyor. Marinada tutulan Tufan’ adlı sürat motoru da polis tarafından korumaya alındı. 
     Antalya’nın Liman Mahallesi’nde 2'si İranlı 2'si Suriyeli 4 kişinin kaldığı evde, 3 Ağustos’u 4 Ağustos’a bağlayan gece saat 03.00 sıralarında bir patlama meydan geldi. Konyaaltı Evleri Sitesi K3 Blok’taki apartmanın 7’inci katında meydana gelen patlamada, evin panjurları parçalanarak çevreye savruldu ve çevredeki 2 kişi hafif yaralandı. Olayın, elektrik kontağından yangın çıkması ve mutfaktaki tüpün patlaması sonucu meydana geldiği açıklanırken, itfaiye raporlarına da bu şekilde yansıtıldı. 
     İtfaiye ekiplerinin yangını söndürdükten sonra apar topar çıkartıldığı evde polis geniş araştırma yaptı. Polis, patlamanın meydana geldiği evde kimyasal madde bulunması üzerine soruşturmayı derinleştirdi ve patlama sırasında evde olmayan 4 yabancının peşine düştü. 
     Yapılan incelemede, daireyi sahibinden 26 yaşındaki İranlı M. Fahir Bayhi’nin kiraladığı belirlendi ve içeride 1 tonluk patlayıcı bomba yapılabilecek malzeme bulundu. Yangın sonrası detaylı araştırmada da salondaki televizyon kabininin altında iki sahte pasaport ele geçirildi. Ekrem Özer’ adına düzenlenmiş sahte pasaportun El Kaide'nin Türkiye sorumlusu Louai Sakka'ya ait olduğunun belirlenmesi üzerine istihbarat birimleri harekete geçirildi, gümrük kapıları uyarıldı. 
     
     ANTALYA VE DİYARBAKIR'DA YAKALANDILAR 

     Bu arada patlamadan sonra kaçan El Kaide militanlarının, İsrail gemilerine eylem hazırlığında olduğu belirlenerek, İsrail gizli servisi MOSSAD'a bilgi verildi. İsrail Hükümeti, 4 Ağustos'tan itibaren Alanya'ya gelecek gemilerin rotasını Güney Kıbrıs'a çevirdi ve Alanya'ya uğranmasını güvenlik gerekçesiyle yasakladı. 
     Örgütün Türkiye sorumlusu Louai Sakka, Diyarbakır Havaalanı'nda 48 saat sonra İstanbul'a gitmek üzereyken gözaltına alındı ve suç ortağı olduğu düşünülen ve Konyaaltı'ndaki hücre evinde birlikte kaldığı arkadaşı Hamed Obysi de Antalya'da yakalandı. İki zanlı, sorgulanmak üzere İstanbul'a götürüldü. 
     
     SÜRAT MOTORU SİPARİŞİ VERMİŞLER 

     Konyaaltı Caddesi'nde El Kaide'nin kullandığı 7'inci kattaki hücre evinde patlamanın izleri dışarıdan görülebiliyor. Terörle Mücadele Şubesi'nde TEM görevli polislerin, site bekçisi kıyafetiyle 3 grup halinde 24 saat koruduğu apartmana giriş çıkışlar da kontrol altında tutuluyor. 
     Patlamanın meydana geldiği daire, Antalya Limanı ve Setur Marina'ya 500 metre uzaklıkta bulunuyor ve daireden liman manzarası görülebiliyor. Antalya Polisi, eylemin tekne veya botla yapılabileceği ihtimali üzerine limanda yaptığı araştırmada, Arap ülkeleri uyruklu bazı kişilerin bir süredir istihbarat çalışması yaptığı bilgisine ulaştı. Bunun üzerine marina ve limanda yapılan araştırmada, El Kaide'nin eylemde kullanmak üzere Antalya Serbest Bölgesi'ndeki bir firmaya 70 bin euroluk sürat motorunun siparişini verdiği ve 20 bin euro kaparo ödediği bilgisine ulaşıldı. 
     Yapımı tamamlanan Tufan’ adındaki sürat motorunun geri kalan 50 bin eurosunu da ödendiği ve Setur Marina'daki boya hangarının önünden denize indirildiği öğrenildi. Marinadaki görevliler, teknenin sivil polisler ve MİT görevlileri tarafından dün öğle saatlerinde uzun süre incelendiğini ve detaylı arama yapıldığını söyledi. Çok sayıda emniyet görevlisi tarafından kuş uçurtulmayan sürat motoruın önünde ve yanlarında da polis botları duruyor. 
     
     ALANYA'DA ŞÜPHELİ MÜŞTERİ 

     Alanya Yatçılar, Tekneciler, Su Sporları, Motorlu Taşıyıcılar Kooperatifi Başkanı Ersin Özen ise bundan yaklaşık 1 ay kadar önce 1.80-1.85 boylarında, kirli sakallı bir kişinin kendisinden tekne kiralamak istediğini söyledi. Özen, kıyıda bağlı olan tekneleri tek tek inceleyen bu kişinin yanına geldiğini belirterek, şöyle konuştu 
     Gelen kişi Türktü. Türkçeyi Güneydoğu şivesiyle konuşuyordu. Patronunun tekne turu yapmak istediğini ama denizden de çok korktuğunu söyledi. O nedenle teknenin bir kurtarma botu olmasını ve eğer denizde teknenin mazotu biterse diye yola çıkarken bir bidon da yedek mazot alınmasını şart koştuğunu söyledi. Benim teknem Eylül, 30 yolcu kapasiteli, 14- 15 metrelik bir tekne. O gün arkasında zadyak bot bağlıydı. Bu kişinin istekleri garip geldiği için şüphelendim. Tekneyi kiralamaktan vazgeçsin diye kira bedeli olarak yüksek bir rakam söyledim. Kabul edip ertesi gün geleceklerini söyleyip gitti. Arkadaşlarımla konuştum. Geldiklerinde vazgeçtiğimizi, tura çıkmayacağımızı söylemeye karar verdik. Ancak bu kişi bir daha gelmedi. Diğer tekne sahibi arkadaşları da bu konuda uyardım. Sonra olayı unuttum. Antalya'da El Kaide üyesi olan kişilerin kaldığı bir hücre evinin ortaya çıktığını, bazılarının yakalandığını ve bir tekne ile İsrail turist gemisine saldırı yapmayı planladıklarını duyunca olay yine aklıma geldi.'' 
     
     YA TAM GİZLENSİN YA DA AÇIKLANSIN'' 

     El Kaide'nin İsrail yolcu gemilerine eylem düzenleyeceği yer olarak bildirilen Alanya'da, olayın ne olduğunun bilinmemesi sıkıntı yarattı. Alanya Belediye Başkanı Hasan Sipahioğlu, sıkıntıyı şöyle dile getirdi 
     Basında yer alan terör haberleri, Alanya turizmini etkileyecek. Bu durumda karar devletin birimlerinindir. Bu konuda fazla açıklama yapmak olayın faturasını kabartmaktır. Basında teröristlerin yakalandığı yer aldıysa bu olayın gizliliği kalmamıştır. Böyle bir olay varsa ya tam gizli tutmalı ya da herkes tarafından bilinmelidir.'' 
     
</TEXT>
</DOC>
