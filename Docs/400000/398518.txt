<DOC>
<DOCNO> 398518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/siyaset/axsiy02.html </URL>
<DATE> 2005/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan sefiri Ankara'ya meğer balayına gelmiş 
</HEADLINE>
<TEXT>


Yeni Yunanistan Büyükelçisi George Yennimatas, Ankara'da göreve başlamadan 5 gün önce evlenmiş. Üçüncü evliliklerini yapan sefir ve sefire, göreve başlarken aslında balayına çıkmış 

ANKARA KULİSİ 


Yunanistan'ın Ankara Büyükelçiliği her zaman prestijli bir makamdır belki de Yunan Hariciyesi'ndeki en önemli görevidir. 
Yunan büyükelçileri, Türk kamuoyunda da her zaman farklı bir konum işgal ederler, ilişkilerin en kötü gittiği zamanlarda bile diğer büyükelçilerden farklı tutulurlar, "en ziyade dostluğa mazhar diplomat" muamelesi görürler. 
Bir önceki Yunan Büyükelçisi Michael Christides fotoğraf sergileri, motosiklet tutkusu ve Türk-Yunan yakınlaşmasına olan katkısıyla Ankara'daki en popüler büyükelçi olmuştu. Genç eşi Boriana ile çıktığı yurtiçi gezileri bile gazetelere haber olurdu. 

Klasik müzik tutkunu 
Yeni büyükelçi George Yennimatas'ın hobileri farklı. En önemli hobisi gitar çalmak. Gitarıyla özellikle Fransızca romantik baladlar söylüyor. 
Ayrıca uzman denebilecek ölçüde klasik müzik tutkunu. Yennimatas'a eşi Athena ile birlikte Ankara'daki klasik müzik konserlerinde sıkça rastlamak mümkün. İngilizce, Fransızca ve İspanyolca bilen Yennimatas, tarih alanında derin bilgisi ile tanınıyor. 
Tam 60 yaşında olan büyükelçi, Yunan Dışişleri Bakanlığı'nın en prestijli koltuğu olan genel sekreterlik görevinden Türkiye'ye geldi. Aslında bakanlığın bir numaralı diplomatı olduğu için istediği başkente gitme imk nına sahipti. Hatta Dışişleri Bakanı Petros Molivyatis'in kendisine Paris'i önerdiği de biliniyor. Ancak Yennimatas, Ankara'yı Paris'e tercih etti. 

Türk dostları var 
Yennimatas, Türk-Yunan yakınlaşmasına gönülden inanan diplomatlar arasında sayılıyor. Gerek genel sekreterlik, gerek daha önce yürüttüğü siyasi direktörlük görevleri sırasında Türk Dışişleri Bakanlığı'nın en üst noktasındaki isimlerle çok yakın işbirliği içinde oldu. Her ikisi de Türkiye'nin eski Atina Büyükelçisi olan şimdiki Müsteşar Ali Tuygan ve MGK Genel Sekreteri Yiğit Alpogan ile çok yakın dost. 
Yennimatas, Yunan Dışişleri açısından oldukça genç sayılabilecek yaşta büyükelçi unvanını kazanmış. Madrid, Paris ve Moskova'da görev yaptıktan sonra 46 yaşında büyükelçi olarak Şam'a gitmiş. Bu görevi Lizbon Büyükelçiliği izlemiş. 

Selef ve halef 
Bu arada, Yennimatas ile selefi Christides arasında medeni durumları açısından ilginç bir tematik benzerlik söz konusu. Christides, ikinci evliliğini Ankara'daki görevi sırasında gerçekleştirmiş, hatta dini nik h da geçen mayıs ayında İstanbul'daki Fener Patrikhanesi'nde kıyılmıştı. 
Şu tesadüfe bakın, Christides'in halefi de selefi gibi taze evli kontenjanından. Aradaki fark şurada 
Christides'in Ankara'da göreve başladıktan sonra evlenmesine karşılık, Yennimatas işi Ankara'ya bırakmamış. Kendisinden tam 14 yaş genç olan eşi Athena Kritikou ile Ankara'ya hareketinden tam 5 gün önce nik hı kıyıp Atina'dan öyle ayrılmış. Ankara'daki görevlerine başlarken aslında balayına çıkmışlar. 

6 çocuklu aile oldular 
Bu, hem damat hem de gelinin üçüncü evliliği. Her ikisinin de önceki evliliklerinden üçer çocukları var. Dolayısıyla Büyükelçi Yannimatis, Ankara'ya gelirken toplam 6 çocuk babası oldu. Çifte Ankara'da Athena Kritikou'nun bir önceki evliliğinden olan 13 yaşındaki kızı Christina ile 9 yaşındaki Christos eşlik ediyorlar. 

Başbakan, Çelik'le Dinçer'e kızdı mı 

Profesör emeklisi bir vatandaş rüyasında Nakşibendi Şeyhi Mehmet Zait Kotku'yu görüp onun Başbakan Erdoğan'a tavsiyelerini dinlerse ve ertesi günü şeyhin mesajlarını aktarmak üzere durumu Başbakanlık'a bir mektupla iletirse, bu mektup Başbakanlık Müsteşar Yardımcılığı'nca dilekçe hakkı kapsamında değerlendirilerek resmi evrak niteliği kazandırılıp bir yazıyla gereğinin yapılması için Milli Eğitim Bakanlığı'na giderse, Milli Eğitim Bakanlığı da bu yazıyı işleme koyup bir profesörden geldiği için YÖK'e havale ederse ne olur 
Birincisi, YÖK Başkanı Prof. Erdoğan Teziç Milli Eğitim Bakanı Necati Çelik'e resmi bir yazıyla "Bakanlığınızın, kurulumuzdan işlem yapılmasını istediği konularda, devlet ciddiyeti ve sorumluluğu çerçevesinde duyarlılık göstermesini temenni ederim" yanıtını verir. 

Bir dizi önlem alındı 
İkincisi, Başbakan Erdoğan'ın tepesi fena halde atar ve en yakın mesai arkadaşı Başbakanlık Müsteşarı Prof. Ömer Dinçer ile Milli Eğitim Bakanı Çelik'e içerler ve bu tür atlamaların olmaması için önlem almalarını ister. 
İlginç olan, bu mektubu Başbakanlık'ta işleme koyan kişinin AKP'yi tuzağa düşürme saikiyle davranacak muhalif bir bürokrat olmaması. Müsteşar Yardımcısı Ruhi Özbilgiç, AKP döneminde bu göreve getirilmiş bir kişi. 
Öğrenildiğine göre, bu büyük hatanın tekrarlanmaması için yıldırım hızıyla önlemler alınmış. Dinçer ilgili birimdeki bürokratlara çıkışmış ve bir dizi talimat vermiş. Bundan böyle Başbakanlığa gelen mektuplar dikkatli şekilde okunacak ve "Ben uzaydan geldim" ya da "Dün gece Nakşi şeyhini rüyamda gördüm" gibi içeriği olanlar işleme konulmayacakmış. 
Rüyada Şeyh ile diyaloğa girmenin aslında Nakşibendiliğin en önemli ritüellerinden biri olduğunu biliniyor. 
Bu açıdan bakıldığında söz konusu mektubun içeriği ile Nakşibendiliğin metotları arasında bir çelişki olmadığı anlaşılıyor. 


</TEXT>
</DOC>
