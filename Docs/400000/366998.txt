<DOC>
<DOCNO> 366998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko09.html </URL>
<DATE> 2005/08/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erdoğan'la Sabancı Telsim'i konuştu... 
</HEADLINE>
<TEXT>

     Perihan Çakıroğlu Referans Gazetesi 

Erdoğan'a özel bir ziyaret yapan Sabancı Holding Yönetim Kurulu Başkanı Güler Sabancı'nın, Telsim'in Motorola ile olan sorunlarının nasıl çözüleceği hakkında bilgi aldığı belirtiliyor. 
     Sabancı Holding, Telsim'i almak için önemli plan ve stratejiler geliştiriyor. Bunları yaparken de Telsim'le ilgili önüne çıkacak problem istemiyor. İşte bu nedenle Sabancı Holding Yönetim Kurulu Başkanı Güler Sabancı Başbakan Recep Tayyip Erdoğan'dan randevu istedi ve dün akşam saatlerinde de görüştü. Yaklaşık bir saat süren ve basına kapalı olarak gerçekleşen görüşmenin ardından Güler Sabancı herhangi bir açıklama yapmadan yeni Başbakanlık binasından ayrıldı. 
     Sabancı'ya yakın kaynaklara göre Güler Sabancı'nın, Telsim'in Motorola ile arasında var olan sorun ve ihtilafların nasıl çözüme kavuşturulacağını bizzat Erdoğan'dan duymak için Başbakanlığa gittiği öne sürülüyor. 
     Telsim'in satışıyla ilgili ön ve çifte incelemeler henüz başlamadı. Motorola ile Telsim arasında olan alacak verecek meselelerinin de nasıl hal yoluna koyulacağı netleşmedi. Sabancı Holding, Telekom'un özelleştirilmesine girmek yerine yönünü Telsim'e çevirdi. Holding stratejistleri, Telsim'le çok yakından ilgilendiklerini ancak problem yaşamak istemediklerini belirtirken, "Karşımızdaki en büyük sorun Motorola. Şayet, bu konuda ne yapılacağı konusunda bilgi verilirse ona göre duruma bakarız" diyorlar. 
     Bu arada, Uzan Ailesi'ne ait 9 çimento fabrikasını almaya da talip olan Sabancı'lar bu alanda sorun çıkacağını düşünmüyorlar. 
     
</TEXT>
</DOC>
