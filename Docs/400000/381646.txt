<DOC>
<DOCNO> 381646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/sonspo30.html </URL>
<DATE> 2005/09/26/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Athena ve maNga'nın birer parçası FIFA 2006 oyununda yer alacak 
</HEADLINE>
<TEXT>

     Dünya'nın en popüler bilgisayar oyunu FIFA 2006'da, maNga ve Athena gruplarının birer parçasının yer alacağı açıklandı. 
     Electronic Arts firması tarafından yayınlanan ve tüm dünyada milyonlarca adet satılan FIFA 2006 oyununun müzikleri arasında yer alması için bu yıl dünyanın dört yanından gelen yüzlerce başvuru arasından sadece 39 şarkı seçildi. 
     Pelikan Müzik'ten yapılan açıklamada, Türkiye'de de son derece popüler olan ve her yıl geliştirilerek yeni versiyonu piyasaya sürülen FIFA futbol oyununda bu yıl tüm dünya, maNga'dan ''Bir Kadın Çizeceksin'' ve Athena'dan ''Tam Zamanı Şimdi'' isimli parçaların dinleneceği bildirildi. 
     Türkiye'den ilk kez orijinal Türkçe sözleriyle iki eser dünya ölçeğinde bir oyunda yer alırken, FIFA 2006'da yer alan 39 sanatçı ve grup arasında Oasis, Jamiroquai, Röyksopp, Carlinhos Brown ve Paul Oakenfold gibi dünyaca ünlü isimlerin de yer aldığı kaydedildi. 
     
</TEXT>
</DOC>
