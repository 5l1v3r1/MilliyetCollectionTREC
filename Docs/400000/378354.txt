<DOC>
<DOCNO> 378354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/soneko26.html </URL>
<DATE> 2005/09/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Unakıtan Benzinde yurtdışındaki artışlar, buraya da yansıyor 
</HEADLINE>
<TEXT>

     Maliye Bakanı Kemal Unakıtan, akaryakıt fiyatlarındaki artışın, vergiden değil, yurtdışındaki fiyat artışlarından kaynaklandığını belirtti ve ''Son birkaç gündeki düşmeler, herhalde Türkiye'ye de yansıyacaktır'' dedi. 
     Unakıtan, Vergi Konseyi Genel Kurulu'nun ardından gazetecilerin çeşitli sorularını yanıtladı. 
     Maliye Bakanı, akaryakıt fiyatlarının yüksekliği konusundaki bir soru üzerine, fiyatların diğer ülkelerde de oldukça fazla olduğunu söyledi. 
     Bu konunun topluma yanlış aktarıldığını belirten Unakıtan, şöyle devam etti 
     ''Efendim, bizim vergilerimiz artmanın büyük sebebi gibi gösteriliyor. Halbuki özel tüketim vergileri maktudur. Maktu olduğu için de bizim vergilerimiz artmıyor. Yılbaşından beri aynıdır. Nispi olarak da azalıyor. Ama bugün baktım KDV azalıyor mu deniyor. KDV azalmıyor, ama toplam vergi yükü olarak baktığımızda Maliyenin aldığı pay yüzde olarak her gün daha düşüyor. 
     Sebebi benzin, motorin fiyatları yurtdışında artıyor. Bundan dolayı aynı artışlar buraya yansıyor. Ama Türkiye'nin de bununla ilgili yapacak, yurtdışı piyasalarına müdahil olacak bir durumu yok. O kadar alım gücü de söz konusu değil. Bunların fiyatının düşmesini beklemekten başka da çaremiz yok. Fakat son zamanlardaki birkaç gündeki düşmeler de herhalde Türkiye'ye de yansıyacaktır.'' 
     
     KAMU HİZMETLERİNE BEDEL GETİRİLMESİ 
     Unakıtan, Vergi Konseyi'nin bazı kamu hizmetlerine bedel getirilmesi konusunda yaptığı çalışma hakkında görüşünü soran bir basın mensubuna da ''Yapılan çalışmalar olgunlaşmadan bir şey söylemek mümkün değil'' yanıtını verdi. 
     Maliye olarak, Vergi Konseyi olarak dışarıdaki ülkelerdeki gelişmelere de paralel her türlü çalışmayı yaptıklarını kaydeden Unakıtan, Bakanlığın bu çalışmalardan uygun gördüğünü alabileceğini, kabul edebileceğini vurguladı. 
     Hükümetin de uygun görmesi halinde bunların uygulamaya konulabileceğini ifade eden Maliye Bakanı, ''Ama bunların hepsi ham çalışmalardır. Şu anda gelecek, gelmeyecek diye herhangi bir şey söylemek söz konusu değil'' açıklamasında bulundu. 
     Unakıtan, Ulaştırma Bakanı Binali Yıldırım'ın özel iletişim vergisinin düşürülmesi yolundaki sözlerini hatırlatan bir gazeteciye de ''O hususta talepler, devamlı Maliye Bakanlığına gelir'' dedi. 
     
     DOLAYLI-DOLAYSIZ VERGİ KIYASLAMASI 
     Unakıtan, dolaylı vergilerle ilgili bir başka soru üzerine de bu konuda yanlış bir değerlendirme yapıldığını söyledi. 
     Unakıtan, Batı Avrupa ülkelerinde dolaylı, dolaysız vergiler hesaplarken, sigorta primlerinin de dolaysız vergilerin içine katıldığını bildirdi. Unakıtan, şöyle devam etti 
     ''Bizde ise sigorta primleri vergi gibi kabul edilmiyor. Sanki bizde dolaylı vergiler çok fazla, dolaysız vergiler çok az gibi bir kanaat uyanıyor. Bu yanlış. Aynı bazda hesaplama yaptığımız zaman bizim ülkemizde onlarla arada uçurum gibi farklar olmadığını göreceksiniz'' diye konuştu. 
     Unakıtan, vergi kanunlarının yeniden yazımına ilişkin bir soruyu yanıtlarken de bu konuda kurumlar vergisinde büyük mesafe alındığını belirtti. 
     Kurumlar vergisine ilişkin düzenlemenin daha önce hazırlanıp hükümete ve Meclis'e sunulacağını kaydeden Unakıtan, ''Gelir vergisi çalışmaları belki biraz daha vakit alır, ama onu da bu seneye yetiştirmeye gayret ediyoruz. Yetişmezse 2006 başına da kayabilir, ama mümkün olan hızla çalışmaları devam ettiriyoruz'' diye konuştu. 
     Bu arada Bakan Unakıtan basın mensuplarına, yarın özelleştirme konusunda bir basın toplantısı düzenleyeceğini, bu nedenle özelleştirmeye ilişkin soruları cevaplandırmayacağını ifade etti. 
     
</TEXT>
</DOC>
