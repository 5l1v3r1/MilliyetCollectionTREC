<DOC>
<DOCNO> 367869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur14.html </URL>
<DATE> 2005/08/07/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Annesi çalışan kızlar "kariyer" tutkunu... 
</HEADLINE>
<TEXT>

     Annesi çalışan kızların, çalışmayanlara oranla sosyal kavramda kadınlık rolüne daha fazla sahip olduğu, ''akademik başarı'' ve ''kariyer tutkusu'' gösterdiği bildirildi. 
     Çukurova Üniversitesi ÇÜ Eğitim Fakültesi Okul Öncesi Öğretmenliği Anabilim Dalı Öğretim Üyesi Doç. Dr. Yaşare Aktaş Arnas, annenin çalışmasının kız çocuğun kendisini yüksek eğitimsel ve mesleki hedeflere yöneltmesinde güdüleyici olduğunun, duyduğu hayranlık nedeniyle de model olarak gördüğü araştırmalar sonucu belirlendiğini söyledi. 
     Bu durumun özellikle okul öncesi dönem çocuklarında sözel olarak görülebildiğini belirten Arnas, çocuğun bundan duyduğu gururu da sık sık dile getirdiğini ifade etti. 
     Çalışan annelerin erken yaşlarda birçok konuda cesaretlendirerek yönlendirmesinin çocukların kendine yeten, daha bağımsız davranan bir kişilik geliştirmesine ve çevreye uyum sağlamasına önemli katkı sağladığını belirten Arnas, şunları kaydetti 
     ''Aile içinde günlük aktiviteleri planlayan, organize eden ve görevlerini üstlenen çocuk, daha bağımsız ve birçok konuda daha başarılı olabilir. Oysa, evde annesi ve kendinden büyük kardeşleri tarafından bütün ihtiyaçları karşılanan çocuk, zorunlu olarak diğer bireylere bağımlı olmaktadır. Bununla birlikte tüm gün annesinin gözetiminde olan çocuklar, daha korku dolu ve ergenliklerinde de daha çekingen ve bağımlı kişilik geliştirebilmektedir.'' 
     
     ERKEK ÇOCUKTA AKSİ SONUÇ 
     Annenin çalışmasının erkeklerde ise olumsuz etki yarattığının gözlendiğini ifade eden Arnas, ''Annesi çalışan erkek çocukların okul başarılarının, çalışmayan erkeklere ve özellikle de annesi çalışan kızlara oranla daha düşük olduğu ortaya çıkmıştır'' dedi. 
     Arnas, bu duruma, babanın, ailenin ekonomik kaynağı görüntüsünün, annenin de geleneksel kadınlık rollerine uyumunun azalmasına neden olabileceğini belirterek, şöyle konuştu 
     ''Annenin, çalışma yaşamındaki yerini almasıyla daha fazla sosyal ve siyasal eşitliğe sahip olması ve erkek çocuğa tanınan ayrıcalıklı geleneksel rolleri daha az benimsemesine ve desteklemesine neden olmaktadır. Bu nedenle çalışan anneler, oğullarına oranla kızlarına daha hassas davranabilmekte ve onunla daha fazla ilgilenmektedir.'' 
     
</TEXT>
</DOC>
