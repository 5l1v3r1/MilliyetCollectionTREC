<DOC>
<DOCNO> 364267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/spor/spo04.html </URL>
<DATE> 2005/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in korkusu yok 
</HEADLINE>
<TEXT>


Trabzonspor'un hocası, "Rakibimizin gücünü iyi biliyoruz. Ona göre hareket edeceğiz. Ancak iyi bir skor elde edeceğimizi ve turu geçeceğimizi düşünüyorum" diye konuştu 


Trabzonspor Teknik Direktörü Şenol Güneş, önemli eksikleri bulunduğunu ancak yine de tur için avantajlı bir skora ulaşacaklarını söyledi. 
Larnaka'da gazetecilerin sorularını yanıtlayan Güneş, "Zor bir karşılaşma olacak. Takımımı ilk kez bir resmi maçta göreceğim. Rakibimizin gücünü biliyoruz. Kaliteli oyunculara sahipler. Dinamo Minsk'i eleyerek iyi bir takım olduklarını kanıtladılar. Biz de ona göre hareket edeceğiz. İşimiz o kadar da kolay değil. Ancak iyi bir sonuç alacağımızı umuyorum" diye konuştu. 
Güney Kıbrıs'ta herhangi bir problemle karşılaşmadıklarını söyleyen Şenol Güneş, "Bizi çok iyi ağırlıyorlar. Sorunumuz yok. Maçın dostluk içinde geçmesini arzuluyoruz. Hak eden kazansın" ifadelerini kullandı. 
Basın Sözcüsü İbrahim Şahin, "Tarihi bir maç oynayacağız. Buraya daha kolay yollardan gelmemiz güzel olurdu. Oyuncularımız bir hayli yoruldu. Ancak Türkiye'ye güzel bir sonuçla dönmek için elimizden geleni yapacağız. Bu turu geçecek güçteyiz. Takımımıza güveniyoruz" diye konuştu. 

Beğenirse imzalayacak 

CENGİZ MALGIR 

Trabzonspor'un anlaşmaya vardığı Çek golcü Tomas Jun, dün akşam yönetici Önder Bülbüloğlu ile birlikte İstanbul'a geldi. Genç futbolcu Bordo - Mavili kulüple 5 yıllık ön protokol imzaladığını ancak bugün Trabzon'u gezerek şehri beğenmesi halinde resmi sözleşme imzalayacağını belirtti. Daha önce Trabzonspor forması giyen Rada'dan Trabzon hakkında bilgi aldığını söyleyen Jun, Fenerbahçe, Beşiktaş ve Galatasaray'ı yakından tanıdığını da keydetti. Yönetici Bülbüloğlu "İnşallah yarın bugün şehri gördükten sonra mukavele imzalar. Kaliteli bir golcü" diye konuştu. 

Trabzon'u sıkıntı bastı 

Bordo - Mavili takımda Anorthosis maçı öncesi kadro sıkıntısı yaşanıyor. Fatih Tekke'nin düzelmemesi, beklenen santrfor transferinin de gerçekleşmemesi nedeniyle tek forvet olarak Mehmet Yılmaz kaldı. Şenol Güneş'in, Mehmet Yılmaz'a, destek için Yattara, Szymkowiak ve Gökdeniz'i kullanması bekleniyor. Erdinç ve Emrah'ın sakatlıktan yeni kurtulması, Eller'in ise idman eksikliğinin yanında takıma 1 hafta önce katılması nedeniyle yaşanabilecek uyum sorunu Güneş'in başını ağırtıyor. Bu arada Bordo-Mavililer dün akşam maçın oynanacağı statta son hazırlıklarını yaptı. 


</TEXT>
</DOC>
