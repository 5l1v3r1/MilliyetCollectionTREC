<DOC>
<DOCNO> 379205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sondun24.html </URL>
<DATE> 2005/09/17/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Yeni Zelanda'da seçimi İşçi Partisi kazandı... 
</HEADLINE>
<TEXT>

     Yeni Zelanda'da yapılan genel seçimleri, iktidardaki İşçi Partisi bir milletvekili fazla çıkararak kazandı. 
     Reuters, oyların tamamı sayıldıktan Başbakan Helen Clark'ın üyesi olduğu İşçi Partisi'nin yüzde 40,7, muhalefetteki Ulusal Parti'nin ise yüzde 39,6 oy aldığını söyledi. 
     Bu sonuçlara göre 122 üyeli parlamentoda İşçi Partisi'nin 50, Ulusal Parti'nin 49 milletvekili alması bekleniyor. 
     Ancak bu tahminin, yurtdışında kullanılan oylarla kendi seçim bölgesi dışında oy veren seçmenlerin oylarından oluşan ''özel oyları'' içermediği bildirildi. 
     2002'deki seçimlerde özel oylar toplam oyların yüzde 10'unu oluşturmuştu. 
     İşçi Partisi hükümetinin Başbakan Yardımcısı ve Maliye Bakanı Michael Cullen, iki partinin oy oranlarının birbirine çok yakın olması nedeniyle ''özel oyların durumu değiştirebileceğini'' söyledi. 
     Hiçbir parti tek başına hükümet kurmak için gerekli çoğunluğu sağlayamazken, küçük bir farkla önde olan İşçi Partisi'nin, küçük partilerden destek alarak tekrar hükümeti kurma şansının fazla olduğu kaydedildi. 
     Ancak Ulusal Parti lideri Don Brash, yenilgiyi kabul etmeyi reddetti ve Ulusal Parti liderliğinde bir koalisyon hükümeti kurmak için çalışacağını söyledi. 
     
</TEXT>
</DOC>
