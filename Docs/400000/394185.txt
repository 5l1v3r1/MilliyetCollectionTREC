<DOC>
<DOCNO> 394185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/son/sontur22.html </URL>
<DATE> 2005/11/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İstanbul'da çıplak PETA eylemi 
</HEADLINE>
<TEXT>

     Hayvanlara Etik Muamele İçin Mücadele Edenler Derneği People For The Ethical Treatment of Animals-PETA üyeleri, Avustralya’da koyunlara işkence yapıldığını ileri sürerek, bu ülkenin İstanbul Başkonsolosluğu önünde çıplak eylem yaptı. 
     Avustralya’nın İstanbul Başkonsolosluğu’nun çalışmalarını yürüttüğü Dolmabahçe’deki Ritz Carlton Oteli’nin önünde toplanan 2’si kadın 3 Avustralyalı dernek üyesi, elbiselerini çıkartarak iç çamaşırlarıyla kaldı. 
     Hayvanlara yapılan işkenceye dikkati çekmek ama cıyla vücutlarına kırmızı boya süren, Avustralya bayrağı çizen ve yüzlerine koyun maskesi takan dernek üyeleri, "Avustralya Kuzuları Sakatlamaya Son Ver" ve "Avustralya Kuzulara İşkenceyi Durdur" yazılı pankartlar açtı. Çıplak protestoculara 2’si kadın 3 Türk PETA üyesi de soyunmadan destek verdi. 
     Bu arada, çıplak duran protestocuların, havanın soğuk olması nedeniyle titredikleri görüldü. 
     Otel güvenliğinin şaşkın bakışları arasında bir süre eylemlerine devam eden dernek üyeleri, daha sonra elbiselerini giyerek otel önünden ayrıldılar. 
     PETA Gönüllüsü Elif Erkaya, gazetecilere yaptığı açıklamada, Avustralya’da çiftçilerin hiçbir anestezi uygulamadan merinos koyunlarını sinek lavralarından korumak amacıyla kuyruklarını kestiklerini söyledi. 
     Bu işlem yapılırken koyunların bacak ve kafalarına kelepçeler takıldığını belirten Erkaya, şöyle devam etti 
     "Hayvanlara herhangi bir ilaç verilmediği için de daha sonra enfeksiyon kapıp acı çekiyorlar. Bu yöntem bir çözüm değil. Daha önce bunun durdurulması için PETA tarafından bir kampanya başlatılmıştı. Bu kampanya sonucu anlaşma sağlandı. Ancak bu anlaşmaya yün endüstrisi tekrar uymaması nedeniyle örgüt yeniden eyleme başladı. Bu eylem de onların bir parçası olacak." Eylemci Alexander Schwinger de Avustralya’da koyunlara yapılan işkenceye dikkati çekmek ve bu konuda Türk kamuoyunu bilgilendirmek için İstanbul’a geldiklerini belirtti. 
     
</TEXT>
</DOC>
