<DOC>
<DOCNO> 382644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sontur04.html </URL>
<DATE> 2005/09/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Karnına bahçe demiri saplandı... 
</HEADLINE>
<TEXT>

     İzmir'in Buca İlçesi'nde, hırsızlık amacıyla bir apartmanın çatısına çıktığı iddia edilen kişi, dengesini kaybederek bahçedeki demirlerin üzerine düştü. 
     Kişinin karnından saplanıp sırtından çıkan demir, İzmir Büyükşehir Belediyesi Arama-Kurtarma-Sağlık 110 ekibince kesildi. 
     Ufuk Mahallesi Afetevleri 1059. Sokak'ta, saat 06.30 sıralarında, 3 katlı apartmanın çatısından inmeye çalışan M.E.M. 25 , bir anda dengesini kaybetti ve düşmeye başladı. Bu sırada bahçe duvarındaki demir, M.E.M'nin karnından girip sırtından çıktı. 
     Gürültüden uyanan apartman sakinlerinin güvenlik güçlerine haber vermesi üzerine olay yerine gelen polis ekipleri, M.E.M'yi, bahçe duvarında karnında demir saplı olarak buldu. M.E.M'nin karnından girip sırtından çıkan demir, Arama-Kurtarma-Sağlık 110 ekiplerince kesildi. 
     M.E.M, önce Buca Seyfi Demirsoy Eğitim ve Araştırma Hastanesi'ne götürüldü, buradan da Tepecik Göğüs Hastalıkları Hastanesi'ne sevk edilerek ameliyata alındı. M.E.M'nin hayati tehlikesi bulunduğu bildirildi. 
     Olay yerinde M.E.M'nin ayakkabıları, çakmağı ve tornavida bulundu. 
     Apartmanın üst katında oturan Fatma Kara 39 , bahçede gürültü duyduğunu belirterek, ''Fabrikada çalışan kocam Fikret'i 42 işe yolcu ettim. Daha sonra uyumak üzere tekrar eve geldim. Büyük bir gürültü duydum. Bahçeye baktığımda, karnına demir saplanmış kişiyi gördüm. Balkon kapım açıktı. Hırsızlık amacıyla benim evime girip girmeyeceğini bilmiyorum'' dedi. 
     Aynı apartmanın alt katında oturan Mustafa Dikici 36 ise şunları söyledi 
     ''Sabaha karşı bahçede büyük gürültü duydum. Daha sonra da 'Bana yardım edin. Beni kurtarın' diye bir ses işittim. Bahçeye baktığımda duvarda karnına demir saplanmış kişiyi gördüm. Olayı 155 Polis İmdat'a haber verdik.'' Karnına demir saplanan M.E.M'nin eski sabıkalı hırsızlardan olduğunun belirlendiği, olayla ilgili soruşturmanın sürdürüldüğü bildirildi. 
     
</TEXT>
</DOC>
