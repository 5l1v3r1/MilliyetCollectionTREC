<DOC>
<DOCNO> 366434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo09.html </URL>
<DATE> 2005/08/02/ </DATE>
<TIME> 03.50 </TIME>
<AUTHOR>  </AUTHOR>
<HEADLINE>
Anorthosis Trabzon’a geldi 
</HEADLINE>
<TEXT>

     Ömür AVCI DHA 

      TRABZONSPOR’un çarşamba akşamı Şampiyonlar Ligi ön eleme maçı yapacağı Güney Kıbrıs Rum Kesimi takımı Anorthosis Famagusta, Trabzon’a geldi. Rum takımı ve taraftarları, Trabzon Havalimanı’nda tepeden tırnağa arandı. 
     Suriye Havayolları’na ait özel uçakla Şam’dan Trabzon’a gelen Anorthosis kafilesini taşıyan uçak saat 02.20’de Trabzon Havalimanı’na indi. Futbolcu, yönetici, teknik kadro, basın mensupları ve taraftarlardan oluşan 156 kişilik kafile havalimanında sıkı bir güvenlik taramasından geçirildi. Kafilede yer alan herkesin bavulları açtırılıp, ayakkabıları çıkartılarak kontrol edilirken, polis köpekleri de bavulların aranmasına yardımcı oldu. 
     Bu arada Anorthosis takımını taşıyacak otobüsün gecikmesi üzerine Trabzonspor, kulübe ait bir otobüsü Rum takımına tahsis etti. Futbolcular ve teknik heyet Trabzonspor’a ait mini otobüsle konaklayacakları Zorlu Grand Otel’e ulaştırıldı. Taraftarlar da daha sonra 5 ayrı otobüsle otellerine gönderildi. 
     
</TEXT>
</DOC>
