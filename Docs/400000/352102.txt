<DOC>
<DOCNO> 352102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/yazar/bila.html </URL>
<DATE> 2005/06/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan'dan sert yanıt 
</HEADLINE>
<TEXT>


Başbakan Recep Tayyip Erdoğan'ın, "Çankaya'da türban" konusunda görüşlerini açıklayan 9. Cumhurbaşkanı Süleyman Demirel'e ve CHP lideri Deniz Baykal'a yanıtı sert oldu. 
AKP'nin dünkü grup toplantısındaki konuşmasını büyük ölçüde Demirel ve Baykal'a yanıt vermeye ayıran Erdoğan, cumhurbaşkanını bu Meclis'in seçeceğini yineleyerek, erken seçim düşünmedikleri mesajını verdi. 

'Saçma sapan teklif' 
Erdoğan, Baykal'ın, "Yeni cumhurbaşkanını yeni Meclis seçmeli, Mayıs 2007'den önce seçime gidilmeli, yorgun ve yıpranmış Meclis, gelecek 7 yıl için karar vermemeli" şeklindeki önerisini "saçma sapan teklif" olarak niteledi. Erdoğan, Baykal'ın, "yorgun Meclis" sözlerinin de milletvekilliğine ve Meclis'e saygısızlık olduğunu söyledi. 
Baykal'ın amacının gündeme girmek olduğunu vurgulayan Erdoğan, AKP milletvekillerine, "Cumhurbaşkanını bu Meclis seçecektir, bu görevini gayet asil şekilde yapacak, onlara gereken dersi vakti, saati geldiğinde verecektir. Bu böyle biline..." diye seslendi. 

'Kirli kan...' 
Erdoğan, konuşması boyunca sert üslubunu sürdürdü. Erdoğan, isim vermeden Türkiye'de "rol çalmaya" kalkanlar olduğunu belirtirken de ağır konuştu 
"Siyasete kirli kan pompalayan araçlar tedavülden kaldırılmıştır. Yeni bir şey yapmak isteyen yeni bir şey söylemek zorundadır. Türk siyasetinin doğasına işleyen zaaflar, yanlış alışkanlıklar, virüsler, hırslar, ihtiraslar AK Parti siyasetinin bünyesine sirayet edemeyecektir... 
En dar zamanlarında yanında görmediklerini bundan böyle halkımız da yok sayacak ve görmeyecektir. Bu yüzden hariçten okunan gazeller daima hariçten okunan gazeller olarak kalacaktır. Türkiye'de gündem kapkaççıları meydana gelmiştir. Rol hırsızlarının beyhude çabaları her zaman sonuçsuz kalacaktır." 

Sözlerin adresi 
Erdoğan, konuşmasında Baykal'ı açıktan eleştirdi ama 9. Cumhurbaşkanı Demirel'i "ima" yoluyla yanıtlamayı tercih etti. 
Ancak gerek Demirel'e, gerek Baykal'a yönelik sözlerinin ağırlığı, "Çankaya'da kıyafet kuralı", "Cumhurbaşkanını yeni Meclis'in seçmesi" tartışmalarına duyduğu tepkinin büyüklüğünü gösteriyordu. 
Bu tartışmaları "saçma sapan", "kirli kan pompalanması", "rol hırsızlığı" gibi ifadelerle karşılaması, Erdoğan'ın duyduğu tepkinin yansımalarıydı. 

Merkezde türban var 
Erdoğan, konuşmasında türbana değinmedi, ancak, son günlerdeki Çankaya tartışmalarının gündeminde türban vardı. Tartışmalar "eşi türbanlı cumhurbaşkanı" konusundan çıktı ve o eksen üzerinde gelişti. 
Başbakan Erdoğan'ın türban konusundaki görüşleri biliniyor. 
Tartışmaya katılan liderlerin söyleminde türban konusunda çok özenli oldukları gözleniyor. Gerek DYP lideri Mehmet Ağar, gerek ANAP lideri Erkan Mumcu, bu konuda "karşı bir tutum" almaktan kaçındılar. CHP lideri Baykal da "eşi türbanlı cumhurbaşkanına" karşı çıkanların, türbana karşı olmaktan değil, türbanın resmileştirilmesinden, devlete türban takılmasından endişe duydukları için karşı çıktıklarını söyleyerek, bir ayrım yaptı. 
Liderlerin söylemlerinden de anlaşılıyor ki, "türban" önümüzdeki dönemde de hem seçimlerin, hem de cumhurbaşkanı seçiminin merkezine oturacak. 



</TEXT>
</DOC>
