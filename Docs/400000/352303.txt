<DOC>
<DOCNO> 352303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonspo40.html </URL>
<DATE> 2005/06/15/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Vestel Manisaspor Başkanı " Dört büyüklerle İzmir'de oynayacağız " 
</HEADLINE>
<TEXT>

     Birinci Süper Futbol Ligi’ne bu yıl çıkan Vestel Manisaspor’da Kulüp Başkanı Haluk Çubukçu, 19 Mayıs Stadı’nı genişletme kararının alınması üzerine takımın ilk yarı maçlarını deplasmanda oynayacağını bildirdi. 
     Haluk Çubukçu, yönetim kurulu üyeleriyle Manisa Valisi Orhan Işın’ı ziyaretinde yaptığı açıklamada, Vestel Manisaspor’un Fenerbahçe, Galatasaray, Beşiktaş ve Trabzonspor ile yapacağı maçları İzmir’de oynayacaklarını belirtti. 
     Dört büyükler dışındaki maçların nerede ve nasıl oynanacağı konusunda teknik heyetin vereceği kararı beklediklerini ifade eden Çubukçu, şöyle dedi 
     "19 Mayıs Stadı’nda genişletme çalışmaları kararı alındı. Görünen o ki, genişletme çalışmalarına önümüzdeki günlerde başlanacak. İlk yarıda birçok maçı sahamızda oynamamız şimdilik mümkün görünmüyor. 
     Teknik heyetimizin yanı sıra Türkiye Futbol Federasyonu’nun vereceği karar da önemli. İlk yarının belki son 1-2 maçını kendi seyircimiz önünde oynayabiliriz." Manisa Valisi Orhan Işın da stadın 13 bin 500 kişilik kapasiteye getirilmesi konusunda çalışma başlatıldığını, projenin çizildiğini bildirdi. 
     TBMM Başkanı Bülent Arınç’ın 18 Haziran Cumartesi günü Manisa’ya geleceğini kaydeden Işın, "Açık tribün kale arkalarını birleştirecek ve betonarme, portatif tribün inşaatına başlayacağız. 3 milyon YTL’lik ödenek ile stadın genişletilmesi ve UEFA’nın istediği kriterlere uygun hale getirilmesine çalışıyoruz" dedi. 
     Işın, stadın ışıklandırılması projesinin kısa sürede ihale edileceğini ve iki ay içinde tamamlanacağını ifade ederek, stada bitişik olan atış poligonunun da yıkılacağını söyledi. 
     Vestel Manisaspor Yöneticileri daha sonra İl Genel Meclisi Başkanı Hayrullah Solmaz ve Manisa Belediye Başkanı Bülent Kar’ı da ayrı ayrı ziyaret etti. 
     Öte yandan Vestel Manisaspor’da Zafer Demiray ile büyük ölçüde anlaşma sağlandığı bildirildi. Atilla Birlik ve Gençlerbirliği’nden Veysel ile görüşen siyah-beyazlı kulüp yöneticileri, prensipte anlaşmaya vardıkları 2 Brezilyalı oyuncunun, yarın kente gelerek sözleşme imzalayacağını söylediler. 
     
</TEXT>
</DOC>
