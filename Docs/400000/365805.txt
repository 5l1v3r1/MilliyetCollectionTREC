<DOC>
<DOCNO> 365805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/spor/spo02.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Geceye kan bulaştı 
</HEADLINE>
<TEXT>


Başkan Aziz Yıldırım taraftar dışarıda kalınca polisle tartıştı, kapıları açtırdı. Bir seyirci silahla ayağından vurulunca Emniyet Müdürü Celalettin Cerrah patladı 

MUSTAFA KURTARAN 


Şükrü Saracoğlu'nun inşaatı nedeniyle dün akşam Atatürk Olimpiyat Stadı'nda oynanan Fenerbahçe - Everton maçı Sarı - Lacivertli taraftar için eziyete dönüşürken Başkan Aziz Yıldırım emniyet yetkilileri ile tartıştı, bir taraftar ise silahla yaralandı. 
Maçın başlamasına az bir süre kala bilet gişelerinde yığılma olduğunu haber alan Aziz Yıldırım emniyet yetkililerinden kapıların açılmasını istedi. Emniyet yetkilileri ise "Kapıları açarsak taraftarı arama yapmadan içeri almamız gerekir" karşılığını verdi. Yıldırım'ın ısrarı sonucu kapılar açılırken, aşırı yüklenmeden bazı kapılar kırıldı. 
Maçın 25. dakikasında ise Fenerbahçe'nin attığı golün sevincini yaşayan Yusuf Bahar, ayağa kalktığı sırada bacağına isabet eden kurşunla yere yığıldı. Bakırköy Devlet Hastanesi'ne kaldırılan Bahar, "Maçı izliyordum. Gol olunca sevinerek ayağa kalktım. Bir anda ayağımda sızı hissettim. Daha sonra yere düştüm. Kurşun alt kısımdaki tribünden geldi. Ateş edeni göremedim" dedi. Silahlı taraftar ise yakalanamadı. 
İstanbul Emniyet Müdürü Celalettin Cerrah ise statta biletsiz yaklaşık 10 bin seyirci bulunduğunu belirterek, "Biletli seyirciler, tüm aramalar yapılarak stada alındı. Maçta bin 200 polis görevlendirdik. Maçın başlamasından kısa bir süre sonra Fenerbahçeli yöneticilerin maç sonunda açılması gereken tahliye kapılarını açtırmak ve dışarıdaki seyircilerin içeriye alınması talepleri oldu. Ancak yetkili müdürümüz herhangi bir turnike olmayan, arama noktaları bulunmayan kapılarda güvenliğin mümkün olamayacağını söyledi. Buna rağmen kapılar açıldı. Dışarıdan hiçbir arama yapılmadan birçok Fenerbahçe taraftarı stada girdi. Hiçbir polis görev yerini terk etmedi. Ancak girenler özel güvenlik şirketinin bilgisi dahilinde alındı. Hiçbir sorumluluk kabul etmiyoruz" dedi. 

Appiah sınıfı geçti 

İlk kez Fenerbahçe seyircisinin önüne çıkan Ganalı yıldız tam not aldı. Garanti oynamayı tercih etti. Antrenmansız olduğu için kendini fazla sıkmadı. Aldığı her topu hemen hemen olumlu kullandı. Zaman zaman göze hoş gelen hareketler yaptı, oyunda kaldığı süre içinde tribünlerin gönlünü fethetti. Aurelio ile orta sahanın göbeğini paylaştı, hiç yabancılık çekmedi. Appiah gelecek haftalarda Fenerbahçe'nin en önemli silahlarından biri olacağını gösterdi. 

Oyunda kaldığı süre 58 dk. 
Topla buluşma 35 
İsabetli pas 28 
İsabetsiz pas 4 
Top kaybı 2 
İsabetsiz şut 1 

'Transferi kapattık' 

Fenerbahçe Kulübü İkinci Başkanı Nihat Özdemir, hedeflerinin 2010 yılına kadar elde edecekleri şampiyonluklarla dördüncü yıldızı takmak olduğunu söyledi. Faruk Ilgaz Tesisleri'nde yapılan Yüksek Divan Kurulu toplantısında kulüp yönetim kurulu faaliyet raporunu okuyan Özdemir, Türkiye Cumhuriyeti tarihinde, bir stadyumu özel sektör düşüncesiyle yaparak hizmete açtıklarını ve bir ilki gerçekleştirdiklerini belirtti, Saracoğlu Stadı'nda kurulacak Fenerbahçe Spor Kulübü Müzesi'nin Ağustos ayında açılacağını müjdeledi. Bu arada kulübün tahakkuku yapılmış 49 milyon 433 bin, sözleşmeye dayalı ancak tahakkuku yapılmamış 33 milyon 509 bin dolar borcu olduğu açıklandı. Bu arada Özdemir, Appiah ile birlikte transferi kapadıklarını da sözlerine ekledi. 


</TEXT>
</DOC>
