<DOC>
<DOCNO> 393822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo08.html </URL>
<DATE> 2005/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zengin Suudi takımından Eto'o ve Kaka'ya 10 günlük transfer teklifi 
</HEADLINE>
<TEXT>

     Suudi Arabistan’ın zengin takımlarından Al-İttihad, Barcelona’nın Kamerunlu golcüsü Samuel Eto’o ve Milan’ın Brezilyalı yıldızı Kaka’ya 10 günlüğüne transfer teklifinde bulundu. 
     FIFA Dünya Kulüpler Şampiyonası’nda zirveyi kovalayan Suudi ekibinin başkanı Mansour Al Balawi, Ücreti neyse ödemeye hazırız. Yeter ki 10-20 Aralık tarihleri arasında Eto’o ve Kaka’ya formamızı giydirelim'' dedi. Kulüplerin ve futbolcuların bu cazip öneriye ne yanıt vereceği ise merak konusu... 
     Diğer Haberler 
     
     Barcelona’ya Van Bommel şoku 
     İspanya Ligi’nin son şampiyonu Barcelona, sakatlanan Mark van Bommel’e yanıyor... Lige kötü bir başlangıç yapmasına karşın son haftalarda toparlanan ve farklı galibiyetler alan Katalan ekibinin Hollandalı yıldızının yaklaşık 2 ay süreyle sahalardan uzak kalacağı öğrenildi. Sol dizinde iç kanama oluşan tecrübeli oyuncunun tedavisini Hollanda Milli Takımı’nın kampında sürdüreceği açıklandı. 
     
     Arsenal’in gözü Fernando Torres’te 
     İngiltere Premier Ligi’nde sezona şampiyonluk hedefiyle başlayan ancak lider Chelsea’nin gerisinde kalan Arsenal, Atletico Madrid’in golcüsü Fernando Torres’e gözünü dikti. İspanya’nın Wayne Rooney’i olarak gösterilen Torres için 20 milyon Pound bonservis bedeli ödemeye hazır olduklarını söyleyen Arsene Wenger, Liderin 11 puan arkasındayız ancak ayağa kalkacağız. Ocak ayında önemli transferler yaparak kadromuzu güçlendireceğiz'' ifadesini kullandı. 
     
     Hannover’de Lienen devri bitti 
     Bundesliga’ya çok kötü bir başlangıç yapan ve puan cetvelinde 13. sırada yer alan Hannover’de fatura teknik direktör Ewald Lienen’e kesildi. Geçen hafta Mainz’den son beş dakikada iki gol yiyerek beraberliğe razı olan Yeşil-Beyazlı ekipte, teknik direktör Lienen’in görevine son verildi. Kulüpten yapılan açıklamada, yardımcı antrenör Michael Frontzeck’in takımın başında kalacağı belirtildi. 
     
</TEXT>
</DOC>
