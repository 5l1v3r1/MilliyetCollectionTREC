<DOC>
<DOCNO> 396638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/yasam/yas04.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sahne canavarı' için özel kutlama 
</HEADLINE>
<TEXT>


Bakmışsınız Şeyh Bedrettin olmuş, bakmışsınız "Karşıki dağlar cenderme" diye türkü tutturmuş... Tuncel Kurtiz, 70. yaşını dostlarıyla birlikte sahnede kutladı 

Alin Taşçıyan 

Tuncel Kurtiz, yalnız Türk sinema ve tiyatrosunun değil, dünya sinema ve tiyatrosunun tanıdığı, sevdiği, hayran olduğu, gündelik hayatında da Shakespeare'nin "Dünya bir sahnedir" sözünü ilke edinmiş, kelimenin tam anlamıyla dev bir oyuncu. Ona hayran olan genç Alman yönetmen Fred Kelemen'in dediği gibi "bir sahne canavarı". Kurtiz'in 70. yaşı Avrupa Filmleri Festivali'nin Bursa ayağında düzenlenen "sazlı sözlü eğlence" ile kutlandı. Geceye Kurtiz'in İsveç, Almanya, İsrail gibi ülkelerde yaşadığı sürece edindiği kültür sanat çevresinden dostları da katıldı. Gezici Festivali düzenleyen Ankara Sinema Derneği'nin ASD gerçek bir dostu olan Kurtiz'in 70. doğumgünü aslında 6 Şubat 2006. Ama festival ortamı Kurtiz'in geniş çevresinden hiç olmazsa bir bölümünü bir araya getirmek için uygun bir sürpriz parti mek nı oldu. 

Ustaya saygı gecesi 
Festival programında bir tür ustaya saygı gecesi gibi görünen kutlama, aslında aktörün çok yönlü sanatçı kişiliğini herkese yansıtmak için yaratılmış yeni bir fırsattı. Gece Melike Demirağ'ın Kurtiz'e armağan ettiği "Arkadaş" şarkısını söylemesiyle başladı. Daha sonra Sema, Kurtiz'le düet yapıp tangolar söyledi. Erkan Oğur ve İsmail Hakkı Demircioğlu da Kurtiz'in çok sevdiği Bektaşi türkülerini seslendirdi. Ünlü kemancı Cihat Aşkın, Kurtiz için mini resital sundu. 
Kurtiz'e armağan edilen gecede sanatçının renkli kişiliğini yansıtan bir multivizyon gösterisi de vardı. Daha sonra sahne alan Kurtiz'in dostlarından bir kısmı onunla ilgili anılarını anlattı. 1977'de Kurtiz'le "Sürü"nün başrolünü paylaşan Tarık Akan, Kurtiz'in hakiki hocası olduğunu belirtti. Geceye katılmak için Yunanistan'dan gelen, yönetmen Kostas Ferris, Kurtiz'le uzun dostluğunu dile getirdikten sonra onun için Türkçe şarkı söylemeye çalıştı. 
Gazeteci Yavuz Baydar, Edna Fainaru, Tel Aviv Sinematek yöneticisi Alon Garbuz, Agah Özgüç, Giovanni Scognamillo, Rekin Teksoy, Burçak Evren ve Atilla Dorsay'ın da katıldığı gecede İsrailli film eleştirmeni Dan Fainaru "Kurtiz'in bütün filmlerini izledim. Hepsini beğendiğimi söyleyemem ama hepsinde Kurtiz'in oyununu çok beğendim" dedi. 

Karışan bobinler 
Arif Keskiner de 1971'de Yılmaz Güney'le Kurtiz'in başrollerini paylaştıkları "Umut" filminin bobinlerini yurt dışına bavulunda çıkardığını ve karışan bobinleri Cannes Film Festivali'nde Kurtiz'le birlikte tam beş saat uğraşarak sıraya soktuklarını anlattı. 


</TEXT>
</DOC>
