<DOC>
<DOCNO> 371801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun06.html </URL>
<DATE> 2005/08/22/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Kendi senatöründen Bush'a ağır suçlama... 
</HEADLINE>
<TEXT>

     ABD’de iktidardaki Cumhuriyetçi Parti’nin önde gelen senatörlerinden Chuck Hagel, Irak’ta savaşın giderek Vietnam’daki duruma benzediğini ve ABD’nin çekilmek için strateji geliştirmesi gerektiğini söyledi. 
     Hagel, ABC televizyonundaki söyleşisinde, Başkan George W. Bush yönetiminin Irak politikasını eleştirerek, "Mevcut politikaya devam, artık çözüm değil. Hangi standarttan bakarsanız bakın, Irak’taki son iki buçuk seneyi incelediğinizde, kazanamadığımızı göreceksiniz" dedi. 
     Irak’a daha fazla Amerikan askeri gönderilmesinin de artık çözüm olmadığını anlatan Hagel, "O aşamayı çoktan geçtik, şimdi giderek Vietnam’dakinden farklı olmayan bir problemler yumağına saplanıyoruz. 
     Irak’ta ne kadar uzun kalırsak, durum Vietnam’a o kadar benzeyecek. 
     Beyaz Saray’ın ve bazı meslektaşlarımın hala anlayamadığı şu artık bu baraj yıkıldı" diye konuştu. 
     Vietnam savaşına katılan ve gösterdiği yararlılıklardan dolayı madalyalara layık görülen senatör Hagel, iktidardaki Cumhuriyetçi Parti’de Başkan Bush’un uluslararası politikalarına bayrak açan en üst düzeydeki siyasetçi konumunda bulunuyor. 
     Senato Dış ilişkiler Komitesi üyesi olan Nebraska eyaleti senatörü Chuck Hagel, 2008 başkanlık seçiminde Cumhuriyetçi Parti’nin olası başkan adayları arasında görülüyor. 
     
</TEXT>
</DOC>
