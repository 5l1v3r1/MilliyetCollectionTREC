<DOC>
<DOCNO> 377573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sontur05.html </URL>
<DATE> 2005/09/11/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Hakkari... Milletvekilinin kardeşinin evinin bahçesinde 2 ayrı patlama 
</HEADLINE>
<TEXT>

     Hakkari’de, AK Parti Milletvekili Fehmi Öztunç’un kardeşi Hasan Öztunç’un evinin bahçesinde 2 ayrı patlama meydana geldi. Patlamanın, bahçeye atılan 2 el bombasından kaynaklandığı bildirildi. 
     Alınan bilgiye göre, saat 23.30 sıralarında Kıran Mahallesi Sümbül Sokak’ta oturan AK Parti Milletvekili Fehmi Öztunç’un kardeşi Hasan Öztunç’un evinin bahçesinde 2 ayrı patlama sesi duyuldu. 
     Olay yerine gelen bomba imha uzmanı ekipleri, çalışmalarını sabah saatlerine kadar sürdürdü. 
     Evin bahçesinde yapılan inceleme sonucunda, patlamanın, bahçeye atılan 2 el bombasından kaynaklandığı tespit edildi. 
     Hasan Öztunç, patlamadan kısa bir süre önce bahçede oturduklarını ve çay içtiklerini ifade ederek, "Ben devletimi seviyorum. Bu ülkeyi beraber kurduk. Hiç kimseye ihanet etmedik. Ancak ülkemize karşı gelen terörle her zaman mücadele ettik" dedi. 
     Evine 1994 yılında da bombalı saldırı gerçekleştirildiğini belirten Öztunç, şöyle konuştu 
     "Emniyet güçlerinin yapmış olduğu tahkikat sonucunda, bombanın, el bombası olduğu anlaşıldı. El bombaları dere yatağından evimin bahçesine atılmış. Emniyet teşkilatı bu konuda bir açıklama yapacaktır. Bombanın patlamasıyla birlikte bahçedeki ağaçlar zarar gördü. Evimin duvarlarında çatlaklar oluştu, camlar kırıldı. Gereken tahkikat devam ediyor. Buradan Hakkari halkını sağduyuya davet ediyorum. Devlet büyüktür, devlete kafa tutulmaz." Öztunç, bombanın atılmasının ardından, dere yatağına doğru silahla ateş açtığını da sözlerine ekledi. 
     
</TEXT>
</DOC>
