<DOC>
<DOCNO> 384028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/dunya/dun07.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bundan sonra ne olacak 
</HEADLINE>
<TEXT>


Ankara ile Brüksel arasındaki ilişkilerin geleceğini 'teknik dozu yüksek' bir boyut bekliyor. En kısa vadede beklenen unsur 20 Ekim'deki tarama süreci 

GÜVEN ÖZALP Lüksemburg 


Türkiye ile AB Komisyonu arasında yürütülecek olan tarama süreci, Türk mevzuatının AB müktesebatıyla uyum düzeyini ölçmeye yarayan bir mekanizma. Bu sürecin devreye girme tarihi olarak 20 Ekim öngörülüyor. 
Her şeyden önce Türkiye bilgilendirilecek ve tarama yöntemleri aktarılacak. Tarama sürecinin yaklaşık 10-12 ay sürmesi bekleniyor. Bilim-araştırma, eğitim ve kültür gibi başlıklarda taramanın birkaç günde tamamlanabileceği, ardından müzakerelere geçilebileceği belirtiliyor. 
Bir başlığın müzakereye açılabilmesi için, Türkiye'nin yasal uyum düzeyine bakılacak ve gerekirse bu başlığın açılması ve kapanması için Komisyon bir eşik belirleyebilecek. AB'nin 25 üyesi ilgili başlık için konulan eşiğin yakalandığına onay verirlerse, o başlıkla ilgili müzakere başlayacak. Müzakere süreci Hükümetlerarası Konferans formatında yürütülecek. Bir başlık kapanmadan bir başkasının açılması mümkün olabilecek. Teoride tüm başlıklar açılabilir, ancak pratikte şu ana kadar böyle bir örnek yaşanmadı. Genel eğilim müzakere sürecinde 7-8 başlığın aynı anda açık olması şeklinde belirginleşiyor. 
Müzakereler Brüksel'de yürütülecek. AB tarafı, genelde Daimi Temsilciler Komitesi COREPER ile temsil edilecek. Görüşmelerde Türk heyetine Başmüzakereci Ali Babacan başkanlık edecek. Bu arada, Brüksel'de dün bir basın toplantısı yapan AB Komiseri Olli Rehn, önümüzdeki hafta Türkiye'yi ziyaret edebileceğini söyledi. 


</TEXT>
</DOC>
