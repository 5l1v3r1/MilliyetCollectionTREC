<DOC>
<DOCNO> 390861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/soneko08.html </URL>
<DATE> 2005/10/30/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Ankara-Konya hızlı treninde bir adım daha... 
</HEADLINE>
<TEXT>

     Ankara-İstanbul hızlı tren projesinden sonra TCDD Genel Müdürlüğü'nün yatırım programına aldığı Ankara-Konya hızlı tren projesine ilişkin süreç hızlandırıldı. 
     Edinilen bilgiye göre, Ankara-Konya arasında, tamamlandığında saatte 250 kilometreye kadar hız yapacak olan trenlerin çalışacağı hatta dönük altyapı işleri ile ilgili ihale programı, TCDD Genel Müdürlüğü tarafından belirlendi. 
     Buna göre, iki il arasında ilk 100 kilometrelik güzergahta yapılacak 1. ve 100-112 kilometrelik kesimi oluşturan 2. etaba ilişkin altyapı işleri ihaleye çıkarıldı. 
     Açık ihale usulü ile yapılacak ihale sonrasında, ihaleyi kazanacak olan firma sözleşmenin yapıldığının tebliğ tarihinden itibaren 15 gün içinde yer tespiti yapılarak işe başlayacak. Yer tespitinden itibaren söz konusu çalışmalar 300 günde tamamlanacak. 
     
     BENZER İŞ YAPMIŞ OLMA ŞARTI ÖNCELİKLİ ARANACAK 
     15 Aralık 2005 tarihinde yapılacak olan ihaleye katılmak isteyen firmalardan benzer iş olarak, ana hat demiryolu inşaatı köprü veya viyadük ihtiva eden , metro inşaatı köprü veya viyadük ihtiva eden , otoyol, baraj inşaatı, havalimanı inşaatı ve ihale konusu iş veya benzer işe denk sayılacak mühendislik işleri yapmış olmak koşulu da aranıyor. 
     Tüm isteklilere açık olacak ihalede, yerli istekliler lehine fiyat avantajı uygulanmayacağı da, TCDD Genel Müdürlüğü tarafından şartnamede yer alan kriterler arasında yer alıyor. 
     Ankara-Konya hızlı demiryolu altyapı işleri ile ilgili olarak firmalar hazırlayacakları teklifleri ihale saatine kadar TCDD Genel Müdürlüğüne vermeleri gerekiyor. Konsorsiyum olarak ihaleye teklif verilmezken tekliflerin geçerlilik süresi de idare tarafından 90 takvim günü olarak belirlendi. 
     
     2. ETAP 
     Bu arada Ankara-Konya arasındaki güzergahın 100-112 kilometrelik bölümlerinde yapılacak altyapı çalışmaları ihalesi de 14 Aralık 2005 tarihinde teklif alınacak. Bu kesimde ilk etap işleri ile eşzamanlı olarak tamamlanacak. Saatte 250 kilometreye kadar hız yapacak olan trenlerin hizmet vereceği altyapı çalışmalarına göre projelendirilecek. 
     Ankara-Konya hızlı tren hattı tamamlandığında, söz konusu kesimde demiryolu ile ulaşım yaklaşık 1 saatlik bir sürede gerçekleştirilmiş olacak. 
     
</TEXT>
</DOC>
