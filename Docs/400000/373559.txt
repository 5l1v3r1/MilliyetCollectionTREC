<DOC>
<DOCNO> 373559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sondun25.html </URL>
<DATE> 2005/08/28/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Irak'ta, Vietnam'dan daha fazla gazeteci öldürüldü 
</HEADLINE>
<TEXT>

     Irak'ta, Mart 2003'te başlayan savaşta, 20 yıl süren Vietnam savaşında öldürülen gazeteciden daha fazla gazeteci öldürüldü. 
     Merkezi Paris'te bulunan Sınır Tanımayan Gazeteciler RSF Örgütü, ABD önderliğindeki koalisyon güçlerinin 20 Mart 2003 tarihinde başlattığı Irak savaşında şimdiye kadar 66 gazeteci ve medya çalışanının öldürüldüğünü açıkladı. 
     Açıklamada, 1955 ve 1975 yılları arasındaki Vietnam savaşında toplam 63 gazetecinin öldürüldüğü belirtildi. 
     Irak'ı, gazeteciler için dünyadaki en tehlikeli ülke ilan eden örgüt, burada 22 gazetecinin kaçırıldığını, bu gazetecilerden öldürülen İtalyan gazeteci Enzo Baldoni hariç hepsinin serbest bırakıldığını kaydetti. 
     Irak'ta ilk olarak 22 Mart 2003'te bomba yüklü bir aracın patlaması sonucu, Avustralya televizyonu ABC'de görevli Paul Moran ölürken, 2 gazeteciden de Mart 2003 ve Ağustos 2004'ten bu yana haber alınamıyor. 
     Irak'ta son olarak bugün İngiliz Reuters Televizyonu'na çalışan Iraklı ses teknisyeni Velid Halid öldürüldü ve kameraman Haydar Kazım yaralandı. Amerikan askerleri, yaralı kameramanı gözaltına aldı. 
     Yugoslavya'da 1991 ve 1995 yılları arasındaki çatışmalarda 49 gazeteci, Cezayir'de 1993 ve 1996 yılları arasındaki iç savaşta 57 gazeteci ve 20 medya çalışanı öldürüldü. 
     
</TEXT>
</DOC>
