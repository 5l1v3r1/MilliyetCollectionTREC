<DOC>
<DOCNO> 350154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/dunya/axdun02.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, Kıbrıs'a özel temsilci atamayacak 
</HEADLINE>
<TEXT>


SEMA EMİROĞLU New York 


Birleşmiş Milletler BM Genel Sekreteri Kofi Annan, Başbakan Recep Tayyip Erdoğan'la New York'ta görüşmesinden bir gün önce Kıbrıs konusunda BM Güvenlik Konseyi'ne sunduğu raporunda, Kıbrıs konusunda özel temsilci atama zamanı gelmediğini bildirdi. 
Kısa adı UNFICYP olan Kıbrıs'taki BM Barış Gücü'yle ilgili 6 aylık raporunu dün Konsey'e sunan Annan, Kıbrıs Türkleri ve Rumlar arasındaki güvensizliğin, askeri durumun ve tehdit algılamasının h l devam ettiğine dikkat çekti. 

'Zaman olgunlaşmadı' 
Annan bu nedenle, görev süresi 16 Haziran'da dolacak olan Kıbrıs'taki BM Barış Gücü'nün görev süresinin 15 Aralık'a kadar uzatılmasını tavsiye etti. Annan, UNFICYP'in Ada'daki varlığının, ateşkesin muhafaza edilmesi ve Kıbrıs sorununa kapsamlı bir çözüm bulunması için elverişli şartların yaratılması açısından gerekli olduğunu da vurguladı. 
"Tam gün görev yapacak bir Kıbrıs özel temsilcisi atamak için henüz zaman olgunlaşmadı o nedenle Ada'daki UNFICYP misyon şefi, Ada'da temsilcim olma görevini sürdürecek" diyen Annan, durum değerlendirmesinde bulunmak için üst düzey bir BM yetkilisini de Kıbrıs, Yunanistan ve Türkiye'ye göndereceğini belirtti. 
Ada'da çok az siyasi hareket yaşandığına da işaret eden Annan, çözüm planının geçen yılın nisan ayında yapılan referandumda Rum Kesimi'nce reddedilmesinin ardından Türk ve Rum tarafları arasında resmi temasların h l başlamadığını da bildirdi. 



</TEXT>
</DOC>
