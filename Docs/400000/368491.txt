<DOC>
<DOCNO> 368491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/ekonomi/eko07.html </URL>
<DATE> 2005/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari açık 13.7 milyar dolar 
</HEADLINE>
<TEXT>


İlk altı ayda 13.7 milyar dolar olan cari işlemler açığı, bu yıl öngörülen rakamın yüzde 88.9'una ulaştı 


Türkiye'nin cari işlemler açığındaki rekor düzeydeki tırmanış haziranda da hız kesmedi. Haziranda 2.3 milyar dolar olarak gerçekleşen cari işlemler açığı, ilk altı ay itibariyle 13.7 milyar dolara çıktı. Böylece cari açık geçen yıla göre yüzde 40'a yakın büyürken, haziran sonu itibarıyla yıllık açık yıllık açık 19.1 milyar dolar ile en yüksek düzeye ulaştı. 
Merkez Bankası, haziran ayına ilişkin ödemeler dengesi gelişmelerini açıkladı. Buna göre, ocak ayında 1 milyar 522 milyon, şubatta 2 milyar 334 milyon, martta 2 milyar 459 milyon, nisanda 2 milyar 537 milyon ve mayısta 2 milyar 490 milyon dolarlık cari işlemler açığı veren Türkiye, haziran ayında da 2 milyar 349 milyon dolarlık açıkla karşılaştı. 
Haziran ayında da bir önceki ayla kıyaslandığında göreceli düşme olmasına karşın cari açık tırmanışı devam etti. Geçen yılın aynı ayına göre cari açık haziran ayında yüzde 58.4 oranında arttı. 

Dış ticaret açığı artırdı 
Geçen yılın sonunda 10.6 milyar dolar olarak öngörülen, ancak IMF'yle yapılan stand-by anlaşmasıyla 15.4 milyar dolara olarak revize edilen yıl sonu cari açık hedefinin yüzde 88.9'u, yalnızca yılın ilk altı ayında kullanılmış oldu. 
Dış ticaret açığı ödemeler dengesindeki gösterimiyle yüzde 36 artarak 2004 yılının ilk yarısındaki 11 milyar 76 milyon dolarlık düzeyinden bu yıl 15 milyar 64 milyon dolara çıktı. 
Ödemeler dengesi bilançosundaki ihracat FOB gelirleri, geçen yıla göre yüzde 18.5 artarak 36 milyar 594 milyon dolar olarak gerçekleşti. Bavul ticareti gelirleri ise yüzde 13.8 azalarak 1 milyar 655 milyon dolara indi. Aynı dönemdeki, altın dahil ithalat CIF harcamaları yüzde 21.3 büyüyerek 54 milyar 980 milyon dolara yükseldi. 




</TEXT>
</DOC>
