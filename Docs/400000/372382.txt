<DOC>
<DOCNO> 372382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/yasam/axyas01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mogan balıklarının katili oksijensizlik 
</HEADLINE>
<TEXT>


Mogan Gölü'ndeki toplu balık ölümlerini değerlendiren Özel Çevre Koruma Kurumu'nun Başkanı Önder Kıraç, "Sıcaklık artışı olan dönemlerde balıklar ani oksijensizlik şoku nedeniyle ölebilir" dedi 

ANKARA Milliyet 

Mogan Gölü'ndeki balık ölümlerinin ardından sudan ve ölü balıklardan numune aldıklarını belirten Özel Çevre Koruma Kurumu'nun Başkanı Önder Kıraç, konuyla ilgili olarak şunları söyledi 
"Henüz sonuçlar çıkmadı. Ancak uzun süreli sıcaklık artışı olan dönemlerde balıklarda ani oksijensizlik şoku nedeniyle ölümler görülüyor. Su seviyesi düştüğünde su altı bitkilerinde artış oluşuyor. Bu durum da göl suyundaki oksijeni azaltıyor. Örneğin, bugün dün yapılan ölçümlerde oksijen normal görünüyor. Ancak muhtemelen dün önceki gün ani düşüş yaşanmıştır." 
Doğa Derneği'nin Mogan Gölü sorumlusu Murat Bozdoğan da görüşlerini şöyle aktardı 

3 tehlike var 
"Mogan'da ekosistemi tehdit eden bazı olaylar var. Birincisi, tarım alanlarındaki ilaçlama ve gübreleme nedeniyle gölü besleyen derelere nitratlı fosfat karışıyor. İkincisi, sazlık sökümü gibi faaliyetler yapılması, gölün dibinde bulanıklık meydana getiriyor. Mogan, sığ bir göl olduğu için bulanıklık sudaki oksijensizliği artırıyor. Üçüncüsü, Mogan'da bugünlerde su akışı yok." 
Gölbaşı Belediye Başkanı Abdülnasır Haşlak ise, "Muhtemelen balıklar, kirlilik nedeniyle ölmüştür" dedi. 



</TEXT>
</DOC>
