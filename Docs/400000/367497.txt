<DOC>
<DOCNO> 367497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/guncel/gun10.html </URL>
<DATE> 2005/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı bültende ilk adım 
</HEADLINE>
<TEXT>


Sivas Katliamı sanıklarından Kılıç'ın uluslararası aranması için karar çıkartıldı 

GÖKÇER TAHİNCİOĞLU Ankara 

Almanya'da özgürce yaşadığı ortaya çıkan Sivas Katliamı sanıklarından Muhammed Nuh Kılıç'ın, yurtdışında bugüne kadar hiç aranmadığı ortaya çıktı. Kayıp sanıkların bulunması yönündeki başvurulara rağmen sanıklar hakkında gıyabi tutuklama kararı veren Ankara 11. Ağır Ceza Mahkemesi, Adalet Bakanlığı'nın yazısı üzerine Kılıç'ın uluslararası aranması için karar çıkarttı. 
Emniyet Genel Müdür Yardımcısı Ramazan Er, Kılıç'ın yakalanmamasını "Kırmızı bülten ya da difüzyonla arama için mahkeme kararı gerekir. Bu kişi için karar verilmemiş" sözleriyle açıkladı. Sivas Katliamı davasına bakan mahkemenin Kılıç hakkında geçmiş yıllarda gıyabi tutuklama kararı verdiği ancak kararın Türkiye sınırlarıyla sınırlı olduğu belirlendi. Polisin ve savcılığın da Türkiye'de bulunamayan sanıkların kırmızı bültenle aranmasını talep etmedikleri öğrenildi. 
Adalet Bakanlığı'nın gerekli işlemleri yapmasını istediği Ankara Başsavcılığı, 11. Ağır Ceza Mahkemesi'ne başvurdu. Mahkeme dün Kılıç'ın uluslararası aranması ve yakalanması için karar çıkarttı. Karar, bakanlık ve Emniyet Genel Müdürlüğü'ne gönderildi. 


</TEXT>
</DOC>
