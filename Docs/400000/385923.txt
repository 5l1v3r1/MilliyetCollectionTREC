<DOC>
<DOCNO> 385923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/ekonomi/eko03.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'den gitmek zor, çok üzgünüm' 
</HEADLINE>
<TEXT>


Yeni görev yeri Çin'e gitmeye hazırlanan Mercedes Benz Türkiye CEO'su Dr. Till Becker, Türkiye'den ayrılmanın çok zor olduğunu söyledi. Becker, 'Çok üzgün ayrılıyorum' dedi 

ORHAN TEKEOĞLU 

Görev yaptığı altı yıl içinde Avrupa'da birçok road-showlarda Türkiye'yi tanıtmak için yoğun uğraş veren Mercedes Benz Türkiye CEO'su Dr. Till Becker, Türkiye'ye veda ediyor. 
TÜSİAD International Yürütme Kurulu Başkanı Aldo Kaslowski, DaimlerChrysler'in Kuzeydoğu Asya Faaliyetlerinden Sorumlu Başkan Yardımcılığı görevi için Çin'e atanan Dr.Till Becker onuruna Fours Seasons'da bir yemek verdi. 
Yemeğe, TÜSİAD International Yürütme Kurulu Üyeleri'nin yanı sıra birçok işadamı ve yönetici katıldı. 

'Hep sizi anlattım' 
Dr.Till Becker yemekte yaptığı konuşmada şunları söyledi 
"Bu tür duygusal ortamlarda konuşmak kolay değil. Türkiye'den çok üzgün ayrılıyorum. Türkiye'de geçirdiğim 6 yıl yaşamının en güzel 6 yılı. Türkiye'de çok çalıştım ve değişimlere elimden geldiğince katkıda bulundum. Türkiye'yi tanıtmaya gayret ettim. Gittiğim yerlerde Türk insanının zekasını, pırıl pırıl gençlerini anlattım. 3 Ekim beni nasıl sevindirdi size anlatamam. Türkiye ev ödevini iyi yaparsa Avrupa Birliği'ndeki yerini alacaktır.'' 

Yağmurlu bir gündü 
Türkiye'ye ilk Ocak 2000'de geldiğini ve yağmurlu bir hava ile karşılaştığını kaydeden Becker, havalimanının önünde umutsuzca karşılanmayı beklerken o an burada ne aradığını kendine sorduğunu, ancak Çırağan'da geçirdiği 1,5 aydan ve Boğaz'da iki köprüyü kucaklayan evinde her sabah uyandığında kahvaltı etmek lüksüne sahip olduktan sonra ülkeye sevgiyle bağlandığını anlattı. 

Türkiye'den Çin'e 'Türkiye'yi terk etmek hakikaten beni üzüyor' diyen Till Becker şunları söyledi 
"2000 'de ilk buraya geldiğimde ekonomik durum gayet iyiydi. Hatta ben burada ne arıyorum, 'herşey yolunda' demiştim. Sonra malum 2001 ve 2002 kriz yılları. Şimdi Türkiye'nin en büyük otobüs ve ticari araç ihracatçısıyız. 200 milyon euro yatırım yaptık. 500 meslek lisesi öğrencisine burs veriyoruz" 
Dr.Till Becker, TÜSİAD tarafından yeni kurulacak olan Danışmanlar Kurulu'na seçildi. Kurul, yılda bir kez toplanarak Türkiye'nin imajını yönetecek ve yatırımları arttıracak çalışmalar yapacak. 


</TEXT>
</DOC>
