<DOC>
<DOCNO> 366824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sonyas03.html </URL>
<DATE> 2005/08/03/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Yetersiz beslenme, şizofreni riskini artırıyor... 
</HEADLINE>
<TEXT>

     Yetersiz beslenmenin, şizofreni hastalığı riskini artırdığı ortaya çıktı. 
     İskoçyalı ve Çinli bilim adamlarının yaptığı araştırma kapsamında, Çin’de 1959-1961 yılları arasında yaşanan kıtlıkta doğan çocuklarla bu dönemden sonra ve önce doğanların karşılaştırıldığı bildirildi. 
     Amerikan Tıp Derneği dergisinde yayınlanan araştırmanın yazarı David St. Clair, kıtlık döneminde doğan çocukların ilerleyen yaşlarda şizofreni olma olasılıklarının iki katı olduğunu söyledi. 
     Araştırmanın, genetik bozukluğun yol açtığı şizofreni hastalığının, bebeğin beyin gelişimini engelleyen çevresel faktörlerden etkilendiği tezini desteklediğini belirtildi. 
     Sonuçları, 2. Dünya Savaşı’na doğru Naziler’in gıda alımını engellemesi sonucu Hollanda’da yaşanan kıtlıkla ilgili olarak daha önce yapılan incelemeninkilerle hemen hemen aynı olan araştırmada, yetersiz beslenmenin beyin gelişimini nasıl bozduğu ise açıklanmadı. 
     Araştırma çerçevesinde, kıtlığın en yoğun olarak yaşandığı bölgelerden biri olan Çin’in doğusundaki Anhui eyaletinde bulunan Wuhu’ya odaklanıldığı, kıtlıktan önce, sonra ve kıtlık sırasındaki ölüm ve doğumla 1971-2001 yılları arasındaki psikolojik kayıtların incelendiği belirtildi. 
     Bölgede 1960’da doğan 13 bin 748 çocuktan 192’sinde şizofreni hastalığı görüldüğü, bu oranın 1956’da 59 bin 88 çocukta 483 ve 1965’de 83 bin 6 çocukta 695 olduğu kaydedildi. 
     Başlama yaşı genellikle 15 ila 35 olan şizofreni hastalığı, kişinin duygu, düşünce ve davranışlarında önemli değişikliklere neden olan, belirtileri ve seyri kişiden kişiye değişiklik gösteren, hastaların bir kısmında iyileşmeyle, bir kısmında ise toplumsal ilişkiler ve entellektüel faaliyetlerde önemli kayıplara yol açan bir ruhsal rahatsızlık türü. 
     
</TEXT>
</DOC>
