<DOC>
<DOCNO> 369747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonsiy09.html </URL>
<DATE> 2005/08/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ağar Vatandaşın gönlünde aklında, bölünme diye bir şey yoktur 
</HEADLINE>
<TEXT>

     DYP Genel Başkanı Mehmet Ağar, vatandaşın gönlünde aklında ''bölünme'' diye bir şey olmadığını ifade ederek, ''Ağzından çıkan sözlerin, ileride kendisini hangi yüklerin altına sokacağını bilmeyen başbakanların yanlışlığını, bu ülke uzun süre çekmeyecektir'' dedi. 
     Mehmet Ağar, Gülağaç İlçe Belediye Başkanı Osman Uzun'u makamında ziyaret ederek, belediyenin hizmetleri hakkında bilgi aldı. 
     Daha sonra Gülağaç Belediyesi Balıklı Göl Piknik Alanı'nın açılışını yapan Ağar, burada yaptığı konuşmada, Türkiye'nin kendi istikbalini, geleceğini kuracak güçte olduğunu belirtti. 
     Başbakan Recep Tayyip Erdoğan'ın Diyarbakır'a yaptığı geziye değinen Ağar, şunları söyledi 
     ''Ülkenin bir vilayetine gitmiyorsun, bir gram hizmet yapmıyorsun. İşsizlik, fukaralık, çaresizlik en üst boyutlarda, bir gün aklına esiyor Diyarbakır'a gideceğim diyorsun. Sanki bir başka ülkenin şehrine gidiyormuş gibi tantanalarla gidiyorsun. Vatandaşın gönlünde, aklında bölünme diye bir şey yoktur. Ağzından çıkan sözlerin, ileride kendisini hangi yüklerin altına sokacağını bilmeyen başbakanların yanlışlığını, bu ülke uzun süre çekmeyecektir'' 
     
     ''BU TOPRAKLARI HİÇ KİMSE KARIŞTIRAMAYACAKTIR'' 
     Bugüne kadar bu topraklar için ne fedakarlıklar yapıldıysa, ülkenin bölünmemesi için 70 milyonun bu fedakarlığı yine yapacağını ifade eden Ağar, şunları kaydetti 
     ''Bir avuç insanın, bu ülkenin geleceğini karartmasına hiçbirimizin müsaade edebilmesi mümkün değildir. Bu toprakları hiç kimse karıştıramayacaktır. Biz büyük bir Osmanlı İmparatorluğu'nun varisiyiz. Genç bir cumhuriyetiz.'' Mehmet Ağar, 70 milyon insanın bir büyük iradeyi ortaya koyduğunu ve Türkiye'nin, dünyada hiçbir ülkeye nasip olmayan şekilde terörle mücadeleyi kazandığını belirterek, ''Ancak 3 yıldır iktidar olan hükümetten hiçbir bakan oralara gitmedi. Hep sahillerinden, Avrupa'dan, Amerikalardan beyanat vermeye başladılar'' dedi. 
     Açlığın, işsizliğin, her yerde olduğu gibi Doğu'da da büyük boyutlarda olduğunu, bu bölgede terörün canlandığı konusunda hükümete uyarılarda bulunduğunu ifade eden Ağar, ancak hükümetin ilgisiz kaldığını savundu. 
     Ağar, piknik alanının açılışını yaptıktan sonra, gurbetçilerin katkısıyla alınarak belediyeye bağışlanan 2 itfaiye arabasıyla birer ambulans ve kepçenin teslim törenine katıldı. 
     
</TEXT>
</DOC>
