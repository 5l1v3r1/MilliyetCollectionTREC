<DOC>
<DOCNO> 396016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun16.html </URL>
<DATE> 2005/11/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Cuma namazında intihar saldırısı 55 ölü 
</HEADLINE>
<TEXT>

     Irak'ın başkenti Bağdat'ın kuzeydoğusundaki Hanekin kentinde bulunan Şii camilerine düzenlenen intihar saldırılarında ölenlerin sayısının 55 olduğu bildirildi. Patlamalar iki kamikazenin cuma namazı sırasında camilerin içinde kendilerini havaya uçurmasıyla meydana geldi. 
     Diyala Bölge Konseyi yetkilisi İbrahim Hasan El Bacelani, saldırılarda 62 kişinin yaralandığını, ölü ve yaralıların Hanekin bölgesindeki hastanelere götürüldüğünü belirtti. 
     Yetkili, saldırıların hedefi olan camilerin adını Büyük Hüseyniye ve Küçük Hüseyniye olarak açıkladı. 
     Cuma namazı sırasında düzenlenen saldırılarda camilerin tamamen yıkıldığı belirtildi. 
     
     Ayrıntıları aktarmaya devam edeceğiz... 

     Bağdat da sabah kana bulanmıştı 
     Bu arada, Bağdat’ta bomba yüklü 2 araçla düzenlenen intihar saldırısında ölenlerin sayısı 6’ya yükselirken, saldırının Irak’taki El Kaide örgütünce düzenlendiği belirtildi. 
     İçişleri Bakanlığı’ndan yapılan açıklamada, araçların infilak etmesinin ardından şehirden yoğun dumanlar yükseldiği, iki katlı bir binanın tamamen çöktüğü ifade edilirken, civardaki bazı binaların ciddi hasar almasından dolayı bilançonun artmasından endişe duyulduğu kaydedildi. 
     Bu arada Irak polisinden Binbaşı Felah El Muhammedavi, bomba yüklü araçlarla düzenlenen bu saldırıların Ürdünlü terörist Ebu Musab Zerkavi’nin lideri olduğu Irak El Kaide Cihad örgütünce yapıldığına inandığını söyledi. 
     El Muhammedavi, İçişleri Bakanlığı binasını hedef alan saldırının, binada bulunan militanlar için intikam amacıyla düzenlendiğini söyledi. 
     Associated Press ajansı, patlamaların olduğu yerde yolda büyük bir çukur oluştuğunu, birkaç binada hasar bulunduğunu aktardı. Enkaz altında kalanları arama kurtarma çalışmalarına yöre sakinleri ile itfaiye görevlilerinin katıldığı belirtildi. 
     El Muhammedavi, bir ailenin enkaz altında kaldığını, kurtarma çalışmalarına yardımcı olmak üzere Amerikan askerlerinin olay yerine hareket ettiğini kaydetti. 
     Bir başka polis Yüzbaşı Nebil Abdülkadir de saldırıda evleri çöken 5 kişilik bir ailenin enkazdan kurtarıldığını anlattı. Abdülkadir, saldırı esnasında mutfakta olan annenin yanık nedeniyle ağır yaralandığını, baba ve 3 çocuktaysa şarapnel yarası olduğunu söyledi. 
     Saldırıda hedef alınan İçişleri Bakanlığı binası, yakın dönemde 173 kişiye gözaltında işkence yapıldığı iddialarıyla gündeme gelmişti. 
     Cederiye semtinde, Saddam döneminde bombardımanlara karşı sığınak olarak kullanılan ve Irak İçişleri Bakanlığı’na ait olduğu belirtilen bir yeraltı hücresine pazar günü baskın düzenlenmiş, burada 173 kişi bulunmuştu. Sünni olduğu belirtilen bu kişilerin aç bırakıldığına, dayak ve işkence gördüğüne dair işaretler bulunduğu açıklanmıştı. 
     
</TEXT>
</DOC>
