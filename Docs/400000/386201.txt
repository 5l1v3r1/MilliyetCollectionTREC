<DOC>
<DOCNO> 386201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas21.html </URL>
<DATE> 2005/10/12/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
New York-Boston arası 25 dolara düşüyor 
</HEADLINE>
<TEXT>

     Düşük bilet fiyatları ile ABD'nin büyük havayolu şirketlerini zorlayan JetBlue Havayolları, ortalama tek yön uçuş biletlerinin 135 dolar olduğu New York ile Boston şehirleri arasında 25 dolardan yolcu taşımaya hazırlanıyor. 
     İki şehir arasındaki uçuşlarını önümüzdeki ay başlatacak olan JetBlue, söz konusu güzergahta bugüne kadar hakimiyetlerini sürdüren US Airways, Delta ve Continental gibi havacılık devlerinde bu pazarı kaybetme konusunda tedirginlik yarattı. 
     20 Ekim'den önce bilet almak kaydıyla New York-Boston arasında 25 dolardan yolcu taşımaya başlayacak olan JetBlue, 10 gün sürecek bu başlangıç fiyatlarından sonra uçuş fiyatlarını 40 ile 120 dolar arasına çıkaracak. 
     Delta, US Airways, Northwest ve United gibi dev havacılık şirketlerinin iflas ilan etmesinde düşük fiyatlı hava yolu şirketlerinin önemli rol oynadığına dikkat çeken sektör uzmanları, geleneksel büyük havayolu şirketleri düşüşe geçerken JetBlue'nun Amerikan havayolu şirketleri arasında en hızlı büyüyen şirket olduğunu ifade ediyorlar. 
     Görülmedik düzeyde ucuz tarifeden başlattığı Boston-New York uçuşlarının yanısıra JetBlue'nun Boston'dan Austin, Texas Bahamalar ve West Palm Beach'e de uçuş başlatacağı ifade edildi. Eklenen yeni güzergahlarıyla uçuş kapasitesi yüzde 14 oranında artacak olan JetBlue'nun, yakın mesafe uçuşlarında kar getiren 100 koltuklu Embraer 190 uçaklarını kullanacağı belirtildi. Jetblue, bugüne kadar 156 koltuklu A320 uçaklarını kullanmaktaydı. 
     
</TEXT>
</DOC>
