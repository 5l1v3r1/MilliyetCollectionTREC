<DOC>
<DOCNO> 379598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun16.html </URL>
<DATE> 2005/09/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kuzey Kore nükleer programından vazgeçti 
</HEADLINE>
<TEXT>

     Kore Yarımadası'ndaki nükleer sorunla ilgili olarak Pekin'de sürdürülen altılı görüşmelerde Kuzey Kore yönetimi nükleer silahlardan ve mevcut nükleer programından vazgeçmeyi kabul etti. 
     Çin, ABD, Rusya, Kuzey Kore, Güney Kore ve Japonya tarafından imzalanan ortak bildiride, Kuzey Kore'nin Nükleer Silahların Yayılmasının Önlenmesi anlaşmasına ve Uluslararası Atom Enerjisi Kurumu'nun denetimine en kısa sürede döneceği ifade edildi. 
     Kuzey Kore nükleer enerjiyi barışçı amaçlarla kullanma hakkını saklı tuttuğunu kaydederken, bildiride tarafların Kuzey Kore'nin hafif su reaktörüne sahip olması konusunu uygun bir zamanda ele alacakları belirtildi. Taraflar ayrıca, Kuzey Kore'ye enerji yardımı sağlama arzularını ifade ettiler. 
     Yeni Çin Haber Ajansı'nın bildirdiğine göre, Güney Kore 12 Temmuz 2005'te yaptığı, Kuzey Kore'ye 2 milyon kilovat elektrik sağlama teklifini yineledi. 
     Ortak bildiride, ABD'nin Kore Yarımadası'nda nükleer silah bulundurmayacağı ve nükleer veya konvansiyonel silahlarla Kuzey Kore'ye saldırmayacağını teyit ettiği kaydedildi. 
     Güney Kore tarafı da 1992 yılında imzalanan Kore Yarımadası'nın nükleer silahlardan arındırılması ile ilgili ortak deklarasyona sadık kalarak, nükleer silah almayacağını ve konuşlandırmayacağını yineledi. 
     2003 yılından beri sürdürülen altılı görüşmelerin dördüncü turunun ikinci aşaması 13 Eylül'de başlamıştı. Görüşmelerin beşinci turunun kasım ayı başlarında yine Pekin'de yapılacağı bildirildi. 
     
     ABD, KARARDAN MEMNUN 

     ABD, Kuzey Kore yönetiminin nükleer silahlardan ve mevcut nükleer programından vazgeçmeyi kabul etmesini memnuniyetle karşıladı. 
     Beyaz Saray sözcüsü Scott McClellan, Kuzey Kore'nin kararına ilişkin olarak yaptığı açıklamada, "Gelişmeden memnunuz. Bu iyi bir anlaşma" dedi. 
     McClellan, kararın uygulama aşamasının kilit önemde olduğunu belirterek, şunları söyledi 
     "Kuzey Kore'nin şimdi anlaşmayı hayata geçirmesi gerekiyor. Bu nükleer programlarından vazgeçmeleri ve nükleer faaliyetlere son verdiklerini göstermek için doğrulamaya izin vermeleri anlamına geliyor. Bu, Nükleer Silahların Yayılmasının Önlenmesi anlaşması ve Uluslararası Atom Enerjisi Kurumu ile tam uyum demek." 
     
</TEXT>
</DOC>
