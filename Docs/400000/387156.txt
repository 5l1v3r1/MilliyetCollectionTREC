<DOC>
<DOCNO> 387156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sontur02.html </URL>
<DATE> 2005/10/16/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Van'da öğrenciler haşere ilacından zehirlendi... 
</HEADLINE>
<TEXT>

     Van’ın Çaldıran İlçesi’nde, Erkek Yatılı İlköğretim Bölge Okulu YİBO ile Fatih Sultan Mehmet Kız Pansiyonlu İlköğretim Okulu’nda PİO kalan 210 öğrencinin haşere ilacından zehirlendiği bildirildi. 
     AA muhabirinin aldığı bilgiye göre, ilçe merkezindeki Çaldıran Erkek YİBO ile Fatih Sultan Mehmet Kız PİO’daki yatakhanelerde dün sabah saat 10.00’da bir haşere ilaçlama şirketi tarafından ilaçlama yapıldı. 
     Her iki okulda öğrenim gören kız ve erkek öğrenciler, ilaçlamanın ardından saat 19.00’da odalarına alındılar. Öğrenciler, kısa süre sonra baş dönmesi, kusma ve yüksek ateş şikayetiyle okul doktoruna başvurdular. 
     Öğrencilerin şikayetlerinin artması üzerine Çaldıran Devlet Hastanesi’ne kaldırılan ve burada ilk müdahaleleri yapılan 174 erkek ve 36 kız öğrenci, çevredeki çeşitli hastanelere sevk edildi. 
     Sağlık durumu ağır olan 8 öğrenci ambulansla Van’daki hastanelere götürüldü. Durumu daha iyi olan 165 öğrenci ise ilçedeki minibüs ve otobüslerle Van’daki çeşitli hastanelere gönderilirken, 24 öğrencinin Erciş, 13 öğrencinin de Muradiye İlçesi’nde tedavi altına alındığı bildirildi. 
     Olaydan sonra Van Devlet Hastanesi’ndeki öğrencilerin sağlık durumu hakkında bilgi alan Çaldıran Kaymakamı Ahmet Altunbaş, 600 öğrencinin öğrenim gördüğü Erkek YİBO’da hafta sonu olduğu için 174 öğrencinin, 170 öğrencinin eğitim gördüğü Fatih Sultan Mehmet Kız PİO’da ise 36 öğrencinin haşere ilacından zehirlendiğini söyledi. 
     Kaymakam Altunbaş, öğrencilerin birçoğunun sağlık durumunun iyi olduğunu ve serum verilerek taburcu edileceğini belirterek, ilaçlamayı yapan firma hakkında gerekli soruşturmanın başlatılacağını sözlerine ekledi. 
     
     "HAYATİ TEHLİKESİ BULUNAN ÖĞRENCİMİZ YOK" 

     Van'ın Çaldıran İlçe Kaymakamı Ahmet Altunbaş, ilçede haşere ilacından zehirlenen öğrencilerin hayati tehlikesi bulunmadığını söyledi. 
     Altunbaş, 210 öğrencinin haşere ilacından zehirlenmesiyle ilgili olarak AA muhabirine yaptığı açıklamada, dün akşam çevredeki çeşitli hastanelere sevk edilen 19 öğrencinin, taburcu edildiğini belirtti. 
     Bugün de çok sayıda öğrencinin hastanelerdeki tedavilerinin tamamlandığını ve sağlık durumlarının iyi olduğunu kaydeden Altunbaş, "Geriye kalan 191 öğrencimizin tamamı, bugün ve yarın taburcu olacak. Hayati tehlikesi bulunan öğrencimiz yok. Tüm öğrencilerimize geçmiş olsun" dedi. 
     Çaldıran Kaymakamı Altunbaş, Milli Eğitim Bakanı Hüseyin Çelik'in de talimatıyla zehirlenmeyle ilgili soruşturmanın yarından itibaren başlatılacağını söyledi. 
     Van'ın Çaldıran İlçesi'nde, Erkek Yatılı İlköğretim Bölge Okulu YİBO ile Fatih Sultan Mehmet Kız Pansiyonlu İlköğretim Okulu'nda PİO kalan 210 öğrenci, haşere ilacından zehirlenerek Van'daki çeşitli hastanelerde tedavi altına alınmıştı. 
     
</TEXT>
</DOC>
