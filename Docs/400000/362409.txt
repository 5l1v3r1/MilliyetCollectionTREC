<DOC>
<DOCNO> 362409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/soneko32.html </URL>
<DATE> 2005/07/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Babacan AB ile eğitim ve bilimi öncelikli olarak ele almayı istiyoruz 
</HEADLINE>
<TEXT>

     Orhan Canbulatel AA 

Devlet Bakanı Ali Babacan, AB ile ilk olarak ele alacakları konular içerisinde eğitim, kültür ile bilim ve araştırma bulunduğunu belirterek, ''Bu iki başlığı öncelikli olarak ele almayı istiyoruz'' dedi. 
     Niğde Üniversitesi yerleşkesindeki inşaatlar hakkında Rektör Prof. Dr. Hamza Uygun'dan bilgi alan Babacan, burada gazetecilere yaptığı açıklamada, AB ile 35 ayrı başlıkta müzakere edecekleri pekçok konu bulunduğunu belirtti. 
     Bakan Babacan, müzakere süreci içerisinde Türkiye'nin yıllardır problemi olarak konuşulan konuların tek tek masaya yatırılacağını ifade ederek, şunları söyledi 
     ''Bu süreç içerisinde görüşeceğimiz başlıklara baktığımızda, bunlardan bir tanesi eğitim, kültür, bir başkası ise bilim ve araştırma. Çevre zaten başlı başına bir başlık. Tüm bu süreç içerisinde Türkiye'nin yıllardır problemi olarak konuştuğumuz, yıllardır sıkıntılarını dile getirdiğimiz konular tek tek masaya yatırılacak. Her konuda Avrupa standartlarını yakalamak için çalışmalar yapacağız. Özellikle ilk başta ele alacağımız konular içerisinde eğitim, kültür ile bilim ve araştırma var. Bu iki başlığı öncelikli olarak ele almayı istiyoruz. Tabi henüz bunlar kesinleşmedi, ama öyle sanıyorum ki bu konuları 3 Ekim tarihine kadar komisyonlarda yapacağımız görüşmeler sonrasında neticelendirilmiş oluruz. Ancak bizim arzumuz, isteğimiz ve beklentimiz o yönde.'' Türkiye'nin ilerlemesi ve kalkınmasında önceliğin insan kaynağında olduğunu, yetişmiş insan gücünün Türkiye'nin en önemli sermayesi olduğunu vurgulayan Babacan, şöyle devam etti 
     ''Avrupa ülkeleriyle mukayese edecek olursak göreceli üstünlükte Türkiye'nin en önemli gücü genç nüfusu. Bu genç nüfusu daha iyi eğitimli daha iyi yetişmiş bir nüfus haline getirirsek, zaman içerisinde Türkiye'nin kalkınmasına çok farklı bir ivme verecektir. Onun için müzakere başlıklarında bu konulara öncelik vermek istiyoruz. Bu şekilde ileriye dönük çok önemli bir yatırımı daha yolun başında gerçekleştirmek istiyoruz. Bu süreç içerisinde Türkiye'nin her konuda sadece eğitim, kültür, bilim, araştırma konusunda değil. Tabi bunların bazıları kolay konular, bazıları da zaman ve para isteyen konular. Bunları zaman içerisinde müzakere süreci boyunca hep beraber çalışacağız ve çözeceğiz.'' 
     
</TEXT>
</DOC>
