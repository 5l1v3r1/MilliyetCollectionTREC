<DOC>
<DOCNO> 353178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/spor/spo17.html </URL>
<DATE> 2005/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Pes etmek yok' 
</HEADLINE>
<TEXT>


ABD Grand Prix'si öncesi bırakacağı yolundaki haberleri yalanlayan Schumacher, "Şampiyonluk için sonuna kadar savaşacağım" dedi 


Formula 1 Dünya Şampiyonası'nda sezonun 9. yarışı ABD Grand Prix'si bu hafta sonu Indianapolis'te koşulacak. Dev yarışa genel klasman lideri Fernando Alonso ile bu sezon sonradan açılan Kimi Raikkonen iddialı hazırlanıyor. Grand Prix öncesi pistlere veda edeceği yolunda haberler çıkan son şampiyon Michael Schumacher ise bu söylentilerin gerçeği yansıtmadığını açıkladı. Schumi ayrıca hala şampiyonluk şanslarının sürdüğünü belirtip, "Henüz bitmiş birşey yok. Sonuna kadar savaşacağım" diye konuştu. 
Bugün gerçekleştirilecek sıralama turları 20.00'den, yarınki dev yarış ise 20.50'den itibaren CNN Türk'ten naklen yayınlanacak. 

Kuzey yıldızı Norveç 

İngiltere'deki Avrupa Bayanlar Futbol Şampiyonası'nda finalistler belli oldu. İki İskandinav ülkesini karşı karşıya getiren ve müthiş bir çekişmeye sahne olan yarı finalde Norveç, İsveç'i uzatmalarda 3-2 mağlup ederek, finalde Almanya'nın rakibi oldu. Mücadele 2-2'lik eşitlikle devam ederken, Gulbrandsen'in 108. dakikadaki golü Norveç'i finale taşıdı. Norveçli oyuncular büyük sevinç yaşarken, İsveçli bayanlar gözyaşlarına hakim olamadı. Almanya ile Norveç yarın Blackburn'de şampiyonluk için kapışacak. 

Nefesler tutuldu 

FIFA'nın organize ettiği yılın en önemli futbol organizyonu olan Konfederasyon Kupası'nda bugün iki maç oynanacak. A Grubu'nun zirvesinde yer alan Almanya, gruptaki ilk maçında Arjantin'e soğuk terler döktüren Tunus TSİ 19.00'da karşılaşırken, grubun diğer mücadelesinde ise 21.45'te Avustralya ile Arjantin kozlarını paylaşacak. 

Trapattoni Stuttgart'ta 

Benfica'yı 11 yıl aradan sonra Portekiz şampiyonu yaptıktan sonra ayrılan Giovanni Trapattoni, Alman Stuttgart ile anlaştı. Matthias Sammer'in görevine son veren Kırmızı - Beyazlılar'la uzun süredir dirsek temasında olan İtalyan çalıştırıcı 2 yıllık sözleşme imzaladı. Bu arada Brezilyalı çalıştırıcı Ricardo da Fransa Ligi ekiplerinden Bordeaux'nun başına geçti. 


</TEXT>
</DOC>
