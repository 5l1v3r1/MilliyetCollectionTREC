<DOC>
<DOCNO> 360533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sonyas06.html </URL>
<DATE> 2005/07/12/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
New York'ta bir köpek ısırığının maliyeti çok büyük... 
</HEADLINE>
<TEXT>

     New York’ta çıkarılan bir yasayla birilerini ısıran köpeklerin sahiplerine yönelik uygulanan ceza miktarının yaklaşık iki kat artırıldığı bildirildi. 
     Daha önce köpeği birisini ısıran kişilere uygulanan 800 dolarlık cezanın 1500 dolara çıkarıldığı belirtilirken, aynı köpeğin ilk ısırmayı takip eden her ısırması için alınacak ceza miktarının ise 3000 dolara yükseltildiği kaydedildi. 
     New York Temsilciler Meclisi ve Senatosu üyelerinden Bronx’u temsil eden demokrat baba-oğul Ruben Diaz Jr. ve Senatör Ruben Diaz’ın girişimiyle hazırlanan yasanın New York Eyalet Valisi George Pataki tarafından imzalanması bekleniyor. 
     Diazlar’ın söz konusu yasayı seçim bölgeleri olan Bronx’ta 3 yıl önce Rotweiler cinsi bir köpeğin Elijah Torres isimli 3 yaşındaki bir çocuğa saldırmasına tepki olarak hazırladıkları kaydediliyor. 
     
</TEXT>
</DOC>
