<DOC>
<DOCNO> 389938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur41.html </URL>
<DATE> 2005/10/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Korkunç iddia Ankara'dan gelen müfettiş Malatya'dan ağlayarak ayrıldı 
</HEADLINE>
<TEXT>

     Malatya Çocuk Yuvası'nda kalan 0-6 yaş grubu çocukların ''bakıcı anneler'' tarafından terlik ve sopayla dövülmelerine ve hakaret ile işkence görmelerine, kentteki sivil toplum örgütleri büyük tepki gösterdi. 
     Malatya Himayeye Muhtaç Yaşlılar ve Çocukları Koruma Yardımlaşma, Dayanışma Derneği Başkanı Ece Buldan, AA muhabirine yaptığı açıklamada, yuvaya sürekli yardım yaptıklarını belirterek, çocukların orada işkence gördüğüne ilişkin birçok kez ilgili makamlara şikayette bulunduklarını söyledi. 
     Şikayetleriyle ilgili sonuç alamadıklarını öne süren Buldan, ilgili bakanlığa yaptıkları müracaat neticesinde kente 2003 yılında Ankara'dan 4 müfettişin inceleme yapmak üzere geldiğini kaydetti. 
     ''Türkiye'nin yeni öğrendiği bu olaya biz yıllardır tanıklık ediyoruz'' diyen Buldan, şöyle konuştu 
     ''6-7 yıl önce yanımda kalan bir kadının çocuğunu götürmüştük. Sonra sırtında sopa izleri tespit ettik. Ayrıca çocukların ruh halinden işkence gördüklerini anlıyorduk. Vatandaşlardan çok fazla ihbar geliyordu. Israrlı başvurularımız üzerine 2003'te Ankara'dan gelen müfettişlerden biri kentten ağlayarak gitti. Ama yaşananlar raporlarla belgelenemedi. Sonrasında idari değişiklikler oldu. Herhangi bir netice alamadık. Yaptığımız müracaatları, şikayetleri şov yapıyor diye değerlendirdiler. Hatta bizi oradan uzaklaştırmak için kendi bünyelerinde bir dernek kurdular.'' 
     
</TEXT>
</DOC>
