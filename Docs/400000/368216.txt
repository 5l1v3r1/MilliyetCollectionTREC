<DOC>
<DOCNO> 368216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/siyaset/siy03.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlet, PKK'nın muhatabı haline getirilmesin' 
</HEADLINE>
<TEXT>


ANKARA Milliyet 


CHP Grup Başkan Vekili Haluk Koç, Başbakan Recep Tayyip Erdoğan'ın yarın aydınlarla yapacağı görüşmenin iyi niyetli bir girişim olabileceğini kaydederek, "Ancak terör örgütünü devletin muhatabı haline getirmek sonucunu doğuracak tutum sergilenmemesi çok önemli" diye konuştu. 
TBMM'de basın toplantısı düzenleyen Koç, uzlaşmayla çözmek için "beyhude" bir arayışa girmenin yanlış olduğunu belirterek, şöyle devam etti 
"Bu girişimi oluşturanların iyi niyetinden şüphe etmiyorum, ama karşısındaki muhatap olarak devletin böyle bir uzlaşmayla çözüm yolu aramasının, yeni bir arayış içine girer gibi bir hava vermesinin yanlış olduğunu belirtmek istiyorum. Terörle devlet gibi mücadele etmek gerekir. Bu konuda ikircikli bir tavır sergilemek veya sergiliyor gibi görünmek yanlış." 

Özkök'e destek 
Genelkurmay Başkanı Org. Hilmi Özkök'ün yetki eksikliğine ilişkin sözlerine de destek veren ve terörle mücadele için bir merkez oluşturulması gerektiğini dile getiren Koç, böyle bir koordinasyon kurulunun pek çok Avrupa ülkesinde olduğunu ifade etti. 



</TEXT>
</DOC>
