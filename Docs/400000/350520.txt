<DOC>
<DOCNO> 350520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/axgun01.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeden trafik cezası 
</HEADLINE>
<TEXT>


Karayolları Trafik Yasası'nda değişiklik öngören tasarı komisyondan geçti. Değişiklikle, kameralarla araçları takip edecek olan belediyeye trafik cezası kesme yetkisi tanındı 

ANKARA Milliyet 

TBMM İçişleri Komisyonu, belediyelere trafik cezası kesme yetkisi veren, tek gözlü vatandaşlara ehliyet alma yolunu açan, ehliyet almak için 2 yıllık staj süresi zorunluluğu getiren, Karayolları Trafik Yasası'nda değişiklik öngören yasa tasarısını kabul etti. 
Ankara Belediye Başkanı Melih Gökçek'in isteği doğrultusunda yapılan değişiklikle, büyükşehir belediyelerine, sinyalizasyon lambalarının altına yerleştirecekleri kameralarla trafiği izleyerek, hız sınırını aşma, kırmızı ışıkta geçme gibi "akan trafik"te işlenen suçlara ilişkin ceza kesme yetkisi tanındı. Önergeyle, kesilen cezalardan elde edilen gelirin yüzde 60'ının belediyelere, yüzde 40'ının da il emniyet müdürlüğüne aktarılması benimsendi. 

Kaçak otoparkçıya ceza 
Komisyon, tek gözü olmayanlara hangi koşullarda sürücü belgesi verileceğinin Sağlık Bakanlığı'nca bir yıl içinde çıkarılacak yönetmelikle belirlenmesine de karar verirken, tasarıyla getirilen diğer düzenlemeler ise şöyle 
Sağlık sorunu bulunanların sürücü belgelerine hastalıklarına ilişkin işaret konulacak. Sürücü belgeleri "ana", "alt" ve "özel" olmak üzere 3 sınıfa ayrıldı. Sürücülerin kullanabilecekleri araçların sınıfına ilişkin resimleri de belgede yer alacak. Cihazla alkol muayenesi olmak istemeyen sürücüler, adli tabip kontrolü isteyebilecek. "Duble yol"da hız sınırı 110 kilometre olarak belirlendi. Yaya geçitlerinde kazaya neden olan sürücünün belgesine 2 yıl el konulabilecek. Trafik işaretlerine uymayan yayalar "asli kusurlu" sayılarak cezalandırılabilecek. Yetkisi olmadığı halde park ücreti talep edenler 6 ay hapse mahk m olacak. 

</TEXT>
</DOC>
