<DOC>
<DOCNO> 352133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sondun23.html </URL>
<DATE> 2005/06/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bin Ladin ve Molla Ömer'in sağlık durumları iyi 
</HEADLINE>
<TEXT>

     El Kaide terör örgütü lideri Usame Bin Ladin ve Taliban lideri Molla Muhammed Ömer'in sağlık durumlarının iyi olduğu öne sürüldü. 
     Taliban komutanlarından Molla Ahtar Osmani, Pakistan'ın özel televizyon kanalı Geo'ya yaptığı açıklamada, Bin Ladin'in hasta olduğuna dair bir soruyu, ''Allah'a şükür, kendisi iyi. Bir sorun yok'' diye yanıtladı. 
     Taliban yönetiminin 10 üyesinden biri olan Molla Osmani, Molla Ömer'in sağlık durumunun da iyi olduğunu ve Afganistan'daki Taliban güçlerinin başında bulunduğunu söyledi. 
     Molla Ömer'in ''ağzından'' emir aldığını öne süren komutan, ''Molla Ömer'in hasta olduğuna dair dedikoduların düşmanları tarafından çıkarıldığını'' iddia etti. 
     Taliban'ın, ABD'nin Müslümanlara kötü davranması ve Müslüman ülkelere karşı önyargılı olmasından dolayı Afgan halkından büyük destek gördüğünü öne süren komutan, ''Taliban her yerde. Bazı bölgelerde çok baskın, bazılarında değil. Taliban ülkenin doğusunda, güneyinde ve güneybatı bölgelerinde çok baskın'' dedi. 
     ABD'de 11 Eylül'de düzenlenen terör saldırılarından sorumlu tutulan Bin Ladin'in, böbrek rahatsızlığının bulunduğu ileri sürülmüştü. 
     Taliban sözcüsü Abdüllatif Hekimi ise telefonla yaptığı açıklamada, komutan Osmani'nin Bin Ladin konusundaki açıklamalarının şahsi görüşü olduğunu belirterek, ''Usame hakkında bir şey bilmiyoruz'' dedi. 
     
     7 TALİBAN MİLİTANI ÖLDÜRÜLDÜ 

     Bu arada, Afganistan'da Afgan askerleri ve koalisyon güçlerinin Taliban militanlarıyla girdiği çatışmada 7 militanın öldürüldüğü bildirildi. 
     Afgan ordusundan General Müslim Emid, çatışmanın, militanların bir devriyeye saldırısı üzerine, ülkenin güneyinde, Kandahar ile Uruzgan'ı ayıran sınırda çıktığını söyledi. 
     Emid, çatışmada 4 Afgan askeriyle 10 Taliban militanının yaralandığını, iki militanın yakalandığını kaydetti. 
     ABD ordusu sözcüsü Yarbay Jerry O'Hara da, çatışmayı doğrulayarak, koalisyon askerlerinden ölen ya da yaralanan olmadığını belirtti. 
     Bu arada, Pakistan'daki Geo televizyonuna açıklama yapan ve kendisini Taliban komutanı Molla Ahtar Osmani olarak tanıtan bir kişi, El Kaide örgütünün lideri Usame Bin Ladin ve Taliban lideri Molla Muhammed Ömer'in hayatta ve iyi olduklarını söyledi. 
     Osmani, Molla Ömer'in Afganistan'daki Taliban hareketini yönettiğini belirtirken, Bin Ladin'in nerede olduğuna ilişkin bilgi vermedi. 
     
</TEXT>
</DOC>
