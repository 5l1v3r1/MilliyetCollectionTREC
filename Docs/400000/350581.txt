<DOC>
<DOCNO> 350581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/spor/yguven.html </URL>
<DATE> 2005/06/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Yanal'a haksızlık 
</HEADLINE>
<TEXT>



Şapkamı önüme koydum düşündüm... 
Acaba acımasızlık mı ediyorduk biz Ersun Yanal'a Kafamızda, istifa "fikr - i sabiti" ile ağzıyla kuş tutsa memnun olmuyor muyduk 
Lafımızı yememek için başarılarını görmezden mi geliyorduk Hakkaniyeti unutmuş muyduk 
Acaba Ersun Hoca'nın yakın bir akrabası olsak, hangi duygularla dolu olurduk 
Evet akrabası olsak... Amcası, babası, ağabeyi, kardeşi kadar yakın... 
O zaman hangi önerilerde bulunurduk ona 

Oturdum düşündüm .. Şöhreti, parayı, kariyeri, hatta milli takımı, "Vatan Millet Sakarya'yı" bir kenara koyarak, sadece Ersun Yanal önceliği ile nasıl telkinde bulunurdum bugün Canım ciğerim akrabam ya .. 
Düşündüm, şaşırdım 
"Aman Ersun'cum gün bugündür hemen istifa et" demekten başka bir şey bulamadım 
Kazakistan maçından sonra soyunma odasında 6 - 0'ın rekor olup olmadığını araştırmak için istatistiklere dalan bir hoca olarak, kulaklarına inanamazdı elbet. Ama mutlaka sorardı "neden" diye. 
Kendi düşünce sistematiğinde haklıydı tam da işler düzelirken. 
"İşte o yüzden" derdim. 
"Çok yıprandın sevgili kardeşim. Senin bir güven sınavına ihtiyacın var. Ver istifanı, mecbur kalsınlar seninle devam etmeye. Etmezlerse, takımı Almanya'nın kapısına bırakmış hoca olarak kahraman ol. Her şeye rağmen koltuğa yapışan adam değil". 
Çok daha zorlu günlerde bile bu iradeyi gösteremeyen sevgili akrabam, açık konuşurdu büyük bir olasılıkla 
"Boşversene... Ya kabul ederlerse". 
"Canım kardeşim kamuoyu desteğini yitirdin. Şu final ihtimalinin tadını çıkarmaya çalışırsan, Eylül'e kadar kimse sana dokunamaz ama Almanya sekteye uğrarsa faili olacaksın. Oysa bugün tam sırası. Ver istifanı. Kabul edilirse ağıtlar yakılsın arkandan. Döner yine gelirsin birkaç yıl sonra. Dönme ihtimalin olur. Aksini Allah yaşatmasın" 
Sevgili "akrabam" Yanal, bana da "milli görev" falan laflarını koşarsa sözü ağzına tıkardım 
"Bırak onları, kendini düşün..." 
Evet... Sayın Ersun Yanal'ın akrabası olsam bile, istifa etmesi gerektiği fikrine vardım. Galiba hepimiz için en iyisi bu. 

Rıza Hoca'nın Beşiktaş'ı 

Rıza hoca'dan öyle kritik bir karar geldi ki, bu tasarrufu ile kafasında nasıl bir Beşiktaş şekillendirdiğini, neler yapmak istediğini, hayalindeki takımı anladık. 
İlhan Mansız'ı veto ederek Beşiktaş'ın öncelikle nostaljiden kurtaracağını sesizce söyledi bize. 
O nostalji ki, tribünlerden Nouma'ya aşk mektupları yazmaya kadar vardırmıştı işi vakti zamanında. Takımı hep baskı altında tutmuştu. Futbolculara "beş para etmezsiniz" demek istiyordu. 
"Nerede bizim eski Beşiktaş", karabasan gibi çökmüştü... 
Hep bu hayıflanmayla yaşıyordu Siyah-Beyazlı camia. Eski yıldızları takıma monte etmeye çalışarak deva arıyordu. 
Aynı seçenek Rıza Hoca'nın karşısına çıkınca, elinin tersi ile itmesi bize hayalindeki takımın ipuçlarını verdi. 
Beşiktaş geçmişe öykünmek yerine geleceği arayacaktı yeni sezonda. Çoktan zamanı gelmemiş miydi 

Fenerbahçe'nin "uğur"u 

Habertürk İnternet Sitesi'nin başarılı "derlemeci gazetecilik" örneğinde, Fenerbahçe yönetiminin "uğur"ları tek tek ortaya çıkarılmış. Kimi para verip dua ettirmekteymiş, kimi saçlarını kazıtmakta, kimi parmak bağlamakta... 
Çok güzel, esprili bir magazin haber .. 
Lakin eksik. Kim derlediyse, ağaçlara bakarken ormanı gözden kaçırmış ve tüm yöneticilerin ortak ve en büyük "uğur"unu ıskalamış 
Şayet "uğur" diye bir şey varsa, kralı Daum'dur Fenerbahçe'de... 
At nalı, tavşan ayağı, incik boncuk gibi değil yaşayan bir nazarlık kendisi. 
Bir de merak ediyordunuz Fenerbahçe kamuoyunu karşılarına alma pahasına neden bırakamıyorlar Alman Hoca'yı yöneticiler Uğur meselesi. 

"Ordu karşıma dursa" 

Beni siz mecbur ettiniz sevgili Ordulular... Elektronik postamın belini büktünüz isyanlarınızla yazıcımın mürekkebini bitirdiniz... 
"Uğradığımız haksızlığı yazsana". 
Yazayım ama, pek beğenmeyeceksiniz. 
Eskişehirspor'un ikinci yarısına çıkmadığı maçta "hiçbir şey mi olmadı" da bu kadar kızmaktasınız Allah aşkına 
Bizim ekranda gördüğümüz eli bıçaklı şahıs, adres soran bir kasap mıydı yoksa. 
Olmuş bir hata... Verilmiş bir karar... 
Maçı tarafsız sahada yeniden oynayacaksınız. Ne var bunda .. 
Alt tarafı bir oyun bu. Oyuna bıçak sokan da sizin hemşehriniz. Kendinizi germeyiniz lütfen. Çıkın, kazanın tekrar maçını bitsin bu mesele. 



</TEXT>
</DOC>
