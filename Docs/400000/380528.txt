<DOC>
<DOCNO> 380528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sondun35.html </URL>
<DATE> 2005/09/22/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
AP Türkiye Raportörü Eurlings "Türkiye protokolü uygulamalı" 
</HEADLINE>
<TEXT>

     Avrupa Parlamentosu AP Türkiye Raportörü Hollandalı Camiel Eurlings, "Türkiye’nin Ankara Antlaşması’nın ek protokolünü, katılım müzakereleri sürecinde çok geç bir zamanda değil, en kısa sürede uygulaması gerektiğini" söyledi. 
     Türkiye’nin, Gümrük Birliği protokolünü 10 yeni AB üyesini de kapsayacak şekilde genişleten ek protokol hakkında rapor hazırlamak üzere Kıbrıs’a gelen Eurlings, Rum yönetimi Dışişleri Bakanı Yorgos Yakovu ile görüştü. 
     Rum habere ajansına göre, Eurlings, Yakovu ile görüşmesinden sonra yaptığı açıklamada, ek protokolün uygulanmasının, tüm üye devletler için "başlıca öncelikliğe" sahip olduğunu, bunun sadece "Kıbrıs" Rum kesimi ile Türkiye arasında bir konu olmadığını, Avrupa Birliği’nin güvenilirliğiyle ilgili olduğunu ifade etti. 
     Bir protokolün imzalandığı zaman uygulanmasının AB için çok önemli olduğunu ifade eden Eurlings, bu nedenle, Türk hükümetinin, Kıbrıs Rum bandıralı gemilerin Türk limanlarına girmesine ve Kıbrıs Rum uçaklarının uçuşlarına izin vermemesini kabul etmediklerini ifade ederek, bunun AB Komisyonu ve Avrupa Parlamentosu tarafından kabul edilmediğini söyledi. 
     AP’nin, Ankara Protokolü’ne onay vereceğini ve gelecek hafta yapılacak olan oylamadan önce Türkiye’nin yayınladığı deklarasyonun protokolün onaylanmasının yasal bir süreci olmadığını bilmek istediklerini kaydeden Eurlings, böyle bir şeyin söz konusu olmasının yasal sorun yaratacağını kaydetti. 
     
     "ÇOK FAZLA SİYASİ BASKI UYGULAYABİLİRİZ" 
     "Avrupa Parlamentosu’nun, Türkiye’yi Gümrük Birliği’ni ’Kıbrıs Cumhuriyeti’ne uygulaması için ikna edecek bir yönteme sahip olup olmadığının" sorulması üzerine Eurlings, "Çok fazla siyasi baskı uygulayabiliriz, çünkü Türkiye’nin katılım süreci sonunda uzlaşmamız gerekiyor, aksi takdirde Türkiye girmez ve sanırım Brüksel’de herkes bunu çok iyi biliyor" dedi. 
     "AP’nin ek protokolü onaylamamasının herhangi bir olasılığı bulunup bulunmadığına" ilişkin olarak ise Eurlings, "Evet tabii, ayrıca protokolün onaylanmasını da erteleyebiliriz" ifadesini kullandı. 
     Eurlings, AB ve Birleşmiş Milletler’in Kıbrıs sorununun çözümü için baskı uygulaması gerektiğini söyledi. 
     Eurlings, yarın KKTC Cumhurbaşkanı Mehmet Ali Talat’la görüşecek. 
     
</TEXT>
</DOC>
