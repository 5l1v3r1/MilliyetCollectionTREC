<DOC>
<DOCNO> 352778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/guncel/gun20.html </URL>
<DATE> 2005/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kürtleri uyarıyormuş 
</HEADLINE>
<TEXT>


UTKU ÇAKIRÖZER Ankara 

Kerküklü Türkmen ve Arapların kaçırılarak yargılanmadan cezaevinde tutulmaları konusunda ABD yönetiminin uzun süredir Kürt grupların liderlerine "Demokrasi dışına çıkmayın" uyarısı yaptığı bildirildi. 
Ankara'daki diplomatik kaynaklardan edinilen bilgilere göre, Washington Post'un önceki gün açıkladığı telgraf, Ankara'daki ABD Büyükelçiliği'ne de ulaştı. 

'Bazıları doğru çıktı' 
Bilginin yeni olmadığını, iddiaların sık sık gündeme geldiğini ve ABD makamlarının dikkatine sunulduğunu belirten kaynaklar, "Büyük çoğunluğunun gerçekle ilgisi bulunamazken, bazılarının doğru olduğu ortaya çıkmıştı. Telgraf, iddiaların doğrulanabilen bölümüyle ilgili" dedi. 
Kaynaklar, telgrafın ABD yönetimine "Kürtler Irak'taki en güvenilir müttefikimiz olabilir ama bu onları tüm yaptıkları doğru olan azizler gibi görmemizi gerektirmemeli. Kendilerine gerekli uyarılar yapılmalı" mesajı olduğunu ifade etti. Dışişleri Bakanlığı ise, ABD Büyükelçiliği'nden iddiaların ciddi biçimde araştırılmasını istedi. 



</TEXT>
</DOC>
