<DOC>
<DOCNO> 369177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/yasam/yas04.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
14 gün ameliyat bekledi ve öldü 
</HEADLINE>
<TEXT>


Kolu, bacağı ve kalçası kırılan Kumsal Deniz, Dokuz Eylül Üniversitesi Hastanesi'nde 14 gün ameliyat için bekleyip enfeksiyondan can verdi 

NESRİN COŞKUN İzmir DHA 

Bursa'da oturan Açıköğretim Fakültesi öğrencisi Kumsal Deniz 33 , 28 Temmuz'da annesi Fatma ve babası Kamil Deniz'le Didim'e tatile gitti. 
Kaldıkları pansiyonda 6 basamaklı kavisli merdivenden düşen Deniz, acıyla kıvranmasına karşın cep telefonuyla 112 ambulansı arayıp yardım istedi. 
Yanlış taşınma tehlikesine karşın kimsenin kendisini yerinden kıpırdatmasına izin vermeyen Deniz, sol köprücük, sol dirsek ve kalça kemiği kırıklarıyla, Dokuz Eylül Üniversitesi DEÜ Hastanesi'ne kaldırıldı. 

'Kadersizmiş' 
Deniz acil servise alındı ve ameliyat kararı verilerek Ortopedi Kliniği'ne aktarıldı. 
Ancak Anestezi Yoğun Bakım Kliniği'nde boş yatak olmadığı bildirilen Deniz, 2 hafta sonra öldü. Baba Deniz, talasemi Akdeniz anemisi hastası kızının kalp yetmezliği çektiğini belirterek, "Boş yatak olsaydı, kızım hemen ameliyata alınacak ve yaşayacaktı" iddiasında bulundu. 
DEÜ Rektörü Prof. Dr. Emin Alıcı ise şöyle konuştu "Çok yoğun olduğumuz için 15 - 20 gün bekleyen hastalar var. Bu hastamız da talasemi hastası, kalp ve akciğer yetmezliği var. Dalağı alınmış. Kullandığı 7 - 8 ilaç, vücut direncini düşürüyor ve enfeksiyona açık hale geliyor. Sorun hastanın kadersizliğinde." 


</TEXT>
</DOC>
