<DOC>
<DOCNO> 354413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy12.html </URL>
<DATE> 2005/06/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Rahşan Ecevit Şimdi de adalet elden gidiyor 
</HEADLINE>
<TEXT>

     Eski Başbakanlardan Bülent Ecevit’in eşi Rahşan Ecevit, Adalet Komisyonu’nda kabul edilen Hakimler ve Savcılar Kanun Tasarısı’nda 4 bin yeni hakim ve savcı kadrosunun öngörüldüğünü ve sözlü sınavın Adalet Bakanlığı tarafından yapılacak olmasını eleştirdi. Ecevit, "Bugünkü hükümetin kadrolaşma ve partizanlık konusundaki fütursuzluğu bellidir. Böylece adaletin uygulanmasına şimdiden gölge düşmüş olmaktadır" dedi. 
     Ecevit yaptığı yazılı açıklamada, hükümetin hakimlik ve savcılık infaz koruma memurluğu sınavlarının yönetmeliğinin değiştirilmesine tepki gösterdi. Hakimler ve Savcılar Kanun Tasarısı’nın Adalet Komisyonu’nda kabul edildiğini ve bu tasarıda 4 bin yeni hakim ve savcı kadrosunun öngörüldüğünü anımsatan Ecevit, eskiden yalnız yazılı yapılan sınavlara şimdi bir de sözlü sınav eklendiğini hatırlattı. 
     Yazılı sınavları ÖSYM’nin yaptığını, sınav kağıtlarının birer belge niteliğinde ve devlet güvencesinde olduğunu vurgulayan Rahşan Ecevit, "Ama şimdi bu sözlü sınavları yeni tasarıya göre bir siyasi görüş sahibi olan Adalet Bakanlığı yapacak" dedi. 
     4 bin hakim ve savcının mesleğe kabulünde Adalet 
     Bakanlığı’nın yetkili kılınacağına da işaret eden Ecevit, "Bugünkü hükümetin kadrolaşma ve partizanlık konusundaki fütursuzluğu bellidir. Böylece adaletin uygulanmasına şimdiden gölge düşmüş olmaktadır. Eskiden vatandaş adalete olsun güveniyordu. Ama şimdi demek oluyor ki, önümüzdeki nice yıllar insanlarımız adaletsizliğe mahkum durumda kalacak" dedi. 
     
</TEXT>
</DOC>
