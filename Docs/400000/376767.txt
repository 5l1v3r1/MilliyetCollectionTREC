<DOC>
<DOCNO> 376767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sonsiy12.html </URL>
<DATE> 2005/09/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
DİSK, 12 Eylül'e ilişkin mitinglere katılmayacak 
</HEADLINE>
<TEXT>

     DİSK Yönetim Kurulu, Türkiye’deki son gelişmeler üzerine 11 Eylül’de İstanbul, Ankara, İzmir ve Mersin’de 12 Eylül’ün 25. yıldönümü dolayısıyla yapılacak mitinglere katılmama kararı aldı. 
     DİSK Genel Başkanı Süleyman Çelebi ve DİSK Yönetim Kurulu Üyeleri, genel merkez binasında ortak basın toplantısı düzenledi. 
     Çelebi, 12 Eylül 1980 askeri müdahalesi öncesinde olduğu gibi Türkiye’nin bugün de iç çatışmalara sürüklenmek istendiğini savundu. 
     "Kürt sorunu" sözcüğünü ilk telaffuz eden ve bunu kongre kararı haline dönüştüren örgütlerden birinin DİSK olduğunu belirten Çelebi, "Bu çerçevede yaşanan olumsuzluklara, köylerin boşaltılmasına, faili meçhul cinayetlere ve teröre karşı çıktıklarını, sorunun demokratik yolla çözülmesini istediklerini" kaydetti. Çelebi, sözlerini şöyle sürdürdü 
     "Dün nasıl demokratlığın bir gereği olarak bunları yaptıysak ve yapmaya devam ediyorsak, bugün de sorunu daha da çözümsüz kılan silahlı eylemlere, yollara mayın döşenmesine, minibüslere bomba konulmasına, masum insanların öldürülmesine, camın çerçevenin indirilmesi gibi provokatif eylemlere ve teröre de açıkça karşı çıkıyoruz. 
     Dün nasıl ’Türk milliyetçiliği’ adı kullanılarak gerçekleştirilen ve ülkeyi bir iç savaşa sürükleyen eylemlerin karşısında yer aldıysak, bugün de aynı şekilde ’Kürt milliyetçiliği’ adı kullanılarak ülkeyi bir Türk-Kürt kavgasına sürüklemek isteyenlere açıkça karşı çıkıyoruz. 
     Ve bu gruplarla hiçbir koşulda yan yana olmayacağımızı ilan ediyoruz. 
     Bu nedenle 11 Eylül’de İstanbul, Ankara, İzmir ve Mersin’de yapılacak mitinglerin, tertip komitesi tarafından iptal edilmesini talep ediyoruz. Edilmemesi halinde, son gelişmeleri değerlendiren DİSK Yönetim Kurulu, DİSK’in bu mitinglere katılmaması kararını aldı. Bu tavrımız, barış ve kardeşliğe hizmettir." 
     
     SORULARI YANITLADI 
     Basın mensuplarının sorularını da yanıtlayan DİSK Genel Başkanı Süleyman Çelebi, bir soru üzerine, 78’liler Girişimi Miting Tertip Komitesi tarafından 12 Eylül’ün 25. yıldönümü nedeniyle 11 Eylül Pazar günü "Anayasa’nın Geçici 15. Maddesi Kaldırılsın, Darbeciler Yargılansın" sloganıyla İstanbul Kadıköy Meydanı, Ankara, İzmir ve Mersin’de miting düzenleme kararı alındığını anımsattı. 
     Mitinge, DİSK ve KESK’in yanı sıra bazı sivil toplum örgütleri ve siyasi partilerin de ortaklaşa katılma kararı verdiğini anlatan Çelebi, ancak son gelişmeler üzerine, mitinglerin tertip komitesi tarafından iptal edilmesini istediklerini bildirdi. 
     Çelebi, " Ülkenin Türk-Kürt çatışmasına sürüklendiğini 
     söylediniz. Bunu kimler yapıyor " sorusuna şu karşılığı verdi 
     "Bunu yapanlar belli. Biz Türk milliyetçiliğini de Kürt milliyetçiliğini de aynı yaklaşım içinde görüyoruz. Biz ikisine de aynı duyarlılıkta bakıyoruz. Türk milliyetçiliğini de Kürt milliyetçiliğini de kışkırtarak zorla, tehditle, baskı, şiddet ve terörle bu sorunu çözmeye çalışan hiçbir anlayışla beraber olamayacağımızı ifade ediyoruz. ’Kürt sorunu’ ile ’Kürt milliyetçiliği’ sorununu ve ’terörü’ biz ayırıyoruz. Çok açık ifade ediyoruz." Demokratik bütün çabalara DİSK olarak katkı verdiklerini, en son 1 Eylül’de TBMM Başkanı’na gittiklerini de kaydeden Çelebi, "Ancak bu sorunun çözümü konusunda ortaya konulan eylem biçimlerini biz onaylamıyoruz. Yoksa demokratik çözüm ve Kürt sorunu konusundaki yaklaşımımızdan geri adım atmıyoruz. Kürt ve Türk milliyetçiliği zemininde ve şiddete dayanan hiçbir eylemin arkasında ve yanında olmayız, onun karşısında oluruz" diye konuştu. 
     Süleyman Çelebi, bir başka soru üzerine de DİSK’in 12 Eylül’le ilgili başka etkinlikler gerçekleştireceğini belirterek, bunun duyurusunu daha sonra yapacaklarını sözlerine ekledi. 
     
</TEXT>
</DOC>
