<DOC>
<DOCNO> 357671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonspo19.html </URL>
<DATE> 2005/07/02/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Wimbledon'da şampiyonluğu ABD’li Venus Williams 3. kez kazandı.... 
</HEADLINE>
<TEXT>

     Sezonun 3. "Grand Slam" mücadelesi olan 119. Wimbledon Tenis Turnuvası’nda tek bayanlarda şampiyonluğu, ABD’li Venus Williams 3. kez kazandı. 
     İngiltere’nin başkenti Londra’daki Wimbledon Tenis Kulübü Kortları’nda süren turnuvanın 12. günündeki tek bayanlar finalinde, ABD’li raketler 2000 ve 2001 yıllarının şampiyonu ve 14 numaralı seribaşı Venus Williams ile dünya klasmanında ilk sırada yer alan 1999 yılının şampiyonu ve bu yılın Avustralya Turnuvası finalisti Lindsay Davenport karşılaştı. 
     Baştan sona büyük bir çekişmeye sahne olan maçın ilk setini Davenport 6-4 kazanarak, 1-0 öne geçti. 
     2. setten itibaren üstünlüğü ele alan 25 yaşındaki Venus Williams, 
     bu seti 7-4’lük tie-break’de 7-6 kazanarak eşitliği sağladı. Yine oldukça zorlu geçen ve tam 1 saat 18 dakika süren son sette de 29 yaşındaki deneyimli rakibine 9-7’lik üstünlük sağlayan Williams, toplam 2 saat 45 dakika süren maçtan 2-1’lik galibiyetle şampiyon olarak ayrıldı. 2000 yılı finalinde de yine Davenport’u yenerek şampiyon olan Williams, böylece kariyerindeki 5. "Grand Slam" ve 33. tekler şampiyonluğuna da ulaşmış oldu. Son 6 Wimbledon Turnuvası’nın 5’inde final oynayan Williams, 3. şampiyonluğuna ulaşırken, diğer 2 finalini de kardeşi Serena’ya karşı yitirmişti. Serena Williams da geçen yıl finalde Rus Maria Sharapova’ya yenilmişti. Venus Williams, böylece Davenport’a karşı 27. maçında 15. galibiyetini alırken, şampiyonluğundan dolayı 600 bin Avro yaklaşık 900 bin YTL para ödülünün de sahibi oldu. 
     
</TEXT>
</DOC>
