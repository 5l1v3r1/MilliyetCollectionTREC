<DOC>
<DOCNO> 398956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko22.html </URL>
<DATE> 2005/11/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İstanbul'un yeni defterdarı, Şükrü Dilaver... 
</HEADLINE>
<TEXT>

     Kocaeli Defterdarlığı'ndan İstanbul Defterdarlığı'na atanan Şükrü Dilaver görevine başladı. 
     İstanbul Defterdarlığı'nda düzenlenen törende konuşan İstanbul Vergi Dairesi Başkanı Mehmet Akif Ulusoy, Dilaver'in faydalı hizmetlerde bulunacağına inandığını belirterek, ''İstanbul'a yakışan bir defterdarımız oldu'' dedi. 
     İstanbul Defterdarı Şükrü Dilaver de, İstanbul Defterdar Yardımcılığı'ndan 2 yıl önce Kocaeli Defterdarlığı'na atandığını anımsatarak, ''2 yıl sonra yuvaya döndük'' diye konuştu. 
     Dünyanın, toplumların değiştiğine işaret ederek, kurumların da bu değişime ayak uydurması gereğine dikkat çeken Dilaver, ''Özel sektör değişime çabuk ayak uyduruyor. Maliye Bakanlığı'nın kamuda bu konuda öncü rol oynadığına inanıyorum'' diye konuştu. 
     Mehmet Aktif Ulusoy, tören sonrası gazetecilerin sorularını yanıtlarken, Defterdarlığın önceki yapılanmada, devletin gelirlerini topladığını, giderlerini yaptığını, devletin menkul gayrimenkul her türlü malını izlediğini ve devletin taraf olduğu davalarda eğer o kurumların kendi avukatları yoksa, devletin avukatlığını yaptığını anımsattı. 
     Yeni yapılanmada, verginin ayrılarak Vergi Dairesi Başkanlığı adı altında yeniden örgütlendiğini, İstanbul'la birlikte 29 ilde Vergi Dairesi Başkanlığı bulunduğunu kaydeden Ulusoy, İstanbul Vergi Dairesi Başkanlığı'nın defterdarlığın gelir teşkilatının yaptığı işleri yürüttüğünü bildirdi. 
     
     ''BEN TOPLAYACAĞIM, O HARCAYACAK'' 
     Yeni durumu, ''ben toplayacağım, o harcayacak'' şeklinde espriyle özetleyen Ulusoy, ''Şahsi düşüncem, İstanbul'a bir kişi yetmiyordu. 12 milyon nüfusu olan devasa bir şehir. Görevin paylaşılması gerekir diye uzun zamandır düşünüyordum, bu oldu. Olumlu katkılarda bulunacağına inanıyorum'' dedi. 
     Ulusoy, daha önce zamanının yüzde 60'ını milli emlak, muhasebe ve muhakemat gibi işlere ayırmak zorunda kalırken, yeni yapılanma ile vergi toplamayla daha yakından ilgilenebileceklerini, bunun da olumlu sonuç vereceğine inandığını dile getirdi. 
     Bütün güçleriyle kayıt dışına yüklendiklerini belirten Mehmet Akif Ulusoy, kayıt dışı oranı için farklı tahminlerde bulunulduğuna işaret ederek, şunları söyledi 
     ''Ama kayıt dışının hiç de az olmadığını kabul etmemiz lazım. Kayıt dışılık önemli bir sorun. Devlet için olduğu kadar düzgün çalışan mükellef için daha büyük sorun. Çünkü başkasının ödemediği vergiyi düzgün çalışan mükellefin sırtından alıyoruz veya onun ödediği vergilerle bütçemizi idare etmeye çalışıyoruz. Kayıp kaçak oranı düşerse, herkes paylaşmış olur. Düzgün çalışan tüm mükelleflerin, vatandaşlarımızın kayıt dışıyla mücadeleye katkıda bulunması gerekiyor.'' 
     
     VERGİ KAÇIRANLARI KORKUTMA 
     Kayıt dışıyla mücadelede kaçırılan vergiyi yakalamanın dışında vergi kaçıranları korkutmanın, kaçırma oranını azaltmanın önemli olduğunu kaydeden Ulusoy, ''Zihninde 'kaçırırsam yakalanma ihtimalim yüksek' düşüncesi oluşursa kayıt dışı azalır'' dedi. 
     İstanbul Vergi Dairesi Başkanı Mehmet Akif Ulusoy, kredi kartı kullanımıyla kayıt dışının önlenmesi konusundaki çalışmalara ilişkin bilgi verirken, POS cihazlarından geçen işlemlerin incelenmesiyle verimli sonuçlar alındığını, uygulamanın devam edeceğini söyledi. 
     Ulusoy, akaryakıt alımlarında fiş verilmesi uygulamasını da takip ettiklerini belirtti. 
     Mehmet Akif Ulusoy, Bütçe Kanunu'nda rakamlar netleştikten sonra vergi gelirlerinin yüzde 42'sini toplamayı hedef seçmeleri gerektiğini, bu oranın yüzde 40-43 arasında oynayabildiğini bildirdi. 
     Kocaeli Defterdarlığı'nın yanı sıra Kocaeli Vergi Dairesi Başkanlığı da yapan Dilaver, İstanbul Defterdarlığı görevinde milli emlak, muhasebe müdürlüğü ve saymanlıklar ile muhakemat müdürlüğünün yani devletin avukatlık hizmetlerinin kendisine bağlı olduğunu söyledi. Dilaver, ''Dünya artık uzmanlığı gidiyor, uzmanlaşmak lazım'' diyerek yeni yapılanmanın önemini vurguladı. 
     
</TEXT>
</DOC>
