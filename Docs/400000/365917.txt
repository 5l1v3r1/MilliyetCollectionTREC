<DOC>
<DOCNO> 365917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/son/sontur24.html </URL>
<DATE> 2005/07/31/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Düşen helikopteri aramak için İstanbul'dan özel cihaz getiriliyor 
</HEADLINE>
<TEXT>

     Antalya'nın Kumluca İlçesi Cumhuriyet Savcısı Musa Ünel, Sahil Güvenlik Komutanlığı helikopterinin düştüğü Adrasan Koyu'nda incelemelerde bulundu. 
     Antalya'nın Kumluca İlçesi Adrasan Koyu yakınlarında düşen Sahil Güvenlik Komutanlığı helikopterinde bulunan Yüzbaşı Süleyman Satı ile Üsteğmen Bülent Sarıkan'ı arama çalışmaları sürerken, Kumluca Cumhuriyet Savcısı Musa Ünel de bölgeye geldi. 
     Adrasan'da özel bir tekneyle denize açılan Ünel, helikopterin düştüğü bölgede incelemelerde bulundu. Yaklaşık bir saat bölgede kalan Ünel, askeri savcılıkla koordineli çalıştıklarını belirterek, kazayla ilgili tutanak tuttuklarını bildirdi. 
     Kumluca Kaymakamı Abdullah Aslaner de basın mensuplarına yaptığı açıklamada, bölgede 4 firkateyn, 5 hücumbot ve 2 helikopterin, Yüzbaşı Süleyman Satı ile Üsteğmen Bülent Sarıkan'ın bulunması için arama çalışmalarını sürdürdüğünü söyledi. 
     Öte yandan, sahil güvenlik helikopterinin düştüğü Hacivat Burnu'nda derinliğin yer yer 100 metreye ulaştığı, akıntının da etkisiyle bölgede balıkadamların çalışmalarını sürdüremediği öğrenildi. 
     Düşen helikopterin parçalarının yer aldığı belirtilen bölgede sualtında çalışacak özel bir cihazın, İstanbul'dan havayoluyla bölgeye gönderildiği kaydedildi. 
     İzmir-Aksaz-Antalya güzergahında görev uçuşu yaparken, nedeni henüz belirlenemeyen bir şekilde düşen Sahil Güvenlik Komutanlığı helikopterinde Başçavuş Aydın Canpolat ile Başçavuş Mevlüt Tekdemir hayatını kaybetmiş Yüzbaşı Süleyman Satı ile Üsteğmen Bülent Sarıkan'ın bulunması için arama çalışmalarına başlanmıştı. 
     
</TEXT>
</DOC>
