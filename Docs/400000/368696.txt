<DOC>
<DOCNO> 368696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sonspo23.html </URL>
<DATE> 2005/08/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sivasspor, Kamerunlu Raymond Kalla ile sözleşme imzaladı... 
</HEADLINE>
<TEXT>

     Birinci Süper Lig'in yeni takımlarından Sivasspor, Kamerunlu savunma oyuncusu Raymond Kalla ile 2 yıllık sözleşme imzaladı. 
     Geçen sezon Almanya'nın VFL Bochum takımında forma giyen Kamerun Milli Takımı'nın 30 yaşındaki savunma oyuncusu Raymond Kalla, kulübün sosyal tesislerinde Gaziantepspor maçına hazırlanan takımla birlikte sabah antrenmanına çıktı. 
     Tecrübeli futbolcu Kalla, daha sonra basın sözcüsü Fikret Ünsal, genel menajer Bülent Uygun ve yöneticilerden Ekrem Munar ile menajerinin katıldığı imza töreninde kendisini 2 yıllığına kırmızı- beyazlı takıma bağlayan sözleşmeye imza attı. 
     İmza töreninde kırmızı-beyazlı formayı giyen Kalla, transferinde teknik direktör Werner Lorant'ın etkili olduğunu belirterek, ''Türkiye'de oynayan Kamerunlu futbolculardan bilgi aldım. Daha önceden duyduklarım bana güven verdiği için bu transfer çabuk gelişti. Kaleci Petkoviç'i tanıyordum. Werner Lorant'ı 1860 Münih'ten tanıyorum. Disipliniyle tanıyorum. Bana ve takıma iyi şeyler katacağına inanıyorum. Benim buraya gelmemde Lorant etkili oldu'' diye konuştu. 
     Sivasspor'un teklifini kabul etmeden önce Marsilya'da transfer görüşmeleri yaptığını, ancak gerekli güveni alamadığını kaydeden Kalla, ''Buradaki yöneticilerin yaklaşımı bana güven verdi. Bu nedenle Sivasspor'u tercih ettim'' dedi. 
     82 kez Kamerun Milli Takımı'nın formasını giydiğini anlatan Kalla, 1994 ve 1998 Dünya Kupası'nda mücadele ettiğini, 2 kez Afrika Kupası kazandıklarını hatırlatarak, ''Milli takımda çok başarılar yaşadım. Takımın genelinde değişiklik istedik. Gençlerin önünü açmak için milli takımı bıraktık'' dedi. 
     Bir basın mensubunun Türk futbolu hakkındaki sorusunu da yanıtlayan Kalla, ''Allum Buker'in forma giydiği Samsunspor'u tanıyorum. Fenerbahçe ve Galatasaray benim için popüler kulüpler. Bochum'da özel bir maçta Fenerbahçe'ye karşı forma giydim'' diye konuştu. 
     Kamerun'da Baressi lakabı ile tanındığını kaydeden Kalla, Sivasspor'da ''Kalla'' olarak anılmak istediğini sözlerine ekledi. 
     Ülkesinde 6 numaralı formayı giydiği öğrenilen Kalla'nın Sivasspor'da 5 numaralı formayı giyeceği bildirildi. 
     
</TEXT>
</DOC>
