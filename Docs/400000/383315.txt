<DOC>
<DOCNO> 383315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun32.html </URL>
<DATE> 2005/10/02/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Irak'ta siyasi kriz 
</HEADLINE>
<TEXT>

     Irak Devlet Başkanı Celal Talabani'nin, Şii Başbakan İbrahim Caferi'den istifa etmesini istediği ileri sürüldü. 
     Talabani'nin, Caferi'ye istifa etmesi çağrısında bulunduğunu söyleyen Devlet Başkanlığı sözcüsü Azad Cundiyani, ''Birleşik Irak İttifakı ile Kürt koalisyonunun, Başbakan Caferi'nin görevinden istifa etmesini düşünme vakti geldi. Bu, siyasi süreç için kazanç'' dedi. 
     Cundiyani, Şii ittifakın, Caferi'nin istifası konusunda birşey yapmaması halinde Kürtlerin hükümetten çekilip çekilmeyeceğinin sorulması üzerine, ''Bekleyip göreceğiz'' şeklinde konuştu. 
     Cundiyani'nin açıklamalarının ardından konuşan Şii meclis üyesi Cevad Maliki, istifa çağrısında bulunulmasını kınadığını söyledi. 
     Maliki, ''Eğer Başbakanın görevden alınmasını istiyorlarsa bu, yapılan anlaşmalar uyarınca imkansız. Bu, referanduma ve seçimlere gidildiği bir dönemde ülkenin yararına değil'' dedi. 
     Irak parlamentosunda çoğunluğu elinde bulunduran Birleşik Irak İttifakı'nı, hükümette gücü tekeline almak ve Kürtlerin Kerkük'e dönmeleri konusunda ileri adım atmayı reddetmekle suçlayan Talabani, daha önce, doğrudan olmasa da, taleplerinin karşılanmaması halinde koalisyondan çekilme tehdidinde bulunmuştu. 
     
</TEXT>
</DOC>
