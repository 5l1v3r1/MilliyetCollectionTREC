<DOC>
<DOCNO> 390791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/spor/axspo03.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerets'ten son uyarılar 
</HEADLINE>
<TEXT>


VEDAT DANACI 


Galatasaray Teknik Direktörü Eric Gerets, Gençlerbirliği ile bugün deplasmanda oynayacakları maça büyük önem veriyor. Belçikalı hoca, Florya Metin Oktay Tesisleri'nde futbolcularıyla bir toplantı yaparak karşılaşmanın zorluk derecesini anlatıp, uyarılarda bulundu. 
Başkent ekibinin son haftalarda yükselişe geçtiğine dikkat çeken Gerets, oyuncularından kesinlikle rakibi hafife almamalarını istedi. Tecrübeli çalıştırıcı, "Gençlerbirliği son haftalardaki çıkışını sürdürmek için kazanmak isteyecektir. Ancak bizim de puan kaybına tahammülümüz yok. Tehlikeli bir rakiple oynayacağız. Mücadele gücü yüksek bir maç olacak. Bu nedenle karşılaşmaya çok iyi motive olmak zorundayız" dedi. 
Gerets bugün yine 11'de sahaya süreceği Necati ile ise özel olarak görüştü. Deneyimli hocanın, geçen haftaki Denizlispor maçında yedek soyundurduğu yıldız golcüye, "Sana çok güveniyorum. Bu takımda herkes yedek kalabilir. Sakın moralini bozma" dediği öğrenildi. 

Riva için genel kurul 

ERHAN TELLİ 

Galatasaray'ın tapulu malı olan Riva'daki 1 milyon 175 bin metrekarelik arazinin, üçüncü köprünün bu bölgeye inşaa edilecek olması ve Karadeniz otobanı nedeniyle değer kazanması yönetimin iştahını kabarttı. Riva'nın en güzel arazisi olarak gösterilen arsayı, villa karşılığı anlaşarak inşaat firmalarına satması halinde 120 ile 150 milyon dolar arasında gelir elde etmesi mümkün olan Cim Bom bunun için olağanüstü genel kurula gidiyor. Sarı - kırmızılı yönetimin, 17 Aralık'ta yapılması planlanan olağanüstü genel kurulda, Riva arazisinin satışı için üyelerden yetki isteyeceği öğrenildi. 

Tahkim'e Hasan itirazı 

Sarı - kırmızılı yönetim, PFDK'nın geçen hafta oynanan Denizlispor maçının hakemi Selçuk Dereli'ye hakaret ettiği gerekçesiyle 3 maç ceza verdiği Hasan Şaş için Tahkim Kurulu'na itiraz edecek. Sportif Direktör Bülent Tulun, Disiplin Kurulu'nun verdiği 3 maçlık cezayı ağır bulduklarını belirterek, Tahkim'e başvuracaklarını açıkladı. Bugün Gençlerbirliği'ne karşı forma giyemeyecek olan Hasan, cezasında indirime gidilmezse gelecek hafta Diyarbakır maçında da görev yapamayacak. 


</TEXT>
</DOC>
