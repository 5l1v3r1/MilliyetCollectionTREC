<DOC>
<DOCNO> 364542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/ekonomi/eko10.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DDF Yasak, tanıtım ihalesiyle ilgili değil 
</HEADLINE>
<TEXT>



Turizm Bakanı Atilla Koç'un bir soru önergesini yanıtlarken, 'bir yıla kadar devlet ihalelerine katılmasının yasaklandığını' açıkladığı DDF'den Dream Design Factory yapılan açıklamada söz konusu yasağın tanıtım ihaleleriyle ilgili olmadığı belirtildi. 
2000 - 2005 arasında Türkiye'nin yurtdışındaki tanıtım ve reklam işlerine ilişkin ihalelerin büyük bölümünü alan ve denizkızlı, semazenli Türkiye ve İstanbul filmleriyle tanınan şirketten yapılan açıklamada şöyle denildi 
"Şirketimiz hakkında verilen ve yargı süreci halen devam eden ihale yasağı, Türkiye tanıtım ihalesinden kaynaklanmamakta ve bu ihaleyle doğrudan hiçbir ilgisi bulunmamaktadır. İhale yasağına konu edilen husus Kültür ve Turizm Bakanı Atilla Koç'un Meclis'te yaptığı açıklamada olduğu gibi ihale yasağı 2002 yılında 'Dış Ülkelerdeki Kuruluşların Yerel İhtiyaçlarının Sağlanmasına Ait Yönetmelik' hükümleri uyarınca pazarlık usulüyle yaptırılan film üretimi ve diapozitif arşivi oluşturma projesine ilişkindir." 

İdari dava sürüyor 
Açıklamada, diapozitif arşiv projesi kapsamında tüm Türkiye'de çekilen 5 bini aşkın diapozitiften bakanlık tarafından seçilerek bin 438 diapozitif eserin alındığı hatırlatılarak, şöyle devam edildi "Bu eserlerden 8 adedinin geç teslim edilmesi ile bazılarının müfettiş iddiasıyla ışık ve görsellik gibi subjektif kriterlerle kalitelerinin düşük olduğu iddiasına dayanmaktadır. Toplam ihale bedeli 445 bin 500 dolar olan diapozitif arşiv oluşturma ihalesi ile ilgili teftiş sonucunda oluştuğu iddia edilen devlet zararı 87 bin 171 dolardır. Bu idari tasarrufa karşı Ankara İdare Mahkemesi'nde idari dava açılmış bulunmaktadır." 


</TEXT>
</DOC>
