<DOC>
<DOCNO> 366984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun45.html </URL>
<DATE> 2005/08/04/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Bush "El Kaide'nin son tehdidi, ABD'yi yolundan çevirmeyecek" 
</HEADLINE>
<TEXT>

     ABD Başkanı George Bush, El Kaide örgütünün son tehdidinin, ülkesini yolundan çevirmeyeceğini söyledi. 
     Bush, Teksas'taki çiftliğinde Kolombiya Devlet Başkanı Alvaro Uribe ile görüştükten sonra gazetecilere yaptığı açıklamada, El Kaide örgütünün ''iki numaralı adamı'' olarak bilinen Eyman El Zevahiri'nin İngiltere ve ABD'ye yönelik yeni saldırı tehdidinde bulunmasına ilişkin olarak, ''Bu kişilere saldırmayı sürdüreceğiz'' dedi. 
     ABD Başkanı Bush, ''Bunlar terörist, katil ve masum insanları öldürecekler. Bu nedenle kendi karanlık görüşlerini dünyaya zorla kabul ettirebilirler'' diye konuştu. 
     Irak'ta giriştikleri işi tamamlayacaklarını ifade eden Bush, şunları kaydetti 
     ''El Kaide'nin iki numaralı adamının açıklamaları, Irak'ın terörle mücadelenin bir parçası olduğunu ve savaşta olduğumuzu gösteriyor. Biliyorsunuz, 'ayrılın' diyor. Amerikan halkına söylediğim gibi, Zevahiri gibi insanların karanlık, belirsiz ve geri kafalı bir ideolojileri var. Kadınlara güvenmiyor, onları takdir etmiyorlar. Onların dar kafalı dini görüşlerine katılmazsanız, halk meydanında kırbaçlanırsınız.'' Eymen El Zevahiri, El Cezire televizyonunda yayımlanan video kasette, Londra'da yeni saldırılar düzenleneceği ve Irak'taki askerlerini derhal çekmemesi halinde ''ABD'nin onbinlerce askerinin öldürüleceği'' tehdidinde bulunmuştu. 
     
     OKLOMBİYA'YA YARDIMI SÜRDÜRME SÖZÜ 
     Bush, Kolombiya'nın uyuşturucuyla mücadelesi, ekonomisi ve ekonomik kurumlarına yardımı sürdürme sözü de verdi. 
     Kolombiya Devlet Başkanı Alvaro Uribe de uluslararası terörizme karşı savaşın, ülkesi ve ABD'nin başlıca önceliği olduğunu belirterek, ''Kolombiya demokrasisinin en büyük düşmanı terörizm ve onu yenmede en büyük ortağımız ABD yönetimi ve halkı'' dedi. 
     Uribe, ülkesine daha çok yardım sözünden ötürü ABD Başkanı'na teşekkür etti. 
     
     DISCOVERY 
     ABD Başkanı George Bush ayrıca NASA'nın uzaya gönderdiği Discovery uzay mekiğinin tamirata ihtiyacı olmasına rağmen görevlilerin, astronotların güvenliğini sağlamak için gereken kararları vereceğinden emin olduğunu söyledi. 
     Bush, ''Görevin önemli olduğuna inanıyorum ve görevden sorumlu kişilerin nasıl sürdürüleceği hakkında doğru kararı vereceğini biliyorum. Bizim ülkemiz, vatandaşlarının güvenliğine değer veren bir ülkedir'' dedi. 
     NASA, 7 astronot taşıyan Discovery'i, mekikteki teknik arızayı tamamıyla gideremeden uzaya yollamıştı. 
     
</TEXT>
</DOC>
