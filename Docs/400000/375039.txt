<DOC>
<DOCNO> 375039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun56.html </URL>
<DATE> 2005/09/02/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
New Orleans'a acil yardım konvoyu ulaştı... 
</HEADLINE>
<TEXT>

     ABD’de Katrina kasırgasının sulara gömdüğü New Orleans kentine acil yardım taşıyan askeri bir konvoy ulaştı. 
     Amerikan televizyonları, büyük sandıklarla yüklü askeri araçlardan oluşan uzun bir konvoyun sular altındaki caddelerden geçerken gösteren görüntülerini yayımlarken, silahlı askerlerin konvoya eşlik ettiği görüldü. 
     Bu arada yardım malzemesi taşıyan ticari uçakların da New Orleans uluslararası havaalanına iniş yaptığı, uçakların kent sakinlerinin tahliyesinde kullanıldığı da belirtildi. 
     Bu arada Federal Acil idare Kurumu, kasırganın vurduğu bölgelere 4 adet seyyar morg gönderildiğini açıkladı. Açıklamada, morglardan birinin Louisiana eyaletinde hizmete sunulduğu, diğer üçünün de bölgeye gönderildiği belirtildi. 
     Öte yandan Mississippi nehri kenarındaki iki petrol tankından büyük bir petrol sızıntısı tespit edildiği bildirildi. Petrol sızıntısının Venice bölgesinde görüldüğü, iki tankın 2 milyon varil petrol kapasitesi bulunduğu kaydedildi. 
     
</TEXT>
</DOC>
