<DOC>
<DOCNO> 359187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/08/siyaset/axsiy01.html </URL>
<DATE> 2005/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'yi doğru tanıtın' 
</HEADLINE>
<TEXT>


Sun Valley konferansına katılan tek başbakan olan Erdoğan, Murdoch ve AP Ajansı'ndan Türkiye'nin tanıtımına katkıda bulunmalarını istedi. Başbakan, Amerika'nın büyük patronlarını Türkiye'ye yatırım yapmaya çağırdı 

SEMA EMİROĞLU Sun Valley 


ABD'nin Idaho eyaletindeki Sun Valley konferansına katılan tek başbakan olan Recep Tayyip Erdoğan, ikili görüşmeler yaptığı dev şirketlerin patronlarını Türkiye'ye yatırım yapmaya çağırdı. 
Erdoğan, ünlü medya imparatoru Rupert Murdoch ve Amerikan Associated Press AP Ajansı'ndan da, "Türkiye'nin doğru tanıtımına katkıda bulunmalarını" istedi. 

Yatırım daveti 
200'ü aşkın büyük şirket başkanının katıldığı konferansta konuşan Erdoğan, daha sonra Tyco'nun CEO'su Edward D. Breen, Dell grubunun CEO'su Michael Dell, News Corporation başkanı Rupert Murdoch, AP CEO'su Thomas Curley, Intel şirketinin CEO'su Paul Otellini, Sony America başkanı Howard Stringer ve Coca Cola'nın başkan yardımcılarından Ahmet Muhtar Kent ile ayrı ayrı bir araya geldi. Görüşmelere Maliye Bakanı Kemal Unakıtan ile Devlet Bakanı ve Başmüzakereci Ali Babacan da katıldı. 
Edinilen bilgilere göre Erdoğan, Türkiye'deki yatırım imk nlarını, özellikle yabancı yatırımcılara sağlanan kolaylıkları ve Silicon Valley kurma projesinin de dahil olduğu teşvik bölgesindeki imk nları ABD'nin büyük patronlarına ilk elden anlattı ve onları Türkiye'ye yatırım yapmaya davet etti. Tüm görüşme taleplerinin şirket patronlarından geldiği, ancak bunların bir öngörüşme mahiyetinde olmadığı ve spesifik projeler üzerinde konuşulmadığı öğrenildi. 

Haksızlık yapılıyor 
Erdoğan'ın, London Times, New York Post ve İngiliz Sky TV gibi dünyanın en önde gelen medya kuruluşlarının sahibi olan Rupert Murdoch ile AP Başkanı Thomas Curley ile görüşmesinin odak noktasını ise, Türkiye'nin dışarıda doğru tanıtımı oluşturdu. Bazı filmler ve programlarda Türkiye'yi yanlış tanıtarak haksızlık yapıldığını söyleyen Erdoğan, Türkiye'nin doğru tanıtımına katkı yapmalarını ve Türkiye'yle ilgili çalışmaların gerçeklere ve doğrulara dayanmasını istedi. Murdoch'la Türkiye'deki medya özelleştirilmesi konusunun ise spesifik olarak konuşulmadığı bildirildi. 
Görüşmelerde dile getirilen bir konu da, Türkiye'nin yatırım açısından coğrafi konumu oldu. 
Erdoğan, yabancı yatırımcıların, hem Gümrük Birliği çerçevesinde AB ülkelerine ve Avrupa'ya, hem de coğrafi yakınlık nedeniyle Ortadoğu'ya, Orta Asya'ya ve Kafkas bölgesine açılabilmeleri için Türkiye'nin doğru bir coğrafya olduğunu anlattı. 


</TEXT>
</DOC>
