<DOC>
<DOCNO> 394367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sonsiy07.html </URL>
<DATE> 2005/11/12/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Bakan Aksu Şemdinli'ye tavrımız nettir 
</HEADLINE>
<TEXT>

     İçişleri Bakanı Abdulkadir Aksu, Şemdinli'deki olayların herkesi üzdüğünü belirterek, ''Şunu ifade edeyim devlet olarak, bakanlık olarak, hükümet olarak bu konudaki tavrımızı net olarak ortaya koyduk'' dedi. 
     Diyarbakır'a gelen Aksu, AK Parti İl Başkanlığı'na geçerek burada basın mensuplarının Şemdinli'deki olaylarla ilgili sorularını yanıtladı. 
     ''Şemdinli'deki olaylar milletçe hepimizi üzen olaylardır. Ancak şunu ifade edeyim olayın ardından devlet olarak, bakanlık olarak, hükümet olarak bu konudaki tavrımızı net olarak ortaya koyduk'' diyen Aksu, Başbakan Recep Tayyip Erdoğan'ın, olayın tümüyle aydınlatılması, suçluların ortaya çıkarılıp cezalandırılması konusundaki iradesini beyan ettiğini söyledi. 
     Yargı sürecinin devam ettiğini ve hazırlık soruşturmalarının sürdüğünü anlatan Aksu, hazırlık soruşturması sürecinde 2 tutuklama kararı çıktığını belirterek, şunları söyledi 
     ''Ancak dediğim gibi bu hazırlık süreci devam ediyor. Onun için de bu süreçle ilgili fazla bir şey konuşmamız gerekmez. Bu süreç tamamlanınca, değerli yargı mensupları gereken açıklamaları yapacaklardır. Olay vuku bulur bulmaz Valimiz, Emniyet Müdürümüz ve Jandarma Komutanımız ve Hakkari Cumhuriyet Başsavcımız derhal Şemdinli'ye gidip olaya el koydular. Başsavcı ilk günden itibaren bizzat kendisi soruşturmaları sürdürdü. Bakanlık olarak 2 mülkiye müfettişi gönderdik. Bu arkadaşlarımız da olayı bütün boyutuyla idari yönden araştırmayı yapmakta. Bütün bunlar neticelenince değerlendirme yapacağız.'' Ramazan Bayramı öncesi meydana gelen patlama sonrasında Şemdinli'ye giderek incelemelerde bulunduğunu da hatırlatan Bakan Aksu, ziyareti konusunda şunları söyledi 
     ''Bayramdan bir gün önce yine Şemdinli'de bir patlama olayı olmuştu. Bu patlamanın da hemen ertesi günü Şemdinli'ye gittim. Vatandaşlarımızla ve oradaki yetkililerle görüşüp bayramlarını kutladım. Tahrip olan işyerlerini bizzat gördüm ve kamu binalarını inceledik. Bekar askeri personelin kaldığı bina çok hasar görmüştü. Orada olaydan dolayı zarar gören vatandaşlarımızın bütün zararlarının tazmin edileceğini söyledim. Zaten hükümetimizin bu konuda çıkardığı bir yasa var. Bu yasa gereği hemen para çıkardık. Bir an önce vatandaşlarımızın tahrip olan işyerlerini onarıp tekrar faaliyetlerine başlaması için valiye bu süreci hızlandırmasını söylemiştim. O zaman gerek o patlama gerekse ondan önceki Hakkari ve Yüksekova'da bazı patlamalar meydana gelmişti. Bunlarla ilgili geniş mahiyetli bir araştırma yapması için Emniyet Genel Müdürlüğü Terörle Mücadele Daire Başkanlığı'ndan bir heyet göndermiştim. O heyet de şu anda incelemelerini sürdürüyor. Dün de bildiğiniz gibi partimiz bir genel başkan yardımcısı başkanlığında 5 kişilik bir heyet gönderdi. Onlar da bugün Şemdinli'ye vardılar. Bütün bu raporlar doğrultusunda değerlendirmeler yapılır, daha net bilgilerle kamuoyunun huzuruna çıkarız.'' Yargı süreci ve hazırlık süreci devam ettiğinden konuşmak istemediğini söyleyen Aksu, ''Önümüzde güzel günler var. AB sürecine başladık. Hep beraber ülkemizi inşallah ileriye götüreceğiz. Ülkemiz yurtdışından çok güzel gözüküyor, yatırımcılar geliyor'' dedi. 
     Bakan Aksu, Şırnak'ın Silopi İlçesi'nde meydana gelen patlama ile ilgili bir soru üzerine ise Silopi'deki patlama olayının Şemdinli ile bağlantısının olmadığını ve bu konudaki araştırmanın sürdüğünü bildirdi. 
     Geceyi Diyarbakır'da geçirecek olan bakanın yarın İstanbul'a gideceği bildirildi. 
     
</TEXT>
</DOC>
