<DOC>
<DOCNO> 369767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/14/son/sonspo19.html </URL>
<DATE> 2005/08/14/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Beşiktaş - Denizlispor karşılaşmasından notlar 
</HEADLINE>
<TEXT>

     Beşiktaş, Denizlispor ile yaptığı Turkcell Süper Ligi maçıyla, tam 85 gün sonra taraftarıyla buluştu. 
     BJK İnönü Stadı'nda en son geçen sezon 21 Mayıs 2005'te Kayserispor ile karşılaşan ve sahadan 3-2 galip ayrılan siyah-beyazlılar, 85 gün sonra taraftarının karşısına çıktı. 
     Siyah-beyazlı taraftarlar, Denizlispor karşısında takımlarını yalnız bırakmadı. BJK İnönü Stadı tribünleri tamamıyla dolarken, 30 bine yakın Beşiktaşlı taraftar, takımlarına destek verdi. 
     Yaklaşık 20 Denizlispor taraftarı ise karşılaşmayı kendilerine ayrılan eski açık tribündeki yerlerinden izledi. Statta yalnızca güvenlik nedeniyle Denizlispor taraftarlarının bulunduğu eski açık tribünde iki bölüm boş bırakıldı. 
     Ayrıca Futbol Federasyonu Başkanı Dr.Levent Bıçakcı da karşılaşmayı protokol tribününde izleyenler arasında yer aldı. 
     
     AILTON VE KLEBERSON İLK 11'DE 
     Beşiktaş'ta, yeni transferler Ailton Goncalves Da Silva ile Jose Kleberson Perreira, ilk 11'de sahaya çıktı. 
     Teknik direktör Rıza Çalımbay'ın ilk 11'de görevlendirdiği 2 futbolcu, ilk kez Beşiktaş forması giyerken, Kleberson ön libero, Ailton ise forvette oynadı. 
     Siyah-beyazlı taraftarlar 2 futbolcuya büyük ilgi gösterirken, tribünlere çağırıp ''yumruk şov'' yaptırdılar. 
     
     4 FUTBOLCU İLK KEZ BJK İNÖNÜ STADI'NDA 
     Beşiktaş'ın, Denizlispor ile yaptığı lig maçında, 4 futbolcusu ilk kez BJK İnönü Stadı'na siyah-beyazlı formayla çıktı. 
     Yeni transferlerden Ailton ve Kleberson'un yanısıra Adem Dursun ile Youla, Beşiktaş formasıyla ilk kez İstanbul'da taraftarlarının karşısında yer aldı. 
     
     AHMET DURSUN, KÜRŞAT VE İBRAHİM ÜZÜLMEZ KADRODA YOK 
     Teknik direktör Rıza Çalımbay, Ahmet Dursun, Kürşat, İbrahim Üzülmez, Çağdaş, İbrahim Akın, Güven, Volkan, Ramazan ve Ümit'i 18 kişilik maç kadrosuna almadı. 
     Siyah-beyazlılarda yedekler arasında ise Murat, Tümer, Pancu, Veysel, Tayfur, Mustafa ve Sergen yer aldı. 
     Bu arada yedek futbolculardan Tümer, Murat, Veysel, Tayfur, Mustafa ve Pancu maç öncesi sahada ısınma hareketleri yaparken, kadroda olmasına karşın Sergen ısınmaya çıkmadı. 
     Diğer yandan siyah-beyazlılarda, FC Vaduz maçında attığı golle galibiyeti getiren isim olan Okan Buruk'un, Denizlispor karşısında Tayfur ve Sergen'in ilk 11'de yer bulamaması nedeniyle takım kaptanı olarak sahaya çıkması dikkati çekti. 
     PAF Ligi'nde ise Beşiktaş, BJK İnönü Stadı'ndaki maçta Denizlispor'u 2-0 yendi. 
     
</TEXT>
</DOC>
