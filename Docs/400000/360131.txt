<DOC>
<DOCNO> 360131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sonspo13.html </URL>
<DATE> 2005/07/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Şenol Güneş Amacımız maç değil oyuncu kazanmak 
</HEADLINE>
<TEXT>

     Yeni sezon öncesi hazırlık çalışmalarını İsviçre'de sürdüren Trabzonspor'un Teknik Direktörü Şenol Güneş, hazırlık maçlarındaki amaçlarının maç değil, oyuncu kazanmak olduğunu söyledi. 
     İsviçre'nin FC Aarau karşısında aldıkları 0-0'lık sonucun değerlendirmesini yapan Güneş, hazırlık maçlarında sonuçtan çok oyuncuların performansının görmenin önemli olduğunu belirtti. 
     Güneş, hem teknik hem de taktik anlamda gelişme göstermek istediklerini ifade ederek, ''Bu nedenle her oyuncumuza şans vermek amacındayız. Maç aralıklarının da kısa olması sebebiyle maç kadrosunu oluştururken geniş bir dağılım düşünüyoruz. Aşırı yorgunluğa imkan tanımadan hazırlık dönemimizi geçirmek arzusundayız'' dedi. 
     Aarau karşısında 1-2 futbolcuları hariç bütün oyuncuları izleme imkanı bulduğunu kaydeden Güneş, ''Rakibe göre doğal olarak oyun ve güç üstünlüğümüz vardı. Bu yüzden daha baskılı ve tempolu oynamamız gerekirdi. İlk yarıdaki pozisyon zenginliği ikinci yarıda yoktu. Bir de üstüne sert futbol eklenince bu sonucun gelmesi doğaldı'' diye konuştu. 
     S34 
</TEXT>
</DOC>
