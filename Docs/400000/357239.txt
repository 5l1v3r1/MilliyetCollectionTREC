<DOC>
<DOCNO> 357239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/yasam/axyas01.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İktidar tartışması çocukları vurdu 
</HEADLINE>
<TEXT>


Aziz Nesin Vakfı'na bağış yapanlar, Ali Nesin'in AKP'yi övdüğü iddiaları yüzünden geri adım atıyor. Nesin, "Böyle bir şey yok. Çocukların geleceğiyle oynanıyor" diyor 

Ümran Avcı 

Aziz Nesin'in oğlu Prof. Dr. Ali Nesin'in AKP'yi övdüğü iddiaları, bazı hayırseverlerin Nesin Vakfı'na bağışlarını kesmesine neden oldu. 45 çocuğun bulunduğu, aylık gideri 40 bin YTL'ye yaklaşan Çatalca'daki vakıf, özellikle kış hazırlıkları için bağışçıların yardımını bekliyor. 

İddiaları yalanlıyor 
Nesin Vakfı'nın yöneticisi ve Bilgi Üniversitesi Matematik Bölümü Başkanı Nesin, hakkındaki haberlerde yer alan "AKP'yi övdüğü" iddialarını yalanlıyor. Birçok kişinin bu iddia yüzünden bağışlarını keseceğini bildirdiğini anlatan Nesin, "Hem 45 çocuk ve gencin hem de vakfın geleceğiyle oynandı" diyor. 

'Kışın ne olacak ' 
Bağışların, giderlere zaten ucu ucuna yettiğini anlatan Müdür Yardımcısı Kamuran Demirkesen de şöyle konuşuyor "Vakıfta ekolojik tarım yapıyoruz. Süt, peynir, tereyağı ve yumurtayı kendi çiftliğimizden elde ediyoruz. Bahçemizdeki sebzelerden faydalanıyor, ağaçlardaki meyvelerden reçel ve komposto yapıyoruz. Ancak tabii ki yetmiyor. Ayrıca önümüz kış. 100 tona yakın kömür yakıyoruz. Bağışçıların yardımına ihtiyacımız var." 

Tartışma yemek yerken çıktı 

Ali Nesin ile sanat galerisi sahibi Nevzat Metin, şair Nihat Behram ve oyuncu Demir Karahan, Moda'da bir restoranda birlikte yemek yerken tartışma çıkmıştı. AKP hükümetinin icraatlarını öven Nesin'e masadakiler tepki göstermiş, tartışma Nesin'in masanın üzerine 40 milyon YTL para atarak kalkıp gitmesiyle sona ermişti. Metin olayı şöyle anlatmıştı "Ali Nesin, iktidarı övmeye başladı. Behram'la sabrımız taştı. Dayanamadım dedim ki, 'Bunlar 37 tane aydınımızı yakan katillerin devamı, Aziz Nesin'i yakan... Bir babanın oğlu nasıl böyle konuşuyor ' Sonra tartışma çıktı." 



</TEXT>
</DOC>
