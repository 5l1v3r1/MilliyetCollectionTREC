<DOC>
<DOCNO> 395286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/dunya/axdun01.html </URL>
<DATE> 2005/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceği parlak Türk futbolcu isyancı çıktı 
</HEADLINE>
<TEXT>


DIŞ HABERLER SERVİSİ 


Fransa'nın başkenti Paris'in banliyölerinde çıkan ve ardından tüm ülkeyi saran şiddet olaylarına karıştıkları gerekçesiyle tutuklanan 4 Türk asıllı Fransa vatandaşından Ferhat Samat'ın yıldız futbolcu adayı olduğu ortaya çıktı. İngiliz The Daily Telegraph gazetesinin öyküsüne geniş yer verdiği 18 yaşındaki Ferhat Samat, Fransa İkinci Futbol Ligi'nde mücadele veren Romorantin takımında forvet olarak oynuyor. Samat, yaşları 18-19 arasında değişen 3 Türk asıllı arkadaşı Şenol Püsküllü, Murat Dalda ve Murat Tabak ile birlikte, otomobilleri molotofkokteylleriyle ateşe vermek suçundan tutuklanmıştı. 3 arkadaşıyla birlikte 4 ay hapis cezasına çarptırılan Samat'ın bu hafta kulüple ilişiğinin kesilmesi bekleniyor. 
Yıldız futbolcunun çöküşünü işleyen Daily Telegraph haberinde, Samat'ın "yoksulluk ve ayrımcılğa isyan eden işsiz göçmen çocuğu" imajına ters düştüğünü belirtti. 
Romorantin kulübü yetkililerinden birinin Samat ile ilgili "Onun bir hücum futbolcusu olarak kalitesi konusunda gerçekten umudumuz vardı" şeklindeki görüşüne yer veren Daily Telegraph, şunları yazdı "Ümit vaat eden genç bir futbolcu, kupa maçında takımını zafere taşıyan kritik golü attıktan bir hafta sonra molotofkokteyli atmaktan hüküm giydi. Romorantin takımında oynayan Ferhat Samat bir yıl hapis cezası aldı, 8 ayı tecil edildi. Yerel basında kendisi için, 'Yazık oldu. Zinedine Zidane değildi ama kolaylıkla iyi bir oyuncu olabilirdi' yorumları yapıldı." 


</TEXT>
</DOC>
