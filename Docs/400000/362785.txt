<DOC>
<DOCNO> 362785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sonspo11.html </URL>
<DATE> 2005/07/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Türkiye FIFA'da 2 basamak birden yükseldi... 
</HEADLINE>
<TEXT>

     Futbolda FIFA milli takımlar dünya klasmanı temmuz ayı sıralaması açıklandı. 
     FIFA'dan yapılan açıklamaya göre Türk Milli Takımı, temmuz ayında bir önceki aya göre 2 basamak birden yükselerek, 12. sıraya yerleşti. 
     Geçen ay açıklanan FIFA Milli Takımlar dünya klasmanında 719 puanla 14. sırada bulunan Türkiye, bu ay 3 puan kaybetmesine karşın, rakiplerinden daha iyi bir performans sergilediği için 716 puanla 2 sıra yükseldi. 
     Klasmanda, son Dünya Şampiyonu Brezilya, geçen ayki 829 puanının üzerine 17 puan daha ekleyerek 846 puanla klasmandaki yerini korurken, 787 puanlı Arjantin 2., 781 puanlı Hollanda ise 3. oldu. Geçen ay 2. sırada bulunan Çek Cumhuriyeti ise 12 puan kaybederek, 4'üncülüğe geriledi. 
     Dünya Kupası Avrupa elemelerinde Türkiye'nin grubundaki rakiplerinden Yunanistan, 22 puan kaybettiği bu ayda, 15 puanlık kaybıyla 698 puanda kalan Danimarka ile 19. sırayı paylaştı. 
     Eleme grubunun lideri Ukrayna, son aylarda yakaladığı başarılı grafiği sürdüremeyerek 639 puanla 35. sıradan 36'ıncılığa düştü. 
     Türkiye'nin gruptaki diğer rakiplerden Arnavutluk, 501 puanla 86., Kazakistan da 302 puanla 148. sıradaki yerlerini korurken, Gürcistan 463 puan topladığı bu ay 1 basamak gerileyerek 103'üncülüğü aldı. 
     
     MİLLİ TAKIM, UEFA KLASMANINDA 8. SIRADA 
     UEFA klasmanında geçen ay 10. sırada bulunan Türkiye, bu sıralamada da 2 sıra yükselerek 8. sıraya yerleşti. UEFA klasmanında geçen ayın birincisi Çek Cumhuriyeti, ilk sırayı Hollanda'ya kaptırırken, onu Çek Cumhuriyeti ve Fransa takip etti. 
     FIFA klasmanında 2006 Dünya Kupası'na ev sahipliği yapacak Almanya, temmuz ayında hızlı bir yükseliş göstererek, Türkiye'nin bir basamak üstünde 11. sırada yer aldı. Geçen ay 695 puana sahip olan Almanya, bu ay 723 puana, 21 puan toplayan ABD ise 765 puanla temmuz ayının en hızlı yükselen takımları arasında yer aldı. 
     205 ülkenin yer aldığı klasmanda Amerikan Samoası, 17 puanla listenin son sırasındaki yerini değiştirmeyi başaramadı. 
     
</TEXT>
</DOC>
