<DOC>
<DOCNO> 381007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonyas09.html </URL>
<DATE> 2005/09/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"En pahalı telefon" Vertu’nun üzerinden otomobil geçti, kırılmadı 
</HEADLINE>
<TEXT>

     
     Hilal YILMAZ LONDRA, DHA 
     
MERKEZİ İngiltere’de bulunan ve 2002 yılından bu yana, sadece prestijli alışveriş merkezlerinde satılan Vertu marka cep telefonları, pahalılığı kadar sağlamlığıyla da adından söz ettiriyor. 
     Vertu cep telefonlarının gözde modeli ’Ascent Motorsport’un düşme ve çizilmelere karşı son derece dayanıklı olduğu, İngiltere’deki Vertu fabrikasında yapılan bir testle kanıtlandı. Karbon fiber, titanyum ve safir kristalden üretilen cep telefonunun üzerinden son model bir Porsche marka araba geçti. İki kez art arda gerçekleştirilen testin ardından cep telefonun hiçbir zarar görmeden çalışmaya devam etmesi şaşkınlık yarattı. 
     Fiyatları 5 bin ila 20 bin euro arasında değişen lüks cep telefonların yapımında altın, platin ve yakut gibi değerli malzemeler kullanılıyor. İngiliz Kraliyet ailesi üyelerinden David-Victoria Beckham çiftine, ünlü pop star Beyonce’den Brad Pitt ve Angelina Jolie gibi Hollywood yıldızlarına kadar birçok ünlünün kullandığı cep telefonlarının en önemli özelliği, dünyada el yapımı üretilen ilk cep telefonu olması. 
     
     EN AZ 26 SAATTE ÜRETİLİYOR 
     İngiltere’nin Hampshire kentinde bulunan Vertu fabrikasında üretilen lüks cep telefonları standart bir telefondaki ortalama 40 parçanın aksine 404 parçadan oluşuyor. 74 ayrı patenti bulunan telefon, 250’yi aşkın üst düzey saat işçisiyle cep telefonu yapımında ve tasarımında uzman kişiler tarafından üretiliyor. Fabrikada normal bir telefonun üretilmesi ortalama 10 dakika alırken Vertu el yapımı cep telefonlarının üretilmesi en az 26 saat sürüyor. 3 ayrı modeli bulunan Vertu cep telefonlarında çizilmeye karşı dayanıklı safir kristal ekran, seramik kılıf ve Austin Martin otomobillerinde kullanılan dayanıklı deri kullanılıyor. Tuş takımlarının yataklarında kullanılan yakut sayesinde tuşları tam 2 milyon kez basmaya dayanıklı hale getiren Vertu cep telefonları sartışa sunulmadan önce 96 farklı teste tabi tutuluyor. Cep telefonlarının her birinde, SIM karttan bağımsız olarak, farklı bir özel kod numarası bulunuyor. Böylelikle telefonlar çalınmaya karşı da korunuyor. 
     
     24 SAAT ÖZEL SEKRETER SERVİSİ 
     Vertu’nun yeni modeli ’Signiture’ serisinde beyaz ve sarı altın kullanılıyor. Frank Nuovo tarafından tasarlanan lüks model 69.25 kırat safir kristal içeriyor. 24 ayar altının kullanıldığı her bir ’Signiture’ modeli 20 altın alyans değerini taşıyor. Signiture modeli isteğe göre platin, beyaz ya da sarı altından üretilebiliyor. 
     ’Signiture’ serisinin en önemli özelliği ise kullanıcılara 7 gün 24 saat ’concierge’ servisi sunması. Kullanıcı, özel olarak tasarlanan tuşa basarak concierge’e bağlanıp otel, uçak, restoran rezervasyonu ile dilediği mağazadan alışveriş yapabiliyor. Özel sekreter servisi kullanıcıya 1 yıl boyunca ücretsiz olarak sunuluyor. 
     
     KOLEKSİYONCULARIN GÖZDESİ OLAN MODEL TÜRKİYE’DE DE SATILACAK 
     Vertu’nun bir başka modeli olan ’Ascent Motorsport’ ise yarış tutkunlarıyla spor giyim tarzını tercih eden kullanıcıların gözdesi oldu. Motorsport modeli, Porche Michelin Supercup’da yarışan Vertu Racing arabasından etkilenerek dizayn edilmiş. F1 yarış arabalarında kullanılan likid metal, karbon fibre ve lastiklerde kullanılan dayanıklı deriden oluşan ’Motorsport’ modeli, dizaynıyla da ilgi çekiyor. 997 model Porche 911 GT3 markasının dizaynından etkilenerek tasarlanan cep telefonu spor arabaların çekiciliğini taşıyor. Dünyada sadece 997 adet üretilen Motorsport modelinin her birinde özel bir seri numarası bulunuyor. Koleksiyonerlerin gözdesi olan modelden 30 tanesi bu ayın sonunda Türkiye’de de satışa sunulacak. 
     
     PORSCHE OTOMOBİLLE DAYANIKLILIK TESTİ 
     Vertu cep telefonlarının gözde modeli ’Ascent Motorsport’un düşme ve çizilmelere karşı son derece dayanıklı olduğu, İngiltere’deki Vertu fabrikasında yapılan bir testle kanıtlandı. Karbon fiber, titanyum ve safir kristalden üretilen cep telefonunun üzerinden son model bir Porsche marka araba geçti. İki kez art arda gerçekleştirilen testin ardından cep telefonun hiçbir zarar görmeden çalışmaya devam etmesi şaşkınlık yarattı. 
     
     BAŞKAN TORRES TÜRKİYE BİZİM İÇİN ÖNEMLİ BİR PAZAR 
     Vertu’nun Başkanı Alberto Torres, geçen mayıs ayında Türkiye’de ilk modelinin satışa sunulduğu Vertu cep telefonlarına gösterilen ilgiden hayli memnun olduğunu belirtti. Torres, "Vertu Türkiye’yle yeni tanıştı. Gösterilen ilgiden son derece memnunuz. Türkiye bizim için önemli bir pazar. Zaten Türkiye cep telefonu pazarında en geniş paya sahip olan bir ülke. Yorum yapmak için henüz çok erken ama başlangıç olarak Türklerin ilgisinden çok çok memnunuz. Türkiye için yeni sürprizlerimiz olacak. Önümüzdeki günlerde Türkçe dil seçeniğini de kullanıcılarımızın hizmetine sunacağız" dedi. 
     
     KAMERA VE İNTERNET ÖZELLİKLERİ YOK YOK 
     Vertu’nun pembe deriyle kaplı Ascent modelinin, kadınların en çok tercih ettiği model olduğu belirtildi. Dünyaca ünlü İngiliz futbolcu David Beckham’ın şarkıcı eşi Victoria Becham’ın kullandığı pembe model ABD’li pop star Beyonce’nin de gözdesi. Türkiye’de bulunan pembe Ascent modelinin Seda Sayan tarafından kullanıldığı belirtildi. 
     Vertu’nun bir özelliği ise son yıllarda neredeyse her cep telefonunda görmeye alıştığımız kamera ve internet gibi teknolojik sistemlerin olmayışı. Başkan Torres, kamera ve internet gibi hizmetlerin son teknolojik seviyeye ulaşmadığını düşündükleri için Vertu modellerinde bu hizmetlere yer vermediklerini söyledi. Ancak Vertu’nun 3 modelinde de Bluetooth, SMS ve GPRS hizmetleri bulunuyor. 
     
     TÜRKİYE’DE ŞİMDİYE KADAR 100’ÜN ÜZERİNDE SATILDI 
     Vertu’nun yeni Ascent Beyaz Serisi ile Signiture ve Motorsport serilerinin bu yılın sonuna kadar Türkiye’de satışa sunulacağı belirtildi. Sadece dünyaca ünlü alış veriş mağazalarıyla ünlü mücevher dükkanlarında satılan Vertu cep telefonları Türkiye’de Beymen’de satılıyor. Türkiye’de şimdiye kadar 100’ün üzerinde satılan lüks telefonların elçiliğini ise Ömer Karacan, Alp Taşkent ve Nazlı Karamehmet yapıyor. 
     
</TEXT>
</DOC>
