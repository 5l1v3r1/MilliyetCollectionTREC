<DOC>
<DOCNO> 396026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sondun26.html </URL>
<DATE> 2005/11/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Merkel Benim için Türkiye ile iyi ve yoğun işbirliği çok önemli 
</HEADLINE>
<TEXT>

     Almanya'da 22 Kasım'da başbakan olması beklenen Hıristiyan Demokrat Birlik Partisi CDU Genel Başkanı Angela Merkel, AB üyeliği konusunda görüş ayrılıkları bulunmasına rağmen, Türkiye ile iyi ve yoğun ilişkiler istediğini söyledi. 
     Merkel, Berlin'de Dışişleri Bakanı ve Başbakan Yardımcısı Abdullah Gül ile görüşmesinden sonra yaptığı açıklamada, ''AB üyeliği konusunda görüş ayrılıklarımız olmasına rağmen, benim için Türkiye ile iyi ve yoğun işbirliği çok önemli'' dedi. 
     Koalisyon protokolünde de Türkiye ile AB'ye tam üyelik müzakerelerinin ucu açık sürdürülmesinin öngörüldüğüne işaret eden Merkel, Türkiye'nin şartları yerine getirememesi ya da AB'nin Türkiye'yi alabilecek durumda olmaması halinde Türkiye ile sıkı ilişkiler istediklerini belirtti. 
     Merkel, Almanya ile Türkiye arasında, NATO ülkeleri olmalarından dolayı ortak bir bağ bulunduğunu da kaydetti. 
     
</TEXT>
</DOC>
