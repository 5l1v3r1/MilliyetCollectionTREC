<DOC>
<DOCNO> 360043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun51.html </URL>
<DATE> 2005/07/11/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Blair İngiltere'deki Müslüman cemaatle gurur duyuyorum... 
</HEADLINE>
<TEXT>

     İngiltere Başbakanı Tony Blair, ''İngiltere'nin teröre teslim olmayacağını'' belirtti. 
     Blair, başkent Londra'da geçen perşembe günü düzenlenen terör saldırılarına ilişkin Avam Kamarası'nda yaptığı konuşmada, saldırılarda ölenlerin sayısının 52 olduğunu ve 56 yaralı bulunduğunu doğrulayarak, ''Ülkemizin teröre yenilmemesi için birleştik'' dedi. 
     İngiltere Başbakanı, ''masumların katliamı'' olarak nitelediği saldırıların arkasında, ABD'de 11 Eylül 2001'de, İspanya'da da 11 Mart 2004 tarihlerinde düzenlenen saldırıların sorumlularının bulunduğunun muhtemel olduğunu ifade ederek, ''Teröristler öldürebilirler ancak sevdiğimiz ve paylaştığımız hayatı yok edemezler'' diye konuştu. 
     Blair ayrıca, İngiltere'de yaşayan Müslüman cemaatiyle gurur duyduğunu vurgulayarak, cemaate yönelik olarak, ''Sizinle, İngiltere'ye yaptığınız katkıdan dolayı nasıl perşembeden önce gurur duyuyorsam bugün de gurur duyuyorum. İslam'ın duyulması gereken gerçek ılımlı sesini duyurmak için sizinle beraber çalışacağız'' dedi. ''Hiçbir istihbarat bu saldırıları önleyemezdi'' diyen Blair, bu saldırıların sorumlularının nerede olurlarsa olsunlar bulunacaklarını bu kişiler belirlenip adalet önüne çıkarılana kadar dinlenmeyeceklerini ifade etti. 
     
</TEXT>
</DOC>
