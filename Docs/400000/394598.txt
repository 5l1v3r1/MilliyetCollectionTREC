<DOC>
<DOCNO> 394598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/sontur09.html </URL>
<DATE> 2005/11/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ankara kemer takmıyor... 
</HEADLINE>
<TEXT>

     Tamer Toğanaş AA 

Emniyet kemeri kullanımın, trafik kazalarında ölüm ve yaralanmaları azaltmadaki rolünün sık sık vurgulanması ve uyarılarda bulunulmasına karşın, Başkentli sürücü ve ön koltuk yolcularının 4'te üçünün, emniyet kemeri kullanmadığı ortaya çıktı. 
     ODTÜ Psikoloji Bölümü Trafik Araştırma Birimi Proje Asistanı Psikolog Özlem Şimşekoğlu ve Doç. Dr. Timo Lajunen, Ankara'da 4227 sürücü ve ön koltuk yolcusu üzerinde emniyet kemeri kullanma oranını araştırdı. Araştırma sonucunda, Başkentte otomobil sürücüleri ve ön koltuk yolcularının dörtte üçünün emniyet kemeri kullanmadığı tespit edildi. 
     Bayan sürücü ve ön koltuk yolcularının emniyet kemeri kullanmaya erkeklere göre daha fazla özen gösterdiği belirlenen araştırmada, bayanların yüzde 35'inin, erkeklerin ise yüzde 19'unun emniyet kemeri taktığı gözlendi. 
     Araştırmada ayrıca, yaş ilerledikçe emniyet kemeri kullanımının da arttığı görüldü. 30 yaş altındaki sürücü ve ön koltuk yolcularının yüzde 24'ünün, 30-50 yaş arasındakilerin yüzde 25'inin emniyet kemeri kullandığı belirlenen araştırmada, bu oranın 50 yaş ve üzerindekilerde yüzde 30 olduğu tespit edildi. 
     Araştırmaya göre, hem sürücüler hem de ön koltuk yolcuları, şehirlerarası yollarda şehiriçi yollara göre daha fazla emniyet kemeri kullanıyor. Sürücülerin yüzde 35'i sadece şehirlerarası yollarda emniyet kemeri taktığını belirtirken, şehiriçinde kemeri kullananların oranı ise yüzde 19. 
     Benzer şekilde ön koltuk yolcuları arasında da emniyet kemeri kullanım oranı şehirlerarası yollarda yüzde 33, şehiriçi yollarda yüzde 14 olarak belirlendi. 
     Araştırmada tespit edilen bir diğer bulgu ise gözlenen sürücü ve ön koltuk yolcuları arasında emniyet kemeri kullanım oranlarının, hafta sonlarında yüzde 28 hafta içlerine yüzde 24 göre daha fazla olduğu. Ayrıca, emniyet kemeri kullanım oranları, günün değişik saatlerine göre de farklılıklar gösteriyor. Sürücü ve ön koltuk yolcuları arasında emniyet kemeri takma oranı, öğleden sonraları yüzde yüzde 27 olarak belirlenirken, akşam saatlerinde bu oran yüzde 23 olarak ortaya çıkıyor. 
     
     EMNİYET KEMERİ KULLANMAMA NEDENLERİ 
     Araştırmada farklı yaş ve meslek gruplarından 221 kişiyle yapılan görüşmelerde, en fazla belirtilen emniyet kemeri kullanmama nedenleri arasında, ''kısa mesafe ve düşük hız, emniyet kemeri kullanmanın yararına inanmama, kemer kullanmaktan duyulan rahatsızlık, kemer kullanma alışkanlığına sahip olmama ve arabada hava yastığının bulunması'' gösterildi. 
     Ayrıca, kaza esnasında meydana gelebilecek bir yangın ya da suya batma durumunda arabada sıkışıp kalma korkusu da sıklıkla belirtilen emniyet kemeri kullanmama nedeni. 
     Emniyet kemeri kullanan sürücü ve ön koltuk yolcuları en fazla ''güvenlik, kötü hava ve yol koşulları gibi çevresel faktörler, emniyet kemeri kullanma alışkanlığına sahip olma, ve cezadan kaçınma gibi'' nedenlerden dolayı emniyet kemeri kullandıklarını bildirdiler. 
     Türkiye'de arabaların arka koltuklarında emniyet kemeri kullanımının neredeyse yok denecek kadar az olduğu belirtilen araştırmada, ''Arka koltukta oturanların da emniyet kemeri kullanmaları, en az ön koltuklarda oturanların kullanması kadar önemlidir. Çünkü, emniyet kemeri kullanmayan bir arka koltuk yolcusu, aza esnasında ön koltukta oturanlara çarparak onların ölme ihtimalini 5 kat artırır'' denildi. 
     
     ''ŞEHİRİÇİ TRAFİKTE DAHA ETKİLİ'' 
     Uluslararası araştırmalara göre, trafik kazalarındaki ölüm ve yaralanmaları azaltmada en etkili yollardan biri olan emniyet kemeri kullanımının önemine işaret edilen araştırmada şu görüşlere yer verildi 
     ''Emniyet kemeri kullanımı, özellikle daha yavaş akan şehiriçi trafiğinde yaralanma ve ölümleri engellemede daha etkilidir. Fakat bu gerçeğin aksine çalışma sonuçları, sürücü ve ön koltuk yolcularının şehiriçi trafikte daha az emniyet kemeri kullandığını ortaya koymaktadır. Bunun temel sebepleri arasında şehir içi trafiğin şehirlerarası yollardaki trafiğe göre daha yavaş aktığı ve bunun da kazaların ciddiyetini azalttığı yönündeki yanlış düşünce ve inanışlardır. Oysa çalışmalar bir yetişkinin ancak hızı saatte 7 kilometrenin altında olan bir araçta seyahat ettiği zamanlarda kendini emniyet kemeri kullanmadan yeterli bir şekilde koruyabildiğini göstermektedir. Dolayısıyla, şehiriçi trafiğinde emniyet kemeri kullanmak en az şehirlerarası yollardaki trafikte kullanmak kadar gerekli ve etkilidir. Trafik kazaları sonucu meydana gelen ölüm ve yaralanmaları azaltmak için, ülkemizdeki düşük emniyet kemeri kullanım oranları, acil olarak artmalıdır.'' 
     
</TEXT>
</DOC>
