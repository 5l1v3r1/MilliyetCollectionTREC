<DOC>
<DOCNO> 378980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonsiy04.html </URL>
<DATE> 2005/09/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
ANAP'tan Başbakan'a Belki hep gezse Türkiye için daha iyi olur 
</HEADLINE>
<TEXT>

     ANAP Genel Başkan Yardımcısı, Malatya Milletvekili Süleyman Sarıbaş, gelişen şiddet ve terör olaylarının "sivil itaatsizliğe kayma yönünde bir eğilimi ortaya çıkardığını" savundu. Tam kadro olarak 19 Eylül’deki olağanüstü toplantıda hazır olacaklarını da açıklayan Sarıbaş, toplantıya katılmayacağı açıklanan Başbakan Tayyip Erdoğan’ı eleştirdi. 
     Sarıbaş, TBMM’de basın toplantısı düzenleyerek Başbakan Erdoğan’ın "kürt sorunu" diyerek etnopolitik bir tanımlamaya gitmesinin çözümün de etnopolitik olması zorunluluğunu getireceği uyarısında bulundu. Bu tanımın, zaten bitme noktasına gelmiş olan, halka artık zor kullanarak istediğini yaptıramaz hale gelen bir terör örgütüne "can üflemek" anlamına geldiğini vurgulayan Süleyman Sarıbaş, "geç kalmakla birlikte" CHP’nin terör konulu olağanüstü toplantı talebini desteklediklerini bildirdi. CHP’nin haklı bir çağrıda bulunduğunu belirten Sarıbaş, "muhalefet çözüm üretmiyor" diyenlerin de bu fırsatı kullanıp kendilerinin ne dediğini dinlemesi gerektiğini söyledi. Türkiye’nin Irak’ta müzakereci taraf olarak masaya oturamamış olması dolayısıyla terörün Kuzey Irak’tan desteklendiğini kaydeden Sarıbaş, ABD’nin bu sorun için "Talabani ile görüşün" demesini eleştirirken, "ABD çözüm için Talabani’yi, PKK sempatizanı bir aşiret reisini gösteriyor" dedi. 
     Başbakan Erdoğan’ın ABD’da bulunduğu sırada komiteden Ermeni tasarısının geçirebilmesinin yanlışlığına da işaret eden Sarıbaş, "Eskiden Başbakan çok geziyor diye eleştiriliyordu, ama Papua Yeni Gine var, Venezuela var. 
     Sayın Başbakan belki buraları da gezse ülkeye gelmese, belki bu ülke çok daha iyi yönetilecektir" dedi. Demokrasinin bir yaşam biçimi olduğunu belirten Sarıbaş, Başbakan Erdoğan’ın Ankara’da olacağı 21 Eylül yerine TBMM’nin 19 Eylül’de olağanüstü toplantıya çağrılmasını da eleştirirken, "Bu olay da Başbakanın demokrasiden ne kadar nasibini alamadığını gösteriyor" dedi. 
     Bir soru üzerine Sarıbaş, ANAP milletvekilleri olarak 17 kişinin 19 Eylül’de "Genel Kurul’da hazır olacağını ve 
     fırsat verilmesi durumunda terörle ilgili deneyim ve çözüm önerilerini sunacaklarını da sözlerine ekledi. 
     
</TEXT>
</DOC>
