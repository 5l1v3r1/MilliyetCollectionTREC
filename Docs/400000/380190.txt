<DOC>
<DOCNO> 380190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun05.html </URL>
<DATE> 2005/09/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD, PKK'ya müdahale için zamanı bekliyor 
</HEADLINE>
<TEXT>

     ABD Dışişleri Bakanı Condoleezza Rice’ın, Dışişleri Bakanı ve Başbakan Yardımcısı Abdullah Gül ile görüşmesi sırasında, terör örgütü PKK’nın Irak’taki varlığına müdahale konusunun "bir ilke değil zamanlama meselesi" olduğunu söylediği öğrenildi. 
     Türk diplomatik kaynaklarından edinilen bilgilere göre, Gül-Rice buluşmasına ağırlıklı olarak Irak, PKK ve Kıbrıs konuları damgasını vurdu. 
     Bakan Gül, görüşmenin başlangıcında yaptığı kapsamlı sunumda Irak, Afganistan, Ortadoğu, Kafkaslar, Ermeni-Azeri ihtilafı, terörizm, Kıbrıs sorunu, Orta Asya, Balkanlar ve Avrupa Birliği konularında Türkiye’nin görüşlerini dile getirdi. 
     
     DAHA HAZIRLIKLI 

     ABD Dışişleri Bakanı Rice’ın ise terör örgütü PKK’nın Irak’taki varlığı konusunda Türkiye’nin yaklaşımını paylaştıklarını belirterek, bir terör örgütü olarak kabul ettikleri PKK’ya karşı harekete geçme konusunda kararlı olduklarını ifade ettiği öğrenildi. 
     Diplomatik kaynaklara göre Rice, terör örgütü PKK’nın Irak’taki varlığına karşı harekete geçmenin ’bir ilke değil zamanlama meselesi" olduğuna vurgu yaparak, ABD’nin uygun bir zamanda terör örgütü PKK’ya karşı harekete geçeceğinin sinyalini verdi. 
     Diplomatik kaynaklar, ABD tarafının PKK konusundaki hazırlıklarını bugüne kadar olduğundan daha organize hale getirdiği gibi bir izlenim edindiklerini belirtirken, ABD’nin PKK’ya karşı somut adımlar atma konusunda daha hazırlıklı olduğunun görüldüğü bildirildi. 
     Görüşmenin çok sıcak ve dostane bir havada geçtiğini belirten diplomatik kaynaklar, son zamanlarda ikili ilişkilerin yakın temaslarla kazandığı ivmenin, olumlu ve yararlı bir zeminde daha da ileri gittiğini kaydettiler. 
     
     BİRBİRLERİNE GÜVENLE BAKTIKLARINA VURGU 

     Bakan Gül’ün, görüşmenin başında özellikle ikili ilişkiler ve iki ülkeyi ilgilendiren uluslararası meseleler konusunda Türkiye’nin görüşlerini içeren çok geniş kapsamlı bir sunuş yaptığını belirten kaynaklar, görüşmede ikili ilişkilerde ne tür bir mesafe alındığına dair gelişmelerin de gözden geçirildiğini belirttiler. 
     Kaynaklar, görüşmede her iki dışişleri bakanının da karşılıklı heyetlerin ziyaretlerinden elde edilen sonuçlardan duydukları memnuniyeti dile getirdiğini belirterek, iki tarafın kapsamlı bir ortaklık ve ittifak ilişkisi içinde olduğu tespitinin yapıldığını ve birbirine güvenle baktığının vurgulandığını kaydettiler. 
     Görüşmede, Irak konusu üzerinde özellikle geniş kapsamlı olarak durulduğunu belirten diplomatik kaynaklar, Irak’taki güvenlik meselesi, anayasa süreci ve bundan sonraki takvimin nasıl işleyeceği üzerinde görüş alışverişinde bulunulduğunu kaydettiler. 
     
     GÖRÜŞLER BİRÇOK ALANDA ÖRTÜŞÜYOR 

     Kerkük, PKK ve Telafer gibi hassasiyet taşıyan bazı konuların da gündeme geldiğini belirten kaynaklar, bu konulardaki görüşlerin karşılıklı olarak birçok alanda örtüştüğünün görüldüğünü belirttiler. 
     Endişeler ve duyarlı olunan söz konusu meseleler hakkında samimi bir ortamda görüş alışverişinde bulunulduğu ifade eden diplomatik kaynaklar, bu görüşlerin örtüşmesinden memnuniyet duyulduğunu kaydettiler. 
     
     İZLENEN POLİTİKALARDAN DUYULAN MEMNUNİYET 

     Rice’ın, Türk yetkililerin verdiği bilgilerden ve son dönemde izlenen politikalardan duyduğu memnuniyeti ifade ettiğini belirten kaynaklar, ABD’nin birçok konuda Türkiye’yi bugün daha iyi anlayabildiğinin tespit edildiğini kaydettiler. 
     Bakan Gül’e görüşmede Dışişleri Bakanlığı Müsteşar Yardımcısı Ertuğrul Apakan, Başbakan Erdoğan’ın Dış Politika Başdanışmanı Ahmet Davutoğlu, Büyükelçi Osman Korutürk, Büyükelçi Gürcan Türkoğlu, Washington Büyükelçisi Faruk Loğoğlu, Dışişleri Bakanlığı Ortadoğu Dairesi Başkanı Büyükelçi Oğuz Çelikkol refekat ederken, Rice ile birlikte toplantıya Avrupa ve Avrasya’dan sorumlu Bakan Yardımcısı Dan Freid katıldı. 
     
</TEXT>
</DOC>
