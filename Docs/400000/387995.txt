<DOC>
<DOCNO> 387995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sonsiy23.html </URL>
<DATE> 2005/10/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Arınç'tan holigan milletvekillerine kınama 
</HEADLINE>
<TEXT>

     TBMM Başkanı Bülent Arınç, bir futbolcuya kızarak, şişe atmanın veya başka şekilde eylemde bulunmanın, bunu adeta kahraman edasıyla sahiplenmenin çok yanlış olduğunu belirterek, "Arkadaşlarımızı bu davranışları nedeniyle kınıyorum. Hiçbir olay böyle bir davranışa hak verdirmez" dedi. 
     Arınç, Futbol Federasyonu Başkan Vekili Şekip Mosturoğlu, Merkez Hakem Kurulu Başkanı Ufuk Özertem ve Yönetim Kurulu üyesi Ahen Tüzün, Faal Futbol Hakemleri ve Gözlemcileri Derneği Başkanı Mustafa Çulcu’yu kabul etti. 
     Mosturoğlu, son günlerde basına da yansıyan sporda şiddet olaylarının bulunduğunu anımsatarak, bu konuda Arınç’ın yardımcı olması halinde, Türk futbolu adına minnettar olacaklarını söyledi. 
     Çulcu da sporun, centilmenlik ve barış olduğunu dile getirerek, saha içinde meydana gelen şiddet olaylarının kendilerini üzdüğünü vurguladı. 
     Özertem ise spordaki şiddetin kendilerini üzdüğünü ifade ederek, bunun düzeltilmesi gerektiğini bildirdi. 
     
     "OLUMSUZ DAVRANIŞLAR BENİ ÇOK ÜZÜYOR" 
     Konunun üzerinde hassasiyetle durduğunu, sporun vazgeçilmez bir uğraş olduğunu ifade eden Arınç, Atatürk’ün de hedef gösterdiği şekilde, sporda zeka, yetenek ve ahlakın ön planda olması gerektiğini kaydetti. 
     Türkiye’de sporun hemen hemen bütün dallarının bulunduğuna işaret eden Arınç, Türkiye’nin, özellikle son yıllarda söz sahibi olmaya başladığını vurguladı. Arınç, futbolun, seyircisi, taraftarı, kulübü ve medyasıyla, milyonların her gününü ve her saatini geçirdiği bir spor dalı olduğunu ifade etti. 
     TBMM Başkanı Arınç, sporda şike, şiddet ve haksız rekabetin önlenmesi ve buna yönelik alınacak önlemler konusunda, AK Parti Ankara Milletvekili Haluk İpek başkanlığında komisyon oluşturulduğunu, komisyonun önemli bir çalışma yaptığını, raporun da Genel Kurul’da görüşüldüğünü anlattı. 
     Komisyon raporunu incelediğini, burada güzel tespitler yapıldığını belirten Arınç, raporda, maddi ihtiyaçların giderilmesinden, sporda eğitimin nasıl sağlanılacağına kadar birçok önlemin öngörüldüğünü söyledi. Arınç, sözlerini şöyle sürdürdü 
     "Şimdi bunları düşünen, bunları konuşan ve araştıran bir Meclis’ten bazı milletvekillerimizin olumsuz davranışlarda bulunması, gerçekten beni çok üzüyor. İsim vermeye gerek yok, basın bunları isimleriyle büyük ölçüde ortaya koydu. 
     Meclis Başkanı olarak, Meclis’in, milletvekillerinin saygınlığına çok önem veriyorum. Çünkü milletvekili, milletin vekili, onun egemenliğinin temsilcisi, Meclisimiz de milletin meclisi ve demokrasinin kalbi olarak, saygın olmalı ki demokrasimiz güçlesin. 
     Halkımız, kendisini temsil makamı olarak Meclisimizi görsün ve kabul etsin. Bunun için bir dizi tedbirler alıyoruz ve çok iyi bir noktaya doğru da gidiyoruz." 
     
     "MECLİSİMİZ ADINA OLUMSUZ PUAN" 
     Arınç, milletvekillerinin, hareket ve davranışlarıyla, topluma örnek ve lider olma sorumluluğuna dikkati çekerek, "Biz bu noktada büyük mesafe alırken, önemli çalışmalar yaparken, maalesef bazı arkadaşlarımızın spor dışındaki bazı olaylarda da sorumsuzca davranmaları, bizi üzmektedir. Biz, bu konuda kendilerini uyarıyoruz. 
     Davranışlarından vazgeçmeleri gerektiğini, topluma örnek olma sorumlukları olduğunu ifade ediyoruz" diye konuştu. 
     Buna itiraz gelmediğini ancak sayıları giderek artan olumsuz sahnelerin medyada yer aldığını, infial duyulduğunu belirten Arınç, "Arkadaşlarımız sadece şahıslarıyla değil, Meclisimizi temsil ettiği için Meclisimiz adına olumsuz puan meydana getiriyorlar" dedi. 
     Arınç, bunlardan bir tanesinin Denizli’de oynanan maç olduğunu belirterek, bir futbolcunun, maçta, kasti veya maksadını aşan davranışı nedeniyle bir futbolcunun ayağının kırıldığını anımsatarak, şöyle konuştu 
     "Buna tepki olarak bağıranlar, slogan atanlar, bazı el kol hareketleri olur. Maalesef bir milletvekilimizin, bununla da yetinmeyip, elindeki bir pet şişeyi o olayı yapan futbolcuya isabet edecek şekilde atması, diğer bazı milletvekillerinin de teşvik etmeleri ve daha sonrasında bu olayı savunmaları fevkalade yanlış ve üzücüdür. 
     Futbolcunun veya hakemin, hiçbir tavrı, davranışı bu tür olaylar için haklı sebep teşkil etmez. Bunun giderileceği, şikayet edileceği başka platformlar vardır ve olmalıdır. Bir futbolcuya kızarak, futbolcuya şişe atmanın veya başka şekilde eylemde bulunmanın ve bunu adeta kahraman edasıyla sahiplenmenin çok yanlış olduğunu düşünüyorum. 
     Hiçbirimizin, ilimizin veya ilçemizin bir futbol maçı oynanırken, kendimizi olaya kaptırarak, yakışıksız davranışta bulunmamız hiçbir zaman haklı değildir. Arkadaşlarımızı bu davranışları nedeniyle kınıyorum ve çok yanlış buluyorum. Hiçbir olay böyle bir davranışa hak verdirmez." 
     
     "İSTER NİŞAN TÖRENİ, İSTER FUTBOL SAHASI..." 
     Hakeme fiili tecavüzden bahsedilen Mardin’deki maça da değinen Arınç, "Arkadaşımızı davet ettim, bilgi aldım. Mardin Bağımsız Milletvekili Süleyman Bölünmez arkadaşımızı da tanıyorum" dedi. 
     Arınç, Bölünmez’in açık yüreklilik ve samimiyetle, "hakeme yanlış davranışının olduğunu ancak Türk bayrağına karşı bir hakaret veya aşağılayıcı davranışının bulunmadığını, seyirci ve seçmenlerine her zaman Türk bayrağı dağıttığını, bayrakla ilgili bir eyleminin olmadığını" söylediğini aktardı. 
     TBMM Başkanı Arınç, Bölünmez’e açık yürekliliği nedeniyle teşekkür ettiğini, davranışının ise yanlış ve kötü bir örnek olduğunu ilettiğini ifade etti. 
     Bülent Arınç, "Bu veya buna benzer davranışlar... İster bir nişan töreninde havaya kurşun sıkmak, ister futbol sahalarında işlenen olumsuz bir davranış, isterse bir trafik polisine karşı yapılmış bir hareket olsun, milletvekillerimizin davranışlarını, söz ve hareketlerini çok kontrollü yürütmeleri gerekiyor" diye konuştu. 
     Bütün bunları, rica, dilek ve taleple önlemenin mümkün olmayacağını dile getiren Arınç, kendileri söyledikçe, bu olayların devam ettiğini vurguladı. 
     
     "ETİK KURUL OLUŞTURACAĞIZ" 
     Daha önce TBMM İç Tüzüğü’nün yenilenmesi gerektiğini söylediğini anımsatan Arınç, sözlerini şöyle tamamladı 
     "Yeni bir madde koyacağız. O maddede etik kurul oluşturuyoruz. 
     Etik Kurul, milletvekillerimizin kanunen suç sayılmasa bile, toplum içindeki davranışları ve toplumda infial meydana getiren, tutum, davranış ve sözleri nedeniyle etik kurulumuz bir inceleme yaparak, milletvekili hakkında disiplin cezası verebilecek ve bunu topluma ilan edecek. Kasım ve Aralık’ta içtüzük değişikliğinin gerçekleşmesi için gayret sarf edeceğim. 
     Denizli’de, Mardin’de oynanan maçla ilgili olarak bu görüşmeyi yapıyorsak, her iki olayla ilgili milletvekillerimizi dinleyecek, inceleyecek, araştıracağız. Türk Ceza Kanunu’na göre bir suç teşkil etmese bile, bu olumsuz davranış, toplumda tepkiyle karşılanmış olacağı için kendilerine belirli bir tedbiri vereceğiz. Sadece bu olaylarla bağlantılı olarak değil, 70 milyon içerisinde, bu tür davranışların önlenmesi adına bir içtüzük maddesi olarak getireceğiz." 
     
</TEXT>
</DOC>
