<DOC>
<DOCNO> 397834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/spo30.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Gökdeniz duruşmaya 

Futbolda bahis davasında nihai karar gelecek hafta verilecek. Aralarında Trabzonsporlu Gökdeniz Karadeniz, Kayserispor kalecisi Metin Aktaş, Akçaabat Sebatsporlu futbolcular Bayram ve Ogün'ün de bulunduğu bahis davasına konu olan sekiz kişiyle ilgili dosyayı dün görüşen Tahkim Kurulu gelecek haftaki toplantısında adı geçen şahıslara duruşma yapılacağını bildirdi. 8 ile 16 ay arası hak mahrumiyeti alan bu şahısları duruşmada bire bir dinleme kararı veren kurul, cezalar ile ilgili son sözü 1 Aralık'ta söyleyecek. Bu arada kurul, Gençlerbirliği Başkanı İlhan Cavcav'ın 20 günlük hak mahrumiyeti cezasını kaldırırken, Gaziantepli Kirita'nın cezasını bir maça indirdi. 

Kayseri'de hedef Fatih-Yattara 

Kayserispor Teknik Direktörü Ertuğrul Sağlam, Trabzonsporlu Fatih Tekke ve Yattara'yı renklerine bağlama konusunda kararlı olduklarını söyledi. Gaziantep maçı öncesi Fevzi Çakmak Lisesi'ndeki konferansta öğrencilerin sorularını yanıtlayan Sağlam, "İlk yarı biter bitmez bu iki oyuncu konusundaki tavrımızın ne kadar ciddi olduğunu kamuoyu görecek. Kayserispor'un başında şampiyonluk yaşayacağıma inanıyorum" dedi. 

Lorant'a sürpriz 

Sivasspor'un hocası Werner Lorant, futbolculardan Hakkı, kaleci Petkoviç ve yönetici Ekrem Munar, Cumhuriyet Üniversitesi Özel Mahir Sevim Özduman İlköğretim Okulu'ndaki panele katıldı. Geçtiğimiz günlerde 58. yaşına giren Alman teknik adam sürpriz doğum günü pastasıyla keyiflendi. Mumları üfleyerek, pastadan Hakkı ve Petkoviç'e ikram eden Lorant, "Beşiktaş'ı yenmek istiyoruz" dedi. 

Bulgaristan'a geçit yok 

16 Yaş Altı B Genç Milli Takımımız, Bulgaristan ile Kırklareli'nin Lüleburgaz İlçesi'nde yaptığı ikinci özel maçı da 1-0 kazandı. 8 Kasım Stadı'nda oynanan karşılaşmada millilerimizin tek golünü 35. dakikada Umut attı. Ay - yıldızlı ekibimiz, salı günü de rakibini 2-0 mağlup etmişti. 

Pistte ceza yağdı 

AYŞE YEŞİN 

GSGM Ceza Kurulu, Universiade ile Akdeniz Oyunları sırasında disiplinsiz davranışlarda bulunan 2 sporcu ve 1 antrenörü toplam 45 gün hak mahrumiyeti cezasına çarptırdı. İzmir'deki Universiade sırasında Oyunlar Köyü'nde birbirleriyle tartışan Eşref Apak'ın B.Rus antrenörü Konstantin Astapkovich'a 15, atlet İsmail Arslan'a da 10 gün cezası kesildi. Almeria'daki Akdeniz Oyunları'nda antrenöründen izinsiz Oyunlar Köyü'nü terkeden Filiz Kadoğan'a da 20 gün men cezası aldı. 

Kandemir atağı 

Buz Sporları Federasyonu, 2006 Kış Olimpiyatları'na Artistik Buz Pateni branşında katılmayı kıl payı kaçıran Tuba Kandemir için uluslararası federasyonadan ek kontenjan talep etti. Başvuruda spor yaşamını Kanada'da sürdüren Kandemir'in başarılı bir sporcu olduğu, seçmelerde şanssızlık yaşadığı vurgulandı. Kandemir, ilk 24 sporcunun direkt olimpiyat vizesi alacağı Dünya Şampiyonası'nda 27.'liği elde ederken, elemelerde rahatsızlığı nedeniyle ilk 6 arasına girememişti. 

Hentbolun yıldızı Milli Piyango 

Yedi yıl önce İkinci Lig'e düşen, ardından planlı çalışmalar sonucu yeniden Erkekler Süper Ligi'ne yükselen Milli Piyango'da geleceğe güvenle bakılıyor. Şu anda maç eksiğiyle, namağlup olarak 3. sırada yer alan takımın Antrenörü Rüştü Şahin, "7 kişilik bir ekiple yaptığımız sıkı çalışmanın meyvelerini topluyoruz" dedi. Şahin, bu yıl A ve genç milli takımda 5'er, yıldız milli takımda 4, plaj hentbolu milli takımında da 6 olmak üzere toplam 20 sporcularının ay - yıldızlı formayı giydiğini sözlerine ekledi. 

Şampiyonlara iş imkanı 

Gençlik ve Spor Genel Müdürlüğü Spor Kontrolörlüğü yönetmeliğinde yapılan değişiklikle Olimpiyat Oyunları, Dünya ve Avrupa Şampiyonaları'nda madalya kazanan sporculara iş imkanı tanındı. Dünkü resmi gazetede yayınlanarak yürürlüğe giren yönetmelik gereğince Olimpiyat Oyunları'nda ilk üç dereceyi elde eden, Dünya ve Avrupa şampiyonalarında en az 2 kez altın kazanan yüksekokul mezunu sporcular sınava alınmaksızın spor kontrolörü olabilecek. 

Adana'dan veda 

Masa tenisinde erkekler Avrupa Kupası 3. turunda mücadele eden Adana Masa Tenisi İhtisas Kulübü, Almanya'nın TTC Frickenhausen takımına 3-0 yenildi. Çukurova Üniversitesi Spor Salonu'ndaki karşılaşmada Sunay Atakan, Todor Kesov ve Stanislav Ivanov'dan oluşan Adana ekibi rakibi karşısında bekleneni veremedi. 

Potada bugün 
İ.T.Ü. Ayazağa Salonu 
15.00 İ.T.Ü. - Mersin BŞ. Bld. 
Ereğli Erdemir Salonu 
18.00 Erdemirspor - Fenerbahçe 
İzmir Atatürk Salonu 
20.00 Tuborg Pilsener - Pınar Karşıyaka 




</TEXT>
</DOC>
