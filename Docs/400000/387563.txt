<DOC>
<DOCNO> 387563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/yazar/uras.html </URL>
<DATE> 2005/10/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Gayrimenkul satışlarında canlılık devam ediyor 
</HEADLINE>
<TEXT>


Gayrimenkul satışlarında canlılık sadece yeni konuta talepten ve de konut inşaatındaki patlamadan kaynaklanmıyor. İkinci el konut, arsa ve tarla satışlarındaki artış da piyasada hareket yaratıyor. 
Anadolu Ajansı'nın haberine göre, 2005 yılının ilk 9 ayında 571 bin gayrimenkulün satış işlemi tapu kayıtlarına geçmiş. 
Tapu kayıtlarına geçen gayrimenkulün bir bölümü yeni yapı, bir bölümü ikinci el yapı, bir bölümü de arsa tarladır... 
Tapu kayıtları tüm gayrimenkul piyasasındaki hareketi bir bütün olarak gösterir. Verilen bilgilere göre, yılın ilk 9 ayında tapuda 2003 yılında 321 bin, 2004 yılında 465 bin satış işlemi gerçekleşmişken, 2005 yılında işlem sayısında yüzde 15 artış olmuş, işlem adedi 571 bine ulaşmış. 

2 3 peşin satış 
2005 yılında satış işlemi tapuya kaydedilen 571 bin gayrimenkulün yüzde 36'sının üzerinde ipotek görülüyor. 208 bin gayrimenkul peşin para ile alınmamış. 
Bir başka önemli gösterge, satışların illere göre dağılımı. Yılın ilk 9 ayında tapu kayıtlarına göre satış işleminde 154 bin gayrimenkul ile İstanbul, 110 bin gayrimenkul ile Ankara, 59 bin gayrimenkul ile İzmir baş sıralarda yer alıyor. Ankara'da gerçekleşen satış işlemlerinin İstanbul'a yakın olması dikkati çekiyor. 
Yeni yapılarla ilgili bilgiler Devlet İstatistik Enstitüsü'nün "Yapı İzin Belgeleri" istatistiğinden izleniyor. 
Yapı izin belgeleri iki türlüdür 1 İnşaata başlayacaklara verilen yapı ruhsatı, 2 Tamamlanan, kullanılabilir duruma gelen konutlara verilen yapı kullanım izin belgesi. 

'İkinci el' de canlı 
Yapı ruhsatı, inşaat sektöründe konut yapımındaki patlamayı gösterir. 2005 yılının ocak-haziran döneminde 204 bin daireli 43 bin binanın yapımı için izin verilmiş. İzinler, geçen yılın aynı dönemine göre inşa edilecek daire sayısında yüzde 57 bir artışı işaret ediyor. 
2005 yılının ilk 6 ayında tamamlanan, yapı kullanım belgesi alan bina sayısı 21 bin, daire sayısı 86 bindir. Tamamlanan daire sayısının geçen yılın aynı dönemine göre sadece yüzde 18 oranında arttığı anlaşılıyor. 
Bu yazıda yer alan, yapı izinlerinden çıkarılan daire sayılarına ait göstergeler 6 aylık, tapu kayıtlarından çıkarılan gayrimenkul satış rakamları 9 aylıktır. Zaman dilimi farkı dikkate alınsa da, tapu kayıtlarına göre sadece 15 büyük ilde gerçekleşen satış işleminin, yapı izinlerindeki bina ve daire sayılarının çok üzerinde olması dikkati çekmektedir. Bu ise, yeni yapılar kadar ikinci el binalarla, arsa ve tarla satışlarındaki canlılıktan kaynaklanmaktadır. 



</TEXT>
</DOC>
