<DOC>
<DOCNO> 371817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun22.html </URL>
<DATE> 2005/08/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İngilizler, güvenlik için bazı insan haklarından vazgeçmeye razılar 
</HEADLINE>
<TEXT>

     İngilizlerin yüzde 73'ü güvenliklerinin artırılması için bazı insan haklarından vazgeçmeye razılar. 
     Guardian gazetesinde yayımlanan kamuoyu yoklamasında, İngilizlerin yüzde 73'ünün güvenliklerinin sağlanması karşılığında bazı insan haklarından vazgeçmeye hazır olması, Başbakan Tony Blair hükümetinin, terörizmi kışkırtanlara karşı önlem alınması ve şiddet olaylarını öven Müslüman din adamlarının sınırdışı edilmesi gibi terörle mücadele önlemlerini desteklediğini gösteriyor. 
     ICM şirketinin 12-14 Ağustos'ta 1006 kişiye telefonla soru sorarak yaptığı kamuoyu yoklamasına göre, İngiliz halkının yüzde 62'si, radikal dini görüşleri savunan yabancı uyruklu kişilerin, ülkelerinde işkence söz konusu bile olsa sınırdışı edilmesini istiyor. 
     İngilizlerin yüzde 68'i, İngiliz polisinin istediği gibi, bir terör şüphelisinin suçlama olmaksızın gözaltı süresinin iki haftadan üç aya çıkarılmasını destekliyor. 
     Kamuoyu yoklaması, İngilizlerin Blair'e verdiği desteğin yüzde 47'ye çıktığını da gösteriyor. Ocak ayında yapılan kamuoyu yoklamasında Blair'e olan destek yüzde 37 civarındaydı. 
     Londra'da 52 kişinin öldüğü 7 Temmuz'daki bombalı saldırılar ve bu saldırılardan iki hafta sonra yapılan bombalı saldırı girişimlerinin ardından Blair hükümeti, yeni terörle mücadele yasası için Müslüman liderlerin ve siyasi muhaliflerinin desteğini almaya çalışıyor. 
     Terörle mücadele yasası, radikal Müslüman din adamlarının İngiltere'ye girmesini yasaklamayı, radikal fikirlerin yayılmasıyla bağlantısı olduğu düşünülen camilerin kapatılmasını ve gerekirse insan hakları yasalarında değişikliğe gidilmesini amaçlıyor. 
     
</TEXT>
</DOC>
