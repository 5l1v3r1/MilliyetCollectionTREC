<DOC>
<DOCNO> 355885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy02.html </URL>
<DATE> 2005/06/27/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Tüm gözler Brüksel'e çevrildi 
</HEADLINE>
<TEXT>

     AB’nin Türkiye ile üyelik müzakelerinin öngörüldüğü gibi 3 Ekim’de başlaması açısından bu hafta önemli bir adım daha atılıyor. Avrupa Komisyonu, çarşamba günü müzakerelere ilişkin başlıca ilkeleri içerecek olan Müzakere Çerçevesi belgesini sonuçlandıracak. 
     Avrupa Komisyonu’nun çarşamba günü sonuçlandırılacağı belirtilen Müzakere Çerçevesi, Komisyon tarafından AB Konseyi’ne bir öneri olarak sunulacak. Komisyon’un önerisinin, Dışişleri Bakanları düzeyindeki AB Genel İşler Konseyi’nce Temmuz veya Eylül’de görüşülerek oybirliği ile onaylanması gerekiyor. 
     AB bakanlarının, Komisyon’dan gelen belgede bazı değişiklikleri yapabileceği ifade ediliyor. 
     Müzakere Çerçevesi’nin Avrupa Komisyonu’nca hazırlan şekli ile Türkiye için yeni bir siyasi koşul getireceği düşünülmüyor. Belgenin, Türkiye ile müzakerelerin başlatılmasına yeşil ışık yakılan 17 Aralık’taki Zirve kararları doğrultusunda olacağı ifade ediliyor. 
     17 Aralık Zirvesi kararlarında aday ülkelerle yapılacak 
     üyelik müzakereleri konusunda bazı ilkeler belirlendi. Buna göre, Komisyon, hükümetler arası Konferans tarafından yürütülecek Türkiye ile üyelik müzakereleri konusundaki Müzakere Çerçevesi’nde kişilerin serbest dolaşımı, yapısal politikalar ve tarım gibi alanlarda "uzun geçiş süreleri, derogasyonlar" gibi önlemlere yer vermesi bekleniyor. 
     Üyelik müzakerelerinin 3 Ekim’de başlaması için AB Zirvesince şart koşulan TCK gibi reformların gerçekleşmesi ve Ankara Antlaşması’nı AB’nin Kıbrıs Rum Kesimi dahil yeni üyelerine genişletmesine ilişkin Ek Protokol konularında büyük mesafe alındı. Yeni TCK 1 Haziran’da yürürlüğe girerken Türkiye’nin AB’ye Ek Protokolü imzalayacağını resmen bildirdi. 
     
</TEXT>
</DOC>
