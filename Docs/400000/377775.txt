<DOC>
<DOCNO> 377775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sonsiy04.html </URL>
<DATE> 2005/09/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Le Figaro Papa'nın Türkiye ziyareti çok politik olacak 
</HEADLINE>
<TEXT>

     Papa 16’ncı Benedikt’in Kasım ayında Türkiye’ye yapması planlanan ziyaretin "çok politik" bir ziyaret olacağı öne sürüldü. Le Figaro gazetesi, Türkiye’nin Papa’dan AB’ye entegrasyonunu destekleyen bir açıklama almak istediğini, Papa’nın ise, "din özgürlüğü" konusunda israr edeceğini yazdı. 
     Fransız Le Figaro gazetesi, Papa’nın Kasım sonunda İstanbul’a yapması öngörülen ziyareti değerlendirdi. Türk hükümetinin Vatikan ile görüşmelerin yapıldığını doğrularken ziyarete büyük önem verildiğini belirttiğini kaydeden gazete, Türkiye’nin bu açıklamasını Vatikan tarafından beklenen bir "resmi açılım jesti" olarak nitelendirdi. 
     Türk hükümetinin Papa’dan Türkiye’nin AB’ye entegrasyonu lehinde bir açıklama almayı umduğu belirtilen haberde, Papa’nın ise, insan haklarının en önemlisi olarak gördüğü din özgürlüğünde ısrar edeceği öne sürüldü. 
     Le Figaro, "Türk hükümetinin Papa’dan kuşkulanmak için her türlü nedeni" olduğunu belirtti. Papa olmadan önce Kardinal Ratzinger’in 2004 yılında Le Figaro Magazine’de yayınlanan açıklamalarında Avrupa’nın coğrafi değil, kültürel bir kıta olduğunu, Türkiye’nin tarih boyunca başka bir kıtayı temsil ettiğini savunduğunu anımsattı. 
     Bu açıklamaların Başbakan Recep Tayyip Erdoğan’ın pek hoşuna gitmediğini yazan gazete, ancak Erdoğan’ın Papa’nın bu konudaki görüşlerinin değiştiğinden emin olduğunu söylediğini kaydetti. 
     
     ÇOK POLİTİK 
     Buna karşın Papa’nın Almanya’da yaptığı ve Hristiyanlar ile Müslümanla arasında daha iyi bir anlayış talep ettiği konuşmasının Türk siyasetçileri ve medyası tarafından olumlu karşılandığını kaydeden gazete, "Vatikan’da Devlet Sekreteri, gerçekleşirse çok politik olacak bu ziyareti hazırlamakla özellikle görevlendirildi" diye yazdı. 
     Gazete, çeşitli ortodoks kiliselerİ arasındaki siyasi ve hukuki gerilimleri anımsatarak "Papa’nın ’Konstantinople İstanbul’a yapacağı ziyaret, Moskova’nın kulaklarına hoş gelmeyecek" ifadesini kullandı. 
     
</TEXT>
</DOC>
