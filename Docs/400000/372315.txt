<DOC>
<DOCNO> 372315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/dunya/axdun01.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e karşı Yahudi direnişi 
</HEADLINE>
<TEXT>


DIŞ HABERLER SERVİSİ 


Önceki gün Gazze Şeridi'ndeki Yahudi yerleşkelerini tamamen boşaltan İsrail askerleri, dün de Batı Şeria'daki 2 yerleşkede tahliye işlemlerini yürütürken şiddetli direnişle karşılaştı. 
Batı Şeria'da boşaltılması planlanan 4 yerleşkeden ikisinin sakinlerinin geçen hafta gönüllü olarak bölgeyi terk etmesinin ardından dün İsrail askerleri, çekilme planında yer alan son iki yerleşke Sanur ve Homeş'e girdi. 
Askerler, Sanur'da eski bir İngiliz kalesinde tahliyeleri önlemeye çalışan çok sayıda Yahudi'yi çıkarmak için kalenin kapısını testereyle keserek içeri girdi. Homeş yerleşiminde de küçük bir havrada bulunan protestocuları tahliye için havranın çatısından baskın düzenlendi. Yerleşimciler, barikatlar kurup lastikler yaktı askerlere yumurta, ampul, şişe gibi cisimler attı. Ancak dün 2 yerleşke de tamamen tahliye edildi. Böylece, İsrail Başbakanı Ariel Şaron'un boşaltılmasını öngördüğü, Gazze'deki 21 ve B. Şeria'daki 4 yerleşim birimi boşaltılmış oldu. 


</TEXT>
</DOC>
