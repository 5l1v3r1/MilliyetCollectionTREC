<DOC>
<DOCNO> 387795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/ekonomi/eko04.html </URL>
<DATE> 2005/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıl vadeli YTL tahvile talep yağdı 
</HEADLINE>
<TEXT>


Hazine'nin 5 yıl vadeli değişken faizli YTL, dolar ve euro cinsi tahvil ihalelerine 6.7 milyar YTL talep geldi 

Finans atölyesi - SONGÜL HATISARU 

Bugün toplam 8.27 milyar YTL iç borç ödemesi yapacak olan Hazine düzenlediği üç ihalede itfasının altında borçlandı. Hazine'nin net borçlanması 1.6 milyar YTL olarak gerçekleşirken, rekabetçi olmayan tekliflerle birlikte 5.3 milyar YTL net satış yapıldı. Dünkü ihalelere nominal olarak 6.7 milyar YTL talep geldi. 
Özellikle 5.170 milyon YTL talebin geldiği 5 yıllık vadeli değişken faiz ödemeli YTL cinsi tahvile olan ilgi piyasa aktörlerinin ileriye yönelik olumlu beklentisini ve yeni vergi sisteminden uzak durmak isteyen yatırımcıların ilgisini gösteriyor. 

Üç farklı parada borç 
Hazine dün düzenlediği 18 Ağustos 2010 vadeli YTL cinsinden altı ayda bir değişken faiz ödemeli kuponlu tahvil ihalesinde 771.2 milyon YTL, 13 Ekim 2010 vadeli FRN'de 252.1 milyon dolar ve aynı vadeli euro cinsinden FRN ihalesinde ise 305.3 milyon euro borçlandı. Ortalama bileşik faiz ise sırasıyla yüzde 8.45, yüzde 6.12 ve yüzde 4.15 oldu. 18 Ağustos 2010 vadeli tahvili Hazine son olarak yüzde 8.74 faizle ihraç etmişti. 
Hazine dünkü ihalelerde üç farklı para biriminde borçlanmaya giderek ihtiyacını karşılarken ihalelerde faizi de aşağı çekti. Hazine itfasının altında borçlanarak piyasada 1.1 trilyon YTL civarında para bıraktı. 

ABD enflasyonu 
ABD üretici fiyatları, Amerika'da faiz artırım sürecini destekler nitelikte son 15 yılın en yüksek seviyesinde, yüzde 1.9 olarak açıklandı. Verinin tetiklediği satışlarla İMKB günü 263 puanlık düşüşle 31.586 seviyesinden kapattı. Gün içinde 32.229 puana kadar yükselen endeks verinin ardından gelişmekte olan ülke piyasalarına paralel hareketle gerilerken işlem hacmi de 1.042 YTL olarak gerçekleşti. 


</TEXT>
</DOC>
