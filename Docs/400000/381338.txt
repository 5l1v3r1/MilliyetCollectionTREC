<DOC>
<DOCNO> 381338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun08.html </URL>
<DATE> 2005/09/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İsrail, 150 Filistinli'yi gözaltına aldı 
</HEADLINE>
<TEXT>

     İsrail, Gazze Şeridi'ndeki hedeflere sabah saatlerine kadar üst üste hava saldırıları düzenledi. 
     İsrail ordusu, Hamas örgütüne yönelik operasyonunda örgütün lider kadrosunun hedef alındığını açıklarken, sabaha kadar süren hava saldırılarında iki militanın öldürüldüğü, aralarında çocukların da bulunduğu 20 dolayında kişinin yaralandığı bildirildi. 
     Hamas örgütünün İsrail yerleşim birimlerine üst üste roket saldırıları düzenlemesinin ardından, İsrail güvenlik kabinesinin onayıyla örgüte yönelik saldırılarda Gazze kenti başta olmak üzere Gazze Şeridi'ndeki muhtemel cephanelikler ve askeri olduğu sanılan diğer hedefler seçildi. 
     İsrail ordu yetkilileri, operasyonlarının silahlı her gruba yönelik olduğunu, Hamas ile sınırlı olmayacağını söylediler. 
     Operasyonlarda, El Arkam adlı bir okul binası da hedef alındı. İsrail bu okulun, Hamas tarafından para toplama, militan kazanma ve intihar bombacılarının ailelerine yardım etme amaçlarıyla kullanıldığını ileri sürüyor. Okula düzenlenen füze saldırısı sırasında civardaki 5 ev de hasar gördü, bölgede elektrik kesildi, 15 kişi yaralandı. 
     Benzer bir saldırı da Cebeliye mülteci kampına düzenlendi. Buraya fırlatılan füzelerin, açık bir alana düştüğü bildirildi. 
     Gazze kentinde Hamas militanları ve silahlar taşıdığından kuşkulanılan iki araç da hedef alındı. Bu saldırıda 2 militanın öldüğü bildirildi. 
     Bu arada, İsrail askerleri, Batı Şeria'da 150 dolayında Filistinliyi gözaltına aldı. 
     Ordu tarafından yapılan açıklamada, gözaltına alınanların çoğunun Hamas ve İslami Cihat hareketlerinin üyeleri oldukları, bölgede militanlara yönelik operasyonun devam ettiği belirtildi. 
     
     Şaron Saldırı emri verdim 

     İsrail Başbakanı Ariel Şaron, Gazze Şeridi'nden füze saldırılarına misilleme olarak Filistinli militanlara karşı saldırılara devam edilmesi emri verdiğini kaydetti. 
     Şaron, kabine toplantısında bakanlara hitaben yaptığı açıklamada, ''Teröristlere, terör örgütlerinin üyelerine, teçhizatlarına ve saklandıkları yerlere saldırı yapılmasına ilişkin hiçbir sınırlama olmaması emri verdim'' dedi. 
     Ariel Şaron, ''Teröristlere zarar verme amacıyla bir defalık eyleme değil, daimi eyleme niyetliyiz. Bu fenomeni durdurmak için emrimizdeki her şeyi kullanmalıyız'' diye konuştu. 
     
</TEXT>
</DOC>
