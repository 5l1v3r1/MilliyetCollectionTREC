<DOC>
<DOCNO> 358427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sontur12.html </URL>
<DATE> 2005/07/05/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Asansör boşluğunda ölüm 
</HEADLINE>
<TEXT>

     Sefa KARACAN DHA 

      ANTALYA'nın Alanya İlçesi'nde yeni taşındığı apartmanda 2'nci kattan asansör boşluğuna düşen 33 yaşındaki Sibel Algül ağır yaralandı, kucağındaki kızı 2 yaşındaki Ceren öldü. 
     Algül ailesi, dört gün önce Mahmutlar Beldesi Atatürk Caddesi'ndeki Dalkılıç Apartmanı'nın 2'nci katındaki daireye taşındı. Bugün öğle saatlerine kadar eşyaları yerleştirip evini temizleyen Sibel Algül, alışverişe gitmek için kızını 4'üncü kattaki komşusuna bırakmak istedi. 
     Sibel Algül, kızı Ceren'i kucağına alıp asansör çağırdı. Asansörün kapısı açıldığı anda merdiven otomatiği söndü. O sırada içeri doğru adım atan Algül, kızıyla birlikte asansör boşluğuna uçtu. Çığlıkları duyan komşuları, asansör boşluğuna düşen anne- kızı çıkarıp Alanya Devlet Hastanesi'ne kaldırdı. Küçük Ceren, doktorların tüm çabalarına karşın kurtarılamadı. Ortopedi Servisi'nde tedaviye alınan Sibel Algül'ün belkemiğinde kırıklar olduğu bildirildi. 
     Yakınları, küçük Ceren'in ölümünü annesine söyleyemedi, hafif yaralandığını, bu nedenle de sağlık ocağında tedavi gördüğünü anlattı. 
     Olayla ilgili geniş çaplı soruşturma başlatıldı. Kabin kata ulaşmadan asansörün kapısının açılmasının nedenleri araştırılırken, ihmali görülenler hakkında dava açılacağı belirtildi. 
     
</TEXT>
</DOC>
