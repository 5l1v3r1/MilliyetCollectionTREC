<DOC>
<DOCNO> 351615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sontur36.html </URL>
<DATE> 2005/06/13/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye-AB Karma Parlamento Komisyonu'nda "Kıbrıs" gerginliği... 
</HEADLINE>
<TEXT>

     Türkiye-AB Karma Parlamento Komisyonu Eş Başkanı Aydın Dumanoğlu, ''Türkiye tam üyelikten başka bir seçeneği mümkün görmemektedir. Ancak halkla yaptığımız temaslarda alternatiflerin de düşünülmesi gerektiği ifade ediliyor'' dedi. 
     Türkiye-AB Karma Parlamento Komisyonu 54. Toplantısı, Mövenpick Otel'de başladı. 
     Açılışta konuşan Dumanoğlu, ilk kez 25 Avrupalı parlamenterin iştirakiyle geniş katılımlı bir toplantı yapıldığını belirterek, bunu ''referandumlardan çıkan 'hayır' sonuçlarından etkilenebileceği'' konuşulan Türkiye'nin AB üyeliğine destek olarak algıladıklarını kaydetti. 
     Fransa ve Hollanda'daki referandumlarda çıkan ''hayır'' sonuçlarından sonra Avrupa siyasetinde bir karışıklığın söz konusu olduğunu dile getiren Dumanoğlu, ancak Avrupa'nın birçok sorunu aştığı gibi bunu da açıklığa kavuşturacağına inandığını ifade etti. 
     Dumanoğlu, toplantıda referandum sonuçlarının genişleme süreci ve Türkiye'nin üyeliğine olası etkilerini Avrupalı parlamenterlerden duymak istediklerini belirterek, ''Türkiye tam üyelikten başka bir seçeneği mümkün görmemektedir. Ancak halkla yaptığımız temaslarda alternatiflerin de düşünülmesi gerektiği ifade ediliyor'' diye konuştu. 
     Dumanoğlu, AB fikrinin Victor Hugo'dan başlayarak günümüze kadar olgunlaşarak geldiğini, bu fikrin bundan sonra da bozulacağına inanmadığını söyledi. Türkiye'nin üyeliğinin, AB'nin global aktör olabilmesi için önemli katkılar sağlayacağını vurgulayan Dumanoğlu, uyum sürecinde Türkiye'nin gerçekleştirdiği reformlara değindi. 
     Son olarak yeni TCK'nın yürürlüğe girdiğini hatırlatan Dumanoğlu, vakıflar, azınlıklar ve Heybeliada Ruhban Okulu'nun yeniden açılması için çalışmaların devam ettiğini anlattı. 
     Aydın Dumanoğlu, Türk kamuoyunun Avrupalı yöneticilerden, hiçbir zaman tam üyelik dışında mesaj vermemeleri istediğini de dile getirerek, Avrupalı meslektaşlarından bu mesajı ülkelerindeki yöneticilerine iletmelerini istedi. 
     
     GÜNEY KIBRIS TEMSİLCİSİ'NİN TEPKİSİ... 
     Dumanoğlu konuşmasını bitirip, diğer Eş Başkan Joost Lagendijk'e söz verdiği sırada, komisyon üyesi Güney Kıbrıslı parlamenter Marois Matsakis konuşmak istediğini söyledi. 
     Dumanoğlu'nun ''Diğer oturumda hepinize konuşma hakkı tanınacaktır'' demesine rağmen sözlerini sürdüren Matsakis, bir itirazı olduğunu dile getirerek, ''Ben burada 'Güney Kıbrıs temsilcisi' diye anılıyorum. Ancak Güney Kıbrıs diye bir ülke yok. Biz Kıbrıs Cumhuriyeti olarak AB'ye tam üye bir ülkeyiz. Ve ben burada Güney Kıbrıs'ı değil, Kıbrıs Cumhuriyeti'ni temsil ediyorum'' dedi. 
     
     LAGENDIJK'İN KONUŞMASI... 
     Bu sözlerin ardından konuşmasına başlayan Joost Lagendijk, Avrupa'daki referandumlardan sonra ortaya çıkan durumun çeşitli senaryoları gündeme getirdiğini ifade ederek, Avrupa'nın genişleme sürecinin durdurulmasının da bunlardan biri olduğunu söyledi. 
     Böyle bir karardan sadece Türkiye'nin değil, aday olan Balkan ülkelerinin de etkileneceğini belirten Lagendijk, ''Ben genişlemenin AB için çok iyi olacağını ve durdurulmaması gerektiğini söylemek istiyorum. Artık duralım, genişlemeyi durduralım demek çok yanlış'' dedi. 
     Lagendijk, referandumların kesin etkisini şu anda kestirmenin mümkün olmadığını kaydederek, ''Referandumlardan çıkan 'hayır'lardan sonra umarım, devlet ve hükümet başkanları yapacakları toplantıda, genişlemeyi durdurmayacak bir karar alırlar'' diye konuştu. 
     ''Türkiye'nin 17 Aralık'tan sonra bir yavaşlama sürecine girdiği'' yönündeki eleştirilere de değinen Lagendijk, son dönemlerde mevcut olan ivmenin durduğunun söylenemeyeceğini, ancak ivmenin değiştiğinin görüldüğünü dile getirdi. Lagendijk, ''17 Aralık'tan sonra Türkiye gündemine başka konular geldi. Siz reformları sürdürmek istiyor musunuz, istemiyor musunuz Bu, benim için hala açık bir konu. Bu toplantıdan açık bir cevapla dönmek memnuniyet verici olur'' dedi. 
     
     TÜRKİYE'DEKİ DÜŞÜNCE VE İFADE ÖZGÜRLÜĞÜ 
     Türkiye'nin son yıllarda büyük reformlar gerçekleştirdiğini vurgulayan Lagendijk, bunların gerekli olduğunu, AB istediği için değil, Türk halkı istediği için yapıldığını dile getirdi. 
     Türkiye'nin reformları sürdürmesi ve çıkardığı yasaları hayata geçirmesinin önemine işaret eden Joost Lagendijk, Boğaziçi Üniversitesi'nde BÜ düzenlenmek istenen Ermeni meselesi konferansının yapılamaması ve Eğitim-Sen'in kapatılması kararının, Avrupa kamuoyunda Türkiye'deki düşünce ve ifade özgürlüğü üzerinde baskı olarak algılandığını söyledi. 
     Önümüzdeki süreçte AB'nin taahütlerine bağlı kalması, Türkiye'nin de aynı şekilde davranması gerektiğini bildiren Lagendijk, Devlet Bakanı Ali Babacan'ın baş müzakareci olarak seçilmesini olumlu bulduğunu ancak bu toplantıya katılmamasının kendisinde hayal kırıklığı yarattığını sözlerine ekledi. 
     
</TEXT>
</DOC>
