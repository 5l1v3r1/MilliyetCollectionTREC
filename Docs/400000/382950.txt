<DOC>
<DOCNO> 382950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sontur14.html </URL>
<DATE> 2005/09/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Eski banknotlar "asfalt" olacak 
</HEADLINE>
<TEXT>

     Türkiye Cumhuriyeti Merkez Bankası TCMB ile Türkiye Bilimsel ve Teknolojik Araştırma Kurumu TÜBİTAK , tedavülden kalkan banknotların çevreyi kirletmeyecek şekilde imha edilmesi konusunda çalışmalarını sürdürüyor. 
     Banknotların, asfalt ya da gübre olarak değerlendirilmesi planlanıyor. 
     AA muhabirinin, TCMB’den edindiği bilgiye göre, 1 Ocak 2005’te kullanıma geçen YTL ile birlikte eski banknotların yüzde 90’ından fazlasının merkez bankasına geri dönüşü gerçekleşti. 
     Aradan geçen süre içinde vatandaşlar YTL’ye alışırken, TCMB ve TÜBİTAK, toplanan eski banknotların kırpıntılarının en ekonomik şekilde bertaraf edilmesi konusunda çözüm alternatifleri üzerinde çalışmaya başladı. 
     TÜBİTAK, eski banknotların çevreyi kirletmeden imha edilmesi yolunda TCMB’ye, kırpıntıların asfalta karıştırılarak ya da kompostlama yöntemiyle gübre yapımında kullanılarak toprağın veriminin artırılmasında değerlendirilmesi yolunda projeler sundu. 
     Öncelikle asfalta karıştırılması ile ilgili proje kapsamında İstanbul Asfalt Fabrikaları Sanayi Ticaret A.Ş’nin Ar-Ge Merkez Laboratuvarı’nda deneysel çalışmalar yapıldı. 
     Ar-Ge Şefi Mehmet Tahir Deniz, banknot kırpıntılarını asfaltta test ettiklerini vurgulayarak, "Yüzde 0.2 oranında kullanılması durumunda bir zararı olmuyor. Sonuçta kırpıntılar bertaraf edilmiş oluyor. Yüzde 0.2’nin üzerinde kullanıldıkça asfaltın kalitesi bozuluyor. Bu yüzden yüzde 0.2 oranı en iyi düzey" dedi. 
     
     BANKNOT KIRPINTILARI ASFALTTA 
     Merkez Bankası tarafından, proje ve deneysel çalışmalarla ilgili kendilerine rapor sunulan Konya Büyükşehir Belediyesi’nin Genel Sekreteri Şenol Aydın ise, banknotların kırpıntılarının asfaltta değerlendirilmesi yolundaki çalışmalarının sürdüğünü bildirdi. 
     Çevreyi kirletecek atıkların asfaltta kullanılarak değerlendirilmesini düşündüklerini vurgulayan Şenol, "Konyalılar’ın, üzerinde yürüyecekleri asfalt sanki içine karıştırılan parayla daha da değerlenecek" dedi. 
     TCMB yetkilileri, asfalta karıştırılmasının yanı sıra banknot kırpıntılarının kompostlama yöntemiyle bazı maddelerle karıştırılarak gübre olarak değerlendirilmesinin, karbon değeri yüksek olan banknotların bazı maddelerle karıştırılarak toprağın verimini artırmada kullanılmasının planlandığını ifade etti. 
     Bunlardan başka, kırpıntıların yakıt olarak kullanılarak enerji elde edilmesinin de düşünüldüğünü dile getiren yetkililer, "Bu yöntemlerin uygulanması şubeden şubeye değişiklik gösterebilecek. 
     Önemli olan banknotların çevreye zarar vermeden imha edilebilmesi" diye konuştu. 
     
</TEXT>
</DOC>
