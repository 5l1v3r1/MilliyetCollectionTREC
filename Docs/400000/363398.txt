<DOC>
<DOCNO> 363398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/soneko32.html </URL>
<DATE> 2005/07/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
UNECE Türkiye son yıllarda güçlü bir ekonomik büyüme gerçekleştirdi 
</HEADLINE>
<TEXT>

     Birleşmiş Milletler Avrupa Ekonomik Komisyonu UNECE , 2001 krizinin ardından Türkiye'nin son yıllarda güçlü bir ekonomik büyüme dönemine girdiğini hatırlatarak, bununla birlikte Türkiye için yeni bir dönemin başlayıp başlamadığına karar vermek için erken olduğunu bildirdi. 
     UNECE'nin ''Avrupa Ekonomisine Bakış 2005'' raporunda Türkiye, Güneydoğu Avrupa bölümünde ele alındı. 
     2001 krizinden sonra Türkiye'nin uygulamaya koyduğu istikrar programında reformları sürdürerek başarı sağladığı anlatılan raporda, Avrupa Birliği'yle başlayacak olan üyelik müzakerelerinin hem reform sürecini hızlandırarak, hem de ekonomiye destek sağlayarak bu sürece katkı sağladığı belirtildi. 
     Raporda, ''Türkiye ekonomisindeki dönüşüm Süreç sürdürülebilir mi '' başlığıyla özel bir bölümde incelenen Türkiye ile ilgili olarak şu görüşlere yer verildi 
     ''Hükümetin önündeki en önemli zorluk, politik ve sosyal baskıların arttığı bir dönemde reformları sürdürebilmesidir. Geçmişte uygulanan politikalarda kararlı davranılmaması sonucu, ciddi ekonomik sorunlar yaşandı. Zor kazanılan makroekonomik istikrarı ve yüksek büyüme hızını sürdürülebilir kılmak, uzun süren ve kararlı bir şekilde uygulanan politik çaba gerektiriyor. 
     
     ''BORÇ ORANI DÜŞTÜ AMA YETERLİ DEĞİL'' 
     Toplam kamu borcunun Gayri Safi Yurtiçi Hasılaya GSYH oranı, düşürülmüş olmasına karşın hala yüksek seviyede. Ayrıca 2004 yılında net faiz ödemeleri, GSYH'nin yüzde 10'unun üzerinde gerçekleşti. Cari açığın büyüklüğü ve artmayı sürdürmesi, yapısı gereği oynak olan kısa vadeli borçlanmayla finansmanda endişe yaratıyor. Doğrudan sermaye girişleri ise son zamanlarda artmasına karşın hala istenilen seviyede değil. 
     
     ''FAİZ ORANLARININ GERİLEMESİ, YATIRIMLARI TEŞVİK EDECEK'' 
     Faiz oranlarının geriletilmesi için enflasyondaki düşüşün devam etmesi gerekiyor. Bu sayede iç borç için yapılan ödemelerin azalmasını sağlamayacak. Aynı zamanda ekonomik büyüme için gerekli olan üretim yatırımları teşvik edilmiş olacak. Gerçekte de, şehirlerde yüzde 13 seviyesine ulaşan işsizliğin düşürülmesi için büyümenin daha da hızlandığı bir döneme girilmeye ihtiyaç var. Nüfusun hızlı arttığı ve işgücüne katılımın düşük olduğu da dikkate alınırsa, orta ve uzun vadede bunun işsizliğin çok önemli bir sorun olduğu anlaşılıyor. İşsizliğe eşlik eden diğer olumsuzluklar ise yoksulluğun artması ve kayıt dışı ekonominin büyümesi olarak dikkat çekiyor.'' 
     
     ''VERGİ GELİRLERİ TÜKETİME DAYANIYOR'' 
     Mali konsolidasyon için yeni yapısal reformlara ihtiyaç duyulduğu vurgulanan raporda, ''Kamu harcamalarında verimlilik artırılırken vergi sisteminde reformlara devam edilmeli. Şu anda bütçe harcamalarının 4'te 3'ü, isteğe bağlı değil. Bu durumda kamu harcamalarında disiplin imkanı azalıyor'' denildi. 
     Daha fazla yatırım ve daha verimli sosyal güvenlik sistemi için emeklilik ve sosyal güvenlik sisteminde reformların yapılması gerektiği ifade edilen raporda, bununla ilgili zaten ilk adımların atıldığı kaydedildi. 
     Mevcut vergi sisteminin ise ağırlıklı olarak tüketime dayandığı belirtilen raporda, ''Burada da büyük değişimler ortaya konulmalı. Reformlarda amaç vergi tabanının genişletilmesi olmalı. Bunda başarı sağlanırsa kamu gelirlerinde artış sağlanacak'' denildi. 
     
     ''SICAK PARAYA KARŞI DİRENÇ SAĞLANMALI'' 
     Türkiye ekonomisinin oynak kısa vadeli sermaye hareketlerine karşı direncinin güçlendirilmesi ve daha fazla doğrudan sermaye girişinin sağlanması gerektiği belirtilen raporda, şöyle denildi 
     ''Bu sayede yatırım ortamı iyileşirken, yapısal reformları sürdürme potansiyeli artırılmış olur. Reformlarda yeni alanlar, işçi piyasası, rekabet politikası ve kurumsal yönetişim olmalıdır. Böylece ürün ve isçi piyasası etkin hale gelerek uzun dönemde verimlilik ve rekabet gücünün artırılmasına katkı sağlayacaktır. 
     
     '' YENİ BİR DÖNEM DİYEBİLMEK İÇİN ERKEN'' 
     Sonuç olarak mevcut hızın sürdürülmesi, reform çabalarının derinleştirilmesi ve yeni bir politik yaklaşımın tutarlı bir şekilde uygulanmasına bağlıdır. Bugüne kadar hükümet, Uluslararası Para Fonu'yla 3 yıllık yeni bir stand-by anlaşması örneğinden de anlaşılabileceği gibi,söz konusu hedeflere bağlı olduğunu, ortaya koydu. Hükümet aynı zamanda 2005 yılında da temel bütçe hedeflerine bağlı görünüyor. Yine de, elde edilen bu başarıların ardından, yıllardır yüksek enflasyon ve ekonomik krizlerle yaşayan Türkiye için yeni bir ekonomik dönemin başlayıp başlamadığına karar vermek için erken.'' 
     
</TEXT>
</DOC>
