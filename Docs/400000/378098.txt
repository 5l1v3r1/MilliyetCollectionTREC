<DOC>
<DOCNO> 378098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonsiy09.html </URL>
<DATE> 2005/09/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ersümer ve Çakan Yüce Divan'da... 
</HEADLINE>
<TEXT>

     Eski Enerji ve Tabii Kaynaklar Bakanları Cumhur Ersümer ile Zeki Çakan’ın Yüce Divan’da yargılanmalarına devam ediliyor. 
     Davanın bugünkü duruşmasında sanıklar Ersümer, Çakan ve avukatları ile davanın müdahilleri Enerji ve Tabii Kaynaklar Bakanlığı ve DSİ’nin avukatları hazır bulundu. İddia makamında ise Yargıtay Cumhuriyet Başsavcı Vekili Abdurrahman Yalçınkaya ile Yargıtay Cumhuriyet Savcısı Zafer Ediş yer aldı. 
     Duruşmanın başında BOTAŞ ve EİAŞ’nın davaya müdahil olarak katılma istekleri tartışıldı. Yüce Divan Başkanı Tülay Tuğcu, bu konudaki taleplerin daha sonra karara bağlanacağını bildirdi. 
     Yargıtay Cumhuriyet Başsavcılığı ve müdahil DSİ’nin, Erzurum İçmesuyu İsale Tüneli’nin inşaatında verilen keşif artışına ilişkin bilirkişi incelemesi yaptırılması, ayrıca DSİ’nin müfettişlerin tanık olarak dinlenme isteklerine karşı sanık avukatları görüşlerini bildirdi. 
     Ersümer’in avukatı Bülent Acar, müfettişlerin idarenin birer ajanı olduğunu öne sürerek, tanıklık yapamayacaklarını söyledi. Acar, bilirkişi incelemesine de gerek olmadığını ifade ederek, konunun teknik değil hukuki bir konu olduğunu savundu. 
     Çakan’ın avukatı Turgut Kazan ise keşif artışlarının bugünkü bakan döneminde de yapıldığını belirterek, istemlerin reddini talep etti. 
     Bu konuda söz alan Sanık Zeki Çakan da 17 kademeden geçen keşif artışlarına kendisinin de "olur" verdiğini, bunda yasaya aykırı herhangi bir durum olmadığını savundu. Çakan, "Siyasi bir linçle karşı karşıyayım. Palandöken’in dibinde yapılan tünelde hangi matkabın kullanılacağını ben nereden bileyim Suçlamaları insafsız buluyorum" diye konuştu. 
     Müdahiller ise bilirkişi incelemesinin gerekli olduğunu, zararın tespiti için yapılması gerektiğini savundular. Keşif artışının verilebileceğini, ancak bunun iş artışı varsa mümkün olduğunu belirten müdahiller, keşif artışlarıyla 17 kat fazla fiyat uygulandığını ileri sürdüler. 
     
     İKİ TANIK DİNLENDİ 
     Duruşmada daha sonra eski TEDAŞ görevlisi ve TEDAŞ İşletme Hakkı Devir İhalesi Alt Komisyonu Üyesi Ali Akış, tanık olarak dinlendi. 
     Kendilerinin ihaleye başvuran firmaların fotoğrafını çıkardığını belirten Akış, daha sonra ihale şartnamesi ve taslak sözleşmelerde değişiklik yapıldığını söyledi. Bu değişikliğin Bakan tarafından mı ve üst komisyon tarafından mı yapıldığını bilmediğini dile getiren Akış, ihaleye teklif veren bazı firmaların bazı koşulları taşımadığını söyledi. 
     Akış, bir soru üzerine, alt komisyonun firmalara ilişkin değerlendirmesi ile üst komisyonun değerlendirmesi arasında farklılıklar bulunduğunu, ancak bunun nedenini bilmediğini ifade etti. 
     Akış, sanık Ersümer’in avukatı Acar’ın "Bakan’dan herhangi bir baskı, telkin gördünüz mü " sorusuna, "Hayır" yanıtını verdi. 
     "Beyaz Enerji Davası"nda sanık olarak yargılanan tanık Mustafa Kemal Kılıçarslan da aynı alt komisyonda görev aldığını, ancak toplantılara fazla katılmadığını, sanıklara yöneltilen suçlamalarla ilgili bilgisinin olmadığını söyledi. 
     Alt Komisyon Başkanı Osman İlhan’ın konuyla ilgili daha ayrıntılı bilgiye sahip olduğunu belirten Kılıçarslan, üst komisyonun ihalelerle ilgili nasıl bir değerlendirme yaptığını da bilmediğini kaydetti. 
     Kılıçarslan, bir soru üzerine, fizibilite raporları yetersiz olan firmaların baştan ihaleden elendiğini dile getirdi. 
     Duruşma, öğleden sonra tanıkların dinlenilmesiyle devam edecek. 
     
</TEXT>
</DOC>
