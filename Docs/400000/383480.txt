<DOC>
<DOCNO> 383480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/spor/ydilmen.html </URL>
<DATE> 2005/10/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kulakların çınlasın 
</HEADLINE>
<TEXT>



Kulakların çınlasın Gerets. Trabzon mu, Tromso mu daha iyi takım diye sorsak cevabı hemen Trabzonspor olur. Eh, Trabzon'a o muhteşem üçlün ile oynuyorsun, Tromso'ya üstelik ilk maçı 1-0 kaybetmene rağmen sistemini ve kadronu bozarak çıkıyorsun 
Galatasaray bu. İlk 30 dakika tempo yapıyor, pres yapıyor, Hakan - Necati - Ümit üçlüsü çapraz koşular yapıyor ve sonuca gidiyor. Dün de öyle oldu. Tabii böyle olurken Orhan hocanın her nedense niye oynattığını anlayamadığım genç kalecinin de katkısı vardı. Kaleci hatası, Galatasaray'ın baskısı derken maç 28. dakikada bitti. Ardından bir gol. Sonra Trabzon'un tek sayısı. 
İkinci yarıda oyun disiplininden kopan bir Trabzon. Savunmada değil ama hücumda oyun disiplininden kopan bir Galatasaray. Karşılıklı ikişer pozisyon. Demoralize sahaya çıkan takımlardan Galatasaray'ın galibiyeti. Gerets'in oyun içindeki değişiklikleri doğruydu. İkinci yarının başında Trabzon'un baskısını forvetten bir oyuncu çıkarıp orta sahayı güçlendirerek durdurmaya çalıştı. Maçta bende iz bırakan bir kötü, bir iyi şey vardı. Kötü kaleciydi. İlk maçı derbi olması ciddi hataydı. İyi ise zaman zaman Yattara'nın yaptığı hareketlerdi. Galatasaray seyircisi ile Fatih Tekke arasında geçen olay ise üzücü. O tribündeki seyirci 10 gün sonra Fatih Tekke için dua edecek ve bağıracak. 



</TEXT>
</DOC>
