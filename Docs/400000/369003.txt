<DOC>
<DOCNO> 369003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sonspo25.html </URL>
<DATE> 2005/08/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Schumacher Bir kez kısa süreli Türkiye'deyim, çok hoş bir ülke... 
</HEADLINE>
<TEXT>

     Formula 1 Dünya Şampiyonu Michael Schumacher, Türkiye'nin hoş bir ülke olduğunu ve 21 Ağustos'ta ilk kez İstanbul'da düzenlenecek Grand Prix'i büyük heyecanla beklediğini söyledi. 
     Almanya'nın başkenti Berlin'de yayınlanan Berliner Kurier gazetesi, Schumacher ile ilgili bir haberini, Almanca'da ''Perşembe'' anlamına gelen ''Donnerstag'' sözcüğünü ''Dönerstag'' Döner Günü olarak değiştirerek, ''Schumacher döner gününe seviniyor'' başlığıyla verdi. 
     Schumacher'i, yarış otomobilinin üzerine oturmuş şekilde Mavi Cami önünde gösteren fotomontaj bir fotoğrafa da yer verilen haberde, alt başlık olarak da ''İstanbul renkleniyor Kırmızı yarış otomobili Mavi Cami önünde'' denildi. 
     Haberde, Schumacher'in, ''Bir kez kısa süreli Türkiye'deydim. Çok hoş bir ülke. Taraftarlar harika ve çok duygusal. Şimdiden yarışa çok seviniyorum'' şeklinde konuştuğu belirtildi. 
     Schumacher'in İstanbul'daki yarış hazırlıkları için St. Tropez'deki tatilini kısa kestiği ve yarış ekibi ile birlikte sıkı bir şekilde çalıştığı ifade edildi. 
     Formula 1 pilotlarının Otodrom'da bir kaç tur attıktan sonra yarış pistinin hangi kısımlarında hızlı gidebileceklerini hemen tespit edebilecekleri kaydedilen haberde, Schumacher'in Macaristan'daki Spa pistini sevdiği, Otodrom'un da Spa pistine benzediği bildirildi. 
     
</TEXT>
</DOC>
