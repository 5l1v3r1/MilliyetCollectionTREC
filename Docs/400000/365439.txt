<DOC>
<DOCNO> 365439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo14.html </URL>
<DATE> 2005/07/29/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trabzon'da Fatih Tekke'nin antremanda sakatlanması korkuttu 
</HEADLINE>
<TEXT>

     Avrupa Şampiyonlar Ligi 2. ön eleme turu rövanş maçında, sahasında Kıbrıs Rum Kesimi'nin Anorthosis Famagusto takımıyla karşılaşacak olan Trabzonspor, 1 günlük iznin ardından çalışmalara başladı. 
     Mehmet Ali Yılmaz Tesisleri'nde gerçekleştirilen antrenman, teknik direktör Şenol Güneş'in futbolcularla toplantı yapması üzerine yarım saat geç başladı. 
     Ülkesinde bulunan yeni transfer Tomas Jun'un katılmadığı antrenman, kondisyon çalışması biçimnde geçti. 1 saat süren antrenmanda futbolcular, sıcak ve nemli hava nedeniyle oldukça yoruldular. 
     
     FATİH, KORKUTTU 
     Yattara'nın kırmızı kart cezalısı olması ve yeni transfer Tomas Jun'un da rövanş karşılaşmasında forma giyemeyecek olması nedeniyle forvette alternatifsiz kalan Trabzonspor'da, Fatih Tekke'nin de omuzundan sakatlık geçirmesi korkuttu. 
     Antrenmanda koşu yaparken omuzunu tutan Fatih Tekke'yi kulüp doktoru Ahmet Çağlar ve Murat Merdanlı bir süre tedavi yaptı. Fatih, tedavisinin ardından yeniden çalışmaya katıldı. 
     
     ŞAHİN DE İZLEDİ 
     Trabzonspor'un antrenmanını, kulüp basın sözcüsü İbrahim Şahin de izledi. 
     Şahin, AA muhabirine yaptığı açıklamada, ilk maçta aldıkları sonuçtan gerekli dersi çıkararak önlerindeki maçı düşünmek zorunda olduklarını belirterek, ''Paniğe gerek yok. Rövanş maçı çok daha farklı olacak. Bu futbolcular bize birçok başarılar kazandırdılar. Yine kazandıracaklar. Herkes bu takıma güvensin'' dedi. 
     Kıbrıs Rum Kesimi'nde yapılan ilk maçta seyircilerin takımlarına büyük katkı sağladığını da dile getiren Şahin, ''Taraftarlarımız da Türk bayraklarıyla tribünlere gelip, takımlarına destek versinler. Tek vücut olup çarşamba günü turu geçeceğiz. İkinci maç çok daha farklı olacak'' diye konuştu. 
     
</TEXT>
</DOC>
