<DOC>
<DOCNO> 374701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun51.html </URL>
<DATE> 2005/09/01/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
ABD bütün yardımları kabule tmeye hazır... 
</HEADLINE>
<TEXT>

     Küba parlamentosunda, ABD’yi vuran Katrina kasırgasında ölenler için bir dakika saygı duruşunda bulunuldu. 
     Parlamento Başkanı Ricardo Alarcon, "Tüm dünya bu trajediyi kendisininki gibi hissetmeli. Haberler Küba halkını üzdü. Küba halkı adına Amerikan halkıyla, devletiyle, yerel yetkilileriyle ve bu felaketin kurbanlarıyla dayanışma içinde olduğumuzu ifade etme temennisindeyiz" dedi. 
     Louisiana, Mississippi ve Alabama eyaletlerini vuran kasırganın ABD tarihinde en fazla hasara yol açan doğal felaket olduğunu söyleyen Alarcon, felaketin en fazla siyah Amerikalıları etkilediğini belirtti. 
     600 üyeli parlamentodaki bir dakikalık saygı duruşuna Küba lideri 
     Fidel Castro da katıldı. 
     
     YARDIMLAR KABUL 
     Amerikan yönetimi de kasırgadan ötürü gelecek bütün yardımları kabul edeceğini açıkladı. 
     Beyaz Saray sözcüsü, "Diğer ülkelerden gelecek bütün yardım önerilerine açığız..." dedi. 
     Dışişleri sözcüsü, daha da net ifade kullandı ve "Hiçbir yardım teklifi geri çevrilmeyecek..." diye konuştu. 
     Öte yandan ABD Kongresi, Katrina kasırgası kurbanlarına acil yardım yasasını geçirmek için bugün ya da yarın toplanacak. 
     Temsilciler Meclisi Başkanı J. Dennis Hastert’ın sözcüsü Ron Bonjean, Cumhuriyetçilerin, acil yardım yasasını geçirmek amacıyla, ABD Kongresi’nin toplanması için Demokratlarla temas halinde olduğunu söyledi. 
     Temsilciler Meclisi ve Senato üyelerinin, 10 milyar dolarlık bir yardımı görüşmesi bekleniyor. 
     
</TEXT>
</DOC>
