<DOC>
<DOCNO> 366037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/sondun28.html </URL>
<DATE> 2005/08/01/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İtalya, terör saldırısı bekliyor... 
</HEADLINE>
<TEXT>

     İtalya'nın, terör saldırısına maruz kalma riskiyle karşı karşıya bulunduğu bildirildi. 
     İtalya Emniyet Genel Müdürlüğü'ne bağlı Genel Soruşturma ve Özel Operasyon Merkez Bürosu UCIGOS Başkanı Carlo De Stefano, bugün Roma'da düzenlediği basın toplantısında, ''İtalya'nın terör saldırısına uğrama riski maalesef mevcut'' dedi. 
     UCIGOS Başkanı De Stefano, 21 Temmuzda Londra'da bombalı eylem girişiminde bulunma suçlamasıyla geçen cuma günü Roma'da Hamdi Adus İshak'ın tutuklanması konusunda basına bilgi verdi. Etiyopya kökenli İngiliz vatandaşı Hamdi Adus İshak'ın, İtalya'daki bağlantılarının mercek altına alındığı belirten De Stefano, şunları söyledi 
     ''Derlediğimiz bilgilere göre, zanlının İtalya'daki bağlantılarının, İtalya'da uluslararası terörizm nedeniyle daha önce soruşturma ve incelemeye konu olmuş çevrelerle bir ilgisi bulunmamaktadır. Zanlıya, organize denilebilecek durumdaki hiçbir hücrenin yardımı söz konusu değil. Yapılanmış bir örgütten ziyade, tesadüfen belirli sayıdaki kişilerden yardım almış gibi görünüyor. İtalya'daki köktendinci terörist gruplar veya diğer terör örgütleriyle somut bir bağlantısı yok gibi.'' De Stefano, Londra'daki bombalı eylem girişimi nedeniyle tutuklanan kişiler arasındaki Muhtar Said İbrahim'in bu teşebbüs öncesinde Roma'da görüldüğü biçimindeki iddiayı da yalanladı. İddianın Guardian gazetesinde yer aldığına işaret eden De Stefano, ''Bizim elimizdeki verilere göre, eylemler öncesinde İbrahim'in Roma'ya uğramış olması gibi bir durum söz konusu değil'' dedi. De Stefano, Hamdi Adus İshak ve kardeşi Remzi Adus İshak'ı, Roma'da Regina Coeli Hapishanesi'nde sorgulanmaya devam ettiklerini de kaydetti. 
     Zanlının, Brescia'daki kardeşi Fethi Adus İshak'ın ise Hamdi'nin Londra'dan kaçışına yardımcı olduğu kuşkusuyla tutuklandığı belirtildi. 
     İtalyan basınında yer alan haberlere göre, Remzi Adus İshak'ın İngiltere'ye iade işleminin uzama ihtimali güçlenmiş durumda. Remzi Adus İshak'ın, sorguda konuşup polise verdiği bilgilerle İtalya'da kalabilmeyi hedeflediği ileri sürülüyor. 
     
</TEXT>
</DOC>
