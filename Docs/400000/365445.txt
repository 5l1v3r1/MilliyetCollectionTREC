<DOC>
<DOCNO> 365445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/son/sonspo20.html </URL>
<DATE> 2005/07/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Mondragon Palermo beni yarı yolda bıraktı, Galatasaray’a döndüm 
</HEADLINE>
<TEXT>

     Mehmet ÇİFTÇİ İSPANYA, DHA 

GALATASARAY’ın Kolombiyalı kalecisi Mondragon’un geri adım atmasının gerçek nedeni ortaya çıktı. Yaklaşık 2 ay boyunca Galatasaray’a geri dönmek istemediği yolunda mesajlar gönderen ve futbol hayatına Palermo kulübünde devam etmek istediğini açıklayan, ancak İstanbul’a geldikten sonra bir gün içerisinde Galatasaray ile sözleşmesini uzatan Mondragon, İstanbul’da başka, ülkesinde ise başka konuşuyor. 
     Galatasaray ile sözleşme imzaladıktan sonra, "Başkan istedi kaldım, Galatasaray benim yuvam, Türkiye ikinci vatanım" diyen Mondragon, ülkesi Kolombiya basınında ise çok farklı açıklamalarda bulundu. Galatasaray ile sözleşme yenileyen Kolombiyalı kaleci Fard Aly Mondragon ülkesinde yayınlanan Housten Chronicle gazetesine yaptığı açıklamayla dikkatleri yeniden üzerine çekti. Gazete Mondragon’un şu sözlerine yer verdi 
     "Galatasaray’ı tekrar kabul etmemin tek nedeni Palermo’nun bana verdiği sözde durmaması oldu. ’Ben Galatasaray’dan kurtulabilmek için Palermo’nun bana teklif ettiği ücretin yarısına bile gelirim’ demiştim, ancak onlar beni yarı yolda bırakarak, tekrar Galatasaray ile sözleşme yenilememe sebep oldu" dedi. 
     Galatasaray ile gönülsüz bir nikah tazelediğini ifade eden Mondragon, "Futbol hayatıma İtalya’da devam edebilmek için Palermo ile her konuda anlaşmaya vardım, ancak Palermo’nun son dakikada benden vazgeçtiklerini söylemesi üzerine tekrar Galatasaray’a yöneldim." şeklinde konuştu. 
     Tecrübeli file bekçisi, Palermo ile Galatasaray’dan aldığı ücretin yarısına bile gelmeye hazır olduğunu yöneticilere ilettiğine de işaret ederek, "Kolombiya Milli Takımı’ndan İtalya’ya gitmeye hazırlanırken kendimi yeniden İstanbul’da buldum. Bu bana yapılan bir oyundur çok üzgünüm" ifadelerine yer verdi. 
     Mondragon, İtalyan kulübünün Galatasaray’a bonservis bedeli olarak da 1 milyon dolar teklif ettiğini sözlerine ekledi. 
     
</TEXT>
</DOC>
