<DOC>
<DOCNO> 399217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun18.html </URL>
<DATE> 2005/11/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
'İngiliz hükümeti, Endonezya'da yaptığı katliamların üzerini örttü' 
</HEADLINE>
<TEXT>

     The Times gazetesi, İngiltere'de devlet arşivinde bulunan ve savaş kurbanı bir gazetecinin ailesinin ortaya koyduğu baskının da etkisiyle açıklanan diplomatik bazı belgelerin, İngiliz hükümetinin 1975 yılında Endonezya'nın Doğu Timor'da yaptığı bazı katliamların ve işlenen savaş suçlarının üzerini örttüğünü gösterdiğini yazdı. 
     1975 yılında Endonezya ordusu ile Doğu Timor'un bağımsızlığına karşı çıkan grupların birlikte Doğu Timor'a saldırdıkları sırada bölge halkından çok sayıda kişinin ve bu arada bir Avustralya TV'si adına çalışan iki gazetecinin de öldüğünü hatırlatan Times, belgelerin, dönemin İngiliz hükümetinin BM Güvenlik Konseyi'nde de işin üzerine gidilmesine engel olduğunu gösterdiğini savundu. 
     Haberde, Endonezya'nın saldırısı sırasında, olayları görüntülemeye çalışırken öldürülen İngiliz gazeteciler Brian Peters ve Malcolm Rennie'nin ailelerinin yaklaşık 30 yıl süren çabaları sonucunda ortaya çıkan belgelerin, yeni bazı belgelerin de ortaya çıkmasını sağlayacağı belirtildi. 
     Times gazetesine konuşan Malcolm Rennie'nin ablası, iki gazetecinin sırf Endonezya ve bağımsızlık karşıtı grupların Doğu Timor'a yönelik acımasız saldırılarını görüntülemelerine engel olmak için öldürüldüğünü öne sürerken, aileleri, İngiliz arşivlerinde daha pek çok belgenin bulunduğunu, bunların da açıklanması için kampanyalarını sürdüreceklerini bildirdi. 
     Times'a göre, İngiliz arşivindeki diplomatik yazışmalar, dönemin hükümetinin iki gazeteciyi ''kendi ölümlerinden sorumlu tutup'' konuyu kapatmayı uygun gördüğünü de ortaya koydu. 
     The Times, İngiltere'nin olayların yaşandığı sıradaki tek önceliğinin, İngiliz halkının tepkisini engellemek ve konuyu kapatmak olduğunun belgelerden kolayca anlaşılabildiği yorumunda bulundu. 
     
</TEXT>
</DOC>
