<DOC>
<DOCNO> 397126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sontur30.html </URL>
<DATE> 2005/11/22/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Bakan Çelik Hiçbir ülke, öğretmene kucak dolusu para vermez 
</HEADLINE>
<TEXT>

     Milli Eğitim Bakanı Hüseyin Çelik, milli eğitimi, ideolojik rüzgarlarla yönlendirmenin büyük cinayet olacağını belirterek, eğitim meselelerine pedagojik baktıklarını söyledi. 
     Çelik, TBMM Plan ve Bütçe Komisyonu'nda Milli Eğitim Bakanlığı'nın 2006 yılı bütçesi üzerinde milletvekillerinin sorularına verdiği yanıtta, 2003 yılından bugüne kadar yönetici kadrosunda görev yapanlardan 1657'sinin görev yerinin değiştirildiğini kaydetti. Hüseyin Çelik, muhalefet milletvekillerinin siyasi kadrolaşma iddialarını dile getirirken kullandıkları ''kıyım, doğrama yapıldı'' ifadelerinin gerçeği yansıtmadığını belirtti. 
     Okul müdürlerinin atamalarının belli kritere göre yapıldığını anlatan Çelik, ''bu konuda koparılan kıyametin yersiz olduğunu'' söyledi. Çelik, bir yerde 5 yıldan fazla görev yapanların yerlerinin ideolojik mülahazalarla değil, işletme körlüğünü önlemek için yapıldığını ifade etti. 
     
     ''BİZİM PARTİNİN ADAY ADAYIYDI, SİZE NE OLUYOR '' 
     CHP İstanbul Milletvekili Berhan Şimşek'in, Erzurum Milli Eğitim Müdürü Fevzi Budak'tan ''bir aziz gibi'' söz ederek, ''çilekeş müdür'' diye takdim ettiğini anlatan Çelik, bu kişinin 1989 yılından beri Erzurum'da görev yaptığını kaydetti. Bu kişiyle ilgili yargı kararlarını uyguladığını belirten Çelik, ''Ne zaman döndüyse, başlattım. Bir kişi ölünceye kadar bir yerde kalamaz. Bu kadar niye sahip çıkıyorsunuz Bu kişi, bizim partinin aday adayıydı. Size ne oluyor'' diye konuştu. 
     Çelik'in sözlerine CHP'li milletvekilleri, ''hukuka sahip çıkıyoruz'' diye karşılık verdi. 
     
     ''POPÜLİZM ADINA PARA DAĞITILAMAZ'' 
     Milli Eğitim Bakanı Çelik, öğretmenlerin haftada 15 saat maaş karşılığı derse girdiğini, bunun 2 günlük mesaiye denk geldiğini anlatarak, bazı Avrupa ülkelerindeki maaş karşılığı girilen ders saatleri konusunda bilgi verdi. Dünyanın hiçbir yerinde öğretmenlere kucak dolusu para verilmediğini ifade eden Çelik, Türkiye'de kamuda görev yapanlar arasında fazla ücret farklılığı olmadığını kaydetti. Çelik, popülizm yapma adına memura para dağıtılmasının yanlış olacağını söyledi. 
     Başbakanlık Müsteşarı Ömer Dinçer'in bir makalesinde ''cumhuriyet düşmanlığı yaptığı'' yönünde değerlendirmeler yapıldığını belirten Çelik, bu makaleyi defalarca okuduğunu, makalede daha demokratik ve katılımcı bir cumhuriyet anlayışına yer verildiğini ifade etti. Çelik, ''Laik ve demokratik cumhuriyete hep birlikte sahip çıkacağız'' dedi. 
     Bu sırada, CHP ile AK Parti milletvekilleri arasında kısa süreli bir tartışma yaşandı. 
     ''Milli eğitimi, ideolojik rüzgarlarla yönlendirmek bana göre büyük cinayettir'' diyen Çelik, eğitim meselelerine pedagojik baktıklarını belirtti. Çelik, bakanlığının icraatlarını 49 başlıkta anlatmış olmasına rağmen, CHP milletvekillerinin laiklik ve türban gibi konuları gündeme getirdiklerini ifade etti. AK Parti'nin programında ''cumhuriyeti, demokrasiyle taçlandırmanın yer aldığını'' anlatan Çelik, eleştirileri iyi niyetle bağdaştıramadığını kaydetti. 
     
     ''DEVLET MAĞDURU...'' 
     Eski Milli Eğitim Bakanı Mehmet Sağlam döneminde sınavla yurtdışına gönderilen kişilerin daha sonra hiçbir gerekçe gösterilmeden geri çağrıldığını, mağdur edildiklerini belirten Çelik, ''Bu kişilere, kendi istekleri dışında mağdur edildikleri halde, 'borçlarınızı ödeyin' dendi. Devletin yaptığı uygulama sonucu bir kişi mağdur edilmişse, devlet mağduru olmuşsa, o kişilerin hak ve hukukunu korumak lazım'' diye konuştu. 
     Çelik, YÖK ve üniversitelerin bütçelerinin kısıldığı iddiasının doğru olmadığını, bütçeden rakamlar vererek anlattı. 
     Milli Eğitim Bakanı Çelik, 26 üniversitenin rektörünün uluslararası yayını bulunmadığını söyledi. 
     
     EK DERS ÜCRETLERİ 
     Hüseyin Çelik, ek ders ücretlerinin 10 YTL'ye çıkarılması için tasarı hazırladıklarını anımsatarak, Maliye Bakanlığı'nın bu düzenlemenin bütçeye 3 katrilyon lira ek yük getirdiğini ifade ettiğini, çalışmaların sürdüğünü bildirdi. 
     Çelik, drama derslerinin ilköğretim okullarının 1 ve 8. sınıflarında seçmeli ders olarak verildiğini söyledi. 
     Milli Eğitim Bakanı Çelik, Özel Öğretim Kurumları Genel Müdürü Cemal Taşar ile birinci dereceden akrabalığını belirtti. 
     Hüseyin Çelik'in konuşmasının ardından, üniversitelerin bütçelerinin görüşülmesine geçildi. 
     
</TEXT>
</DOC>
