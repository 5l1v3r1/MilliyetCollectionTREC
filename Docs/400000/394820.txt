<DOC>
<DOCNO> 394820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy22.html </URL>
<DATE> 2005/11/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Şemdinli'deki olaylar için araştırma önergesi .. 
</HEADLINE>
<TEXT>

     CHP, Hakkari Merkez ile Yüksekova ve Şemdinli ilçelerinde meydana gelen olaylar ve 9 Kasım’da 2 vatandaşın ölümü ve çok sayıda vatandaşın yaralanmasıyla sonuçlanan bombalama olaylarını araştırmak üzere, Meclis araştırması açılması için TBMM Başkanlığı’na önerge verdi. 
     CHP Genel Başkan Yardımcısı Cevdet Selvi, CHP Grup Başkanvekilleri Kemal Anadol, Ali Topuz ve Haluk Koç imzasıyla TBMM Başkanlığı’na sunulan araştırma önergesi ile ilgili olarak Parlamento’da basın toplantısı düzenledi. 
     Şemdinli’deki olayların ardından bölgeye giden Hakkari Milletvekili Esat Canan, Mardin Milletvekili Mahmut Duyan, İstanbul Milletvekili İsmet Atalay ve Çanakkale Milletvekili Ahmet Küçük’ten oluşan başkanlığındaki heyetin incelemelerini tamamladığını ifade eden Selvi, TBMM Başkanlığı’na sunulan Meclis araştırması önergesini okudu. 
     Araştırma önergesinde, Hakkari Merkez, Yüksekova ve Şemdinli ilçelerinde son zamanlarda yaşanan ve gittikçe tırmanan olayların büyük üzüntü yarattığı, yörede büyük korku ve endişeye yol açtığı kaydedildi. 
     15 Temmuz-8 Kasım tarihleri arasında sözkonusu ilçelerde 17 
     bombalama olayı yaşandığı vurgulanan önergede, "9 Kasım tarihinde bir kitapevinin bombalanması sonucunda başlayan ve iki yurttaşımızın ölümü, çok sayıda yurttaşımızın yararlanması ile sonuçlanan olaylar ise medyanın da ilk günlerden itibaren yansıttığı gibi kamuoyu vicdanını rahatsız etmiştir" denildi. 
     
     "RENAULT ARABAYI ABLUKAYA ALMIŞTIR" 
     Olayların olduğu sırada bir milletvekilinin, olaylar devam ederken de bir heyetin bölgede incelemelerde bulunduğu anımsatılan önergede, şunlar kaydedildi 
     "9 Kasım 2005 tarihinde Şemdinli ilçe merkezindeki Özipek Pasajı’nda yer alan bir kitapevine konulan bombanın patlaması sonucunda l vatandaşımız hayatını kaybetmiş, 8 vatandaşımız da yaralanmıştır. Bombalanan kitapevinin sahibi Selim Yılmaz, bombayı atan Veysel Ateş’in peşinden koşarak bu şahsın yakalanması için halktan yardım istemiş, kaçmakta olan Veysel Ateş 30 AK 933 plakalı Renault marka araçta kendisini bekleyen Başçavuş Ali Kaya ve Özcan İldeniz’le birlikte vatandaşlar tarafından yakalanarak güvenlik güçlerine teslim edilmiştir. 
     Bombalama eylemine karışan kişileri güvenlik güçlerinin gözaltına almasından sonra dağılmayan vatandaşlar, delillerin karartılacağı iddiası ile bu kişilere ait olduğunu iddia ettikleri Renault marka beyaz arabayı ablukaya almıştır. 
     Savcılık tarafından yapılan inceleme sonucunda, aracın bagajında 3 kaleşnikof tüfek, 10 şarjör ve güvenlik güçlerinin kullandığı sanılan yelekler bulunduğu tespit edilmiştir. Ayrıca, siyah bir çantanın içinde MKE yapımı el bombası ile 4 dosya bulunmuştur." Önergede, dosyalarda, araca ait ve bombanın koyulduğu dükkanın sahibine ilişkin kimlik bilgileri, bombanın patladığı pasaj ve dükkanın krokileri ile içerisinde bazı şahısların kimlik bilgilerini içeren listelerin olduğu ifade edildi. 
     
     "SAVCI AYRILMAK ZORUNDA KALDI" 
     Savcının yaptığı incelemeler sürerken, gözcü konumunda olduğu sanılan uzman çavuş Tanju Çavuş’un, birlikte olduğu kişilerle suç delillerini yok etmek ve yakalanan aracı çıkacak panik arasında kaçırmak amacıyla kalabalığın üzerine ateş ettiği ve Ali Yılmaz’ın hayatını kaybettiği, 4 vatandaşın da yaralandığı kaydedilen önergede, olay sonrasında savcının incelemelerini tamamlayamadan olay yerinden ayrılmak zorunda kaldığı vurgulandı. 
     Önergede, gözaltına alınan 4 kişiden Ali Kaya ile Özcan İldeniz’in savcılıkça hakime sevk edilmeden serbest bırakıldığı, Tanju Çavuş ve Veysel Ateş’in ise Şemdinli Sulh Ceza Mahkemesi’nce tutuklandığı hatırlatıldı. 
     Araştırma önergesinde, "Bu çok önemli konunun yetkili, görevli tüm kurum ve kişiler tarafından hassasiyetle incelenmesi, tüm boyutlarıyla irdelenmesi gerekmektedir. Adli ve idari yönden yapılan hazırlık soruşturmalarının bir an önce tamamlanarak yargıya intikali sağlanmalıdır" denildi. 
     
     "HALK ÜZÜNTÜLÜ VE HUZURSUZ" 
     Toplantıda gazetecilerin sorularını da yanıtlayan CHP’li Selvi, bölgede vali, emniyet müdürü, kaymakam, savcı ve diğer yetkililerle görüştüklerini ifade etti. "Orada bir suçüstü sözkonusudur" diyen Selvi, bölge halkının üzüntü ve huzursuzluk yaşadığını kaydetti. 
     Selvi, olayın açık olduğuna ve yanlışların giderilmesi gerektiğine işaret ederek, incelemelerini sürdüren müfettişlerin raporunu merak ettiklerini söyledi. 
     Başka bir soru üzerine olayı, Susurluk olayına benzetmek için erken olduğunu dile getiren Cevdet Selvi, "PKK’nın bölgede bu kadar etkili olması milletvekili olarak sizi rahatsız etti mi " sorusuna, "Öyle bir durum görmedik. Oradaki olaylar bizi rahatsız ettiği için bölgeye gittik ve önergemizi verdik" yanıtını verdi. 
     
</TEXT>
</DOC>
