<DOC>
<DOCNO> 396403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/dunya/dun03.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan hemen çekilmeye ret oyu 
</HEADLINE>
<TEXT>



ABD Kongresi'nin alt kanadı Temsilciler Meclisi, Amerikan kuvvetlerinin Irak'tan hemen çekilmesi yönünde bir Demokrat milletvekilinin hazırladığı karar tasarısını ezici oy farkıyla reddetti. Muhalefetteki Demokrat Parti'ye mensup, saygınlığıyla tanınan milletvekili John Murtha'nin, ABD ordusunun Irak'tan hemen çekilmesi yönünde bir gün önce verdiği önergenin kamuoyunda geniş ilgi görmesi üzerine Temsilciler Meclisi'nde çoğunluğa sahip iktidar partisi Cumhuriyetçiler, tasarının zaman geçirilmeden reddedilmesi amacıyla hemen oylama yapılması kararı aldırdılar. Bu gelişme karşısında Murtha'nın önergesinin her durumda reddedileceğini gören azınlıktaki Demokratlar, yenilen taraf görüntüsü çizmemek için Cumhuriyetçi Parti milletvekilleriyle beraber ret oyu kullanmaya karar verdiler. Oylamada, ABD ordusunun Irak'tan hemen çekilmeye başlamasını talep eden önerge, 3'e karşı 403 oyla reddedildi. 


</TEXT>
</DOC>
