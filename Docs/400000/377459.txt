<DOC>
<DOCNO> 377459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yasam/yas04.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye ABD'de 'saygın' bir destek 
</HEADLINE>
<TEXT>


Eski ABD başkanları Ford ve baba Bush'un danışmanlığını yapan Scowcroft, Ermeni tasarısının durdurulmasını istedi 

YASEMİN ÇONGAR Washington 

Eski ABD başkanları Gerald Ford ile bugünkü başkanın babası George H. W. Bush döneminde ulusal güvenlik danışmanlığı yapan ve Cumhuriyetçi çevrelerde hala nüfuzu bulunan emekli general Brent Scowcroft, Kongre'deki "Ermeni soykırımı" tasarılarının genel kurul gündemine alınmamasını istedi. 
Amerikan Türk Konseyi ATC Yönetim Kurulu Başkanı sıfatıyla, Temsilciler Meclisi Başkanı Dennis Hastert'a dün bir mektup yazan Scowcroft, Temsilciler Meclisi'ne sunulmuş olan 195 ve 316 sayılı karar tasarılarının genel kurulda tartışılmasının, 'ABD çıkarlarına aykırı' olacağını ve 'Türkiye'yi Batı'dan koparmak isteyenleri cesaretlendireceğini' savundu. Scowcroft mektubunda, "Fransız Senatosu'nun benzer bir tasarıyı kabul etmesi Fransa'ya 1 milyar dolara mal oldu. Soykırım ifadelerinin benimsenmesi Türkiye'de ve bölgedeki stratejik çıkarlarımızı hayata geçirmemizi engeller" diye yazdı. 
Başbakan Erdoğan'ın Ermenistan'a yaptığı diyalog çağrısını öven Scowcroft, Erdoğan'ın Ermenistan Cumhurbaşkanı Koçaryan'a geçen nisanda yazdığı mektubun bir kopyasını Hastert'a iletti. 



</TEXT>
</DOC>
