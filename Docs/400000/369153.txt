<DOC>
<DOCNO> 369153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/spor/axspo03.html </URL>
<DATE> 2005/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım porsiyon Kily 
</HEADLINE>
<TEXT>


Galatasaray ile İnter, Kily Gonzales'in bonservisi için ortak noktada buluşmak için ter döküyor. İtalyan ve İspanyol gazeteleri, iki kulübün Arjantinli yıldızın bonservisinin yarısı için anlaşmak üzere olduğunu yazdı 

MEHMET ÇİFTÇİ 


Yabancı transferinde rotayı tamamen Kily Gonzales'e çeviren Galatasaray, İnter ile pazarlıklarını yoğun bir şekilde sürdürüyor. Sportif Direktör Bülent Tulun, İtalyan kulübü yetkilileri ve futbolcunun menajeriyle görüşmek için İtalya'ya giderken, transfer gelişmeleri Avrupa medyasında da geniş yer buldu. 
İspanyol El Periodico Aragones Gazetesi, İnter'in Real Zaragoza'da oynayan Diego Milito'nun peşinde olduğunu ve bu transferin Kily Gonzales'in Türkiye'ye gitmesine bağlı olduğunu iddia etti. Galatasaray ile İnter'in pazarlıklarının 4 milyon Euro'ya kilitlendiğini yazan gazete, Sarı - Kırmızılılır'ın Arjantinli yıldızın bonservisinin yüzde 50'sini almak istediğini de belirtti. 
Galatasaray'ın oyuncunun işini bitirebilmek için büyük çaba sarf ettiği, transferin büyük ihtimalle hafta sonunda kesinleyeceğini yazdı. 
Haberde şu görüşlere yer verildi "İnter'in Arjantinli yıldızı Şampiyonlar Ligi'nde Shakhtar ile oynanan 3. ön eleme maçında kadroya almaması dikkat çekici. Kily büyük ihtimalle Galatasaray'a gidiyor, yerine ise Milito geliyor. Transfer bombaları her an patlayabilir." 

'Türk kuşatması' 

İtalyan gazeteleri, Galatasaray, İnter ve Kily Gonzales arasındaki transfer üçgenini tüm Çizme'ye duyurdu. La Gazzetta dello Sport, "Kily'e Türk kuşatması" başlığını kullanırken, Arjantinli yıldızın 2.5 milyon Euro karşılığında 3 yıllık sözleşme imzalamaya sıcak baktığını vurguladı. Ayrıca Galatasaray'ın yıldız futbolcuyu bonservis ücreti ödemeden alma planı içinde olduğu ve bu yüzden de görüşmelerin bir türlü sonuçlanamadığı bildirildi. 
Ayrıca Figo'nun İnter'e gelişinin ardından, sol kanat için Solari ve Dejan Stankoviç ile de rekabet etmek durumunda kalan Gonzales'in, kendisine ilk on birde yer bulma olanağı sağlayacak bir takıma gitmeye sıcak baktığı belirtildi. 

Şükür sıkıntısı 

Galatasaray, Ankaragücü maçının son hazırlıklarını dün sabah kendi tesislerinde tamamladı. Basına kapalı gerçekleştirilen çalışmaya kulağında iltihap oluşan Hakan Şükür katılmadı. Golcü futbolcunun kesin durumunun maçtan önce netlik kazanacağı öğrenildi. 
Belindeki ağrı nedeniyle önceki gün yapılan antrenmanı yarıda bırakan Mondragon'un ise büyük bir terslik olmazsa takımdaki yerini alabileceği belirtildi. Yine belinden sakat olan Ergün ise Ankara kafilesine dahil edilmedi. 
Sarı - Kırmızılılar dün yapılan antrenmanın ardından Başkent'e uçtu. Galatasaray kafilesini havaalanında kalabalık bir taraftar grubu karşıladı. Ligin ilk haftasında iki gol atan Sasa İliç alkışlarla karşılandı. 

Hedef galibiyet 

Ankaragücü'nün gol silahları Umut Bulut, Faruk Namdar ile Birol, Galatasaray'ı Ankara'dan eli boş göndereceklerini iddia ettiler. Faruk Namdar, "Her iki takım açısından çok zor bir karşılaşma olacak. Kendi evimizde galip gelerek taraftarımıza 3 puan hediye etmek istiyoruz" dedi. 


</TEXT>
</DOC>
