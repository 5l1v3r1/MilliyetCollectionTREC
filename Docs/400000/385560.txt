<DOC>
<DOCNO> 385560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo36.html </URL>
<DATE> 2005/10/10/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Fenerbahçe'de Ankaragücü maçı hazırlıkları... 
</HEADLINE>
<TEXT>

     Fenerbahçe, bir günlük iznin ardından, Ankaragücü ile hafta sonunda yapacağı Turkcell Süper Ligi maçının hazırlıklarına başladı. 
     Samandıra Tesisleri'nde, teknik direktör Christoph Daum yönetiminde gerçekleştirilen akşam antrenmanında, futbolcular kondisyon ağırlıklı çalıştı. Antrenmanın ilk bölümünde 13 kilometre kademeli koşu yapan futbolcular, son yarım saatte ise üst sahada çift kale maç oynadı. 
     Sakatlıkları süren Tuncay ve Zafer'in takımdan ayrı koşu yapmakla yetindiği antrenmana, izinli olan Anelka'nın yanı sıra milli futbolcular katılmadı. Tuncay'ın çarşamba, Zafer'in ise cuma gününden itibaren takımla birlikte çalışmalara başlamalarının beklendiği bildirildi. 
     Sarı-lacivertliler yarın sabah yapacakları antrenmanla Ankaragücü maçı hazırlıklarını sürdürecek. 
     
</TEXT>
</DOC>
