<DOC>
<DOCNO> 382718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/guncel/gun05.html </URL>
<DATE> 2005/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus PKK'lı için Interpol devrede 
</HEADLINE>
<TEXT>


PKK'nın Kandil Dağı'nda bulunan kamplarında 5 yıl boyunca tim komutanlığı yapan Anatoliy Kopilov'un Sibirya'daki adresinin saptanması için mahkemenin Interpol'e yazı yazdığı öğrenildi 

ÖZGÜR CEBE Diyarbakır DHA 

PKK'dan kaçıp teslim olduktan sonra mahkemece serbest bırakılan Rus uyruklu PKK'lı Anatoliy Kopilov ve sevgilisi Filiz Bucak'ın da aralarında bulunduğu 5 kişinin yargılanmasına devam edildi. 
2 yıl Rus ordusunda askerlik yaptıktan sonra PKK'nın Kandil Dağı'ndaki kamplarında 5 yıl boyunca tim komutanlığı yapan Kopilov'un Sibirya'daki adresinin saptanması için mahkeme Interpol Daire Başkanlığı'na yazı yazdı. Kopilov'un tutuklu kaldığı tarihte de, Rusya'nın Ankara Büyükelçiliği'nin 5. Ağır Ceza Mahkemesi başkanını 5 kez telefonla arayarak Kopilov'un serbest bırakılmasını istediği, bunun üzerine sanıkların ilk duruşmada serbest kaldığı ileri sürüldü. Haklarında 15'er yıl hapis cezası istenen sanıklardan Kopilov, serbest kaldığı ilk duruşmada Kürtçe savunma yapmış ve şunları söylemişti 

2 bin dolar maaş için 
"Rus arkadaşım Vitaliv Razyvayev, Irak devletine karşı savaşan PKK diye bir örgüt olduğunu, yıllık 2 bin dolar maaş verdiğini söyledi. Daha sonra bunların Irak değil, Türkiye'ye karşı savaşan örgüt olduğunu öğrendim. Patlayıcı uzmanı olduğum için Murat Karayılan beni anti-mayın grubuna aldı. Nisan 2004'te Hakurk kampına ABD ordusundan bir heyet gelmişti. Görüşmeyle ilgili bize bilgi verilmedi, ancak örgüt, ABD'nin bölgede keşif uçuşları yapacağı, bu helikopterlere ateş edilmemesi yönünde bizi uyardı." 


</TEXT>
</DOC>
