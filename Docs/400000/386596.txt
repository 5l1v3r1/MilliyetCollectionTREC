<DOC>
<DOCNO> 386596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun07.html </URL>
<DATE> 2005/10/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Zenci hakları savunucusu Jones hayatını kaybetti 
</HEADLINE>
<TEXT>

     ABD'nin Alabama eyaletindeki Alabama Üniversitesi'ne, ırkçılığın hala baskın olduğu 1963 yılında kayıt yaptırmak için büyük mücadele veren zenci hakları savunucusu Vivian Malone Jones, 63 yaşında hayatını kaybetti. 
     Alabama Üniversitesi'ne büyük çaba ve tartışmalar neticesinde kayıt olabilen Jones, bu üniversiteden mezun olmayı başaran ilk zenci olmuştu. Jones'un 11 Ekim Salı günü geçirdiği kalp krizinden sonra kaldırıldığı Atlanta Tıp Merkezi'nde, dün öldüğü kaydedildi. 
     Siyahların gittiği bir üniversiteden, 1963 yılında Alabama Üniversitesi'ne geçen Jones ve siyah arkadaşı James Hood'un üniversite kaydına, Alabama Valisi George Wallace engel olmaya çalışmıştı. ABD Başsavcı Yardımcısı Nicholas Katzenbach'ın refakatinde üniversiteye gelen Jones ve Hood, ancak Wallace'ın üniversiteden ayrılmasından sonra kayıt yaptırabilmişti. 
     Jones, Alabama Üniversitesi'nden 1965 yılında mezun olurken, Hood kayıttan bir süre sonra üniversiteden ayrılmış, ancak 1997 yılında doktora derecesi almak üzere aynı üniversiteye geri dönmüştü. Alabama Üniversitesi'ne 1956 yılında kayıt yaptıran ilk siyah olan Autherine Lucy ise beyazlar tarafından başlatılan ırkçı kavgalar nedeniyle kısa süre sonra okuldan ayrılmak zorunda kalmıştı. 
     
</TEXT>
</DOC>
