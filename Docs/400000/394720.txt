<DOC>
<DOCNO> 394720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun27.html </URL>
<DATE> 2005/11/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Talat Çözüm için görüşmelere hazırız 
</HEADLINE>
<TEXT>

     KKTC Cumhurbaşkanı Mehmet Ali Talat, Kıbrıs Türk tarafı olarak, çözüm ve Kıbrıs'ın birleşmesini istediklerini, Kıbrıs sorununu çözmek için görüşmelere hazır olduklarını, görüşmelerin ve çözümün BM parametrelerinde olması gerektiğini söyledi. 
     Cumhurbaşkanı Talat, KKTC'nin 22. kuruluş yıldönümü etkinlikleri kapsamında, adada bulunan yabancı basın mensuplarının da katıldığı basın toplantısı düzenledi. Saray Otel'deki basın toplantısı sırasında, kutlamalar çerçevesinde top atışı yapılması, bu durumdan habersiz gazeteciler arasında kısa süreli hareketlenmeye neden oldu. 
     Talat, KKTC 22 yıl önce kurulurken, bunun Kıbrıs Türk halkının iradesinin bir göstergesi olduğu ve Kıbrıs'ta bir çözüme engel olmayacağının ilan edildiğini kaydetti. 
     Kıbrıs Türkleri olarak, Kıbrıs sorununun çözümünü ve Kıbrıs'ın yeniden birleşmesini istediklerini ifade eden Talat, bunu KKTC'nin 22. kuruluş yıldönümünde söylemesinin normal karşılanması gerektiğini, KKTC ilan edilirken, KKTC'nin çözümün önünde engel olmadığının da belirtildiğini dile getirdi. Kıbrıs Türk tarafı olarak, Kıbrıs sorununun çözümü için müzakere masasına oturmaya hazır olduklarını belirten Talat, görüşmelerin BM parametreleri çerçevesinde olması gerektiğinin altını çizdi. 
     24 Nisan 2004'ün tarihi bir dönüm noktası olduğunu, referandumun, dünyaya, ''Kıbrıs Türkleri çözüm istemiyor'' yalanını yayan Rumların bu iddiasının gerçek dışı olduğunu gösterdiğini belirten Talat, Kıbrıs Türklerinin referandumda çözüm iradesini ortaya koyduğunu, Kıbrıs sorununu çözmek ve adayı birleştirmek için hareket ettiğini söyledi. 
     Rum tarafının bunun tam tersi hareket içinde olduğunu ve ayrılıkçılığı pekiştirdiğini, çözüm parametrelerini değiştirmeye çalıştığını ifade eden Talat, Rum yönetimi lideri Tasos Papadopulos'un ''osmosis'' yoluyla adanın birleşmesini istediğini, bunun asimilasyon olduğunu kaydetti. 
     Kıbrıs sorununun BM parametreleri çerçevesinde çözülmesinden yana olduklarının altını çizen Talat, Rumların Kıbrıs sorununu AB içine çekmeye çalıştığını anımsattı. 
     
     'PAPADOPULOS İŞBİRLİĞİNDEN KAÇIYOR' 
     Papadopulos'un, kendisinin cumhurbaşkanı seçildiği günden itibaren uzattığı çözüm elini tutmadığını, hiçbir sosyal görüşmeyi dahi kabul etmediğini ve işbirliğinden kaçtığını kaydeden Talat, Rum liderin ''osmosis'' yoluyla Kıbrıs Türklerini asimile etmeye çalıştığını, bunun iyi analiz edilmesi gerektiğini söyledi. 
     ABD Dışişleri Bakanı'nın daveti üzerine bu ülkeye yaptığı ziyaretin, referandum sonrası Kıbrıs Türklerine karşı oluşan sempatinin bir göstergesi olduğunu dile getirin Talat, ABD Dışişleri Bakanı'nın yanında BM Genel Sekreteri ile de görüştüğünü ve Kıbrıs Türkünün 24 Nisan iradesinin arkasında olduğunu aktardığını, ABD ziyaretinden, ''Kıbrıs Türklerinin anlaşıldığı'' izlenimini aldığını belirtti. 
     
     'RUM TARAFINDA MİLLİYETÇİLİK YÜKSELİŞTE' 
     Kıbrıs Rum kesiminde ''milliyetçi bir yükseliş'' gözlemlediklerini, bundan sıkıntı duyduklarını kaydeden Talat, milliyetçiliğin yükselmesinin devlet politikası ile ilişkili olduğunu, bu tehlikeli politikaya son verilmesi gerektiğini söyledi. Talat, Rum tarafında yargının da siyasi iradenin kontrolünde olduğunu belirtti. 
     Talat, Rum tarafında, referandumda olduğu gibi çok ciddi dezenformasyon yaşandığını, söylediklerinin çarpıtılarak yansıtıldığını, İngilizce yayımlanan Kıbrıs Türk gazetelerinin Güney Kıbrıs'ta satışına izin verilmediğini anlattı. 
     Rum tarafının hiçbir konuda Kıbrıs Türk tarafı ile temas etmediğini belirten Talat, en son kuş gribi konusunda da Rum tarafının işbirliği yapmaktan kaçındığına, bunun AB üyesi bir ülke tarafından yapıldığına işaret etti. 
     
     SORULAR 
     Gazetecilerin sorularını da yanıtlayan Talat, Kıbrıslı Türkler olarak barış istediklerini, ''barış istemeyen bir tarafı döve döve barışa ikna edemeyeceğini'' söyledi. 
     ''Barış hemen şimdi'' politikalarının değişmediğinin altını çizen Talat, Rum tarafına herhangi bir öneri yapma durumunda olmadığını, çünkü çözümü ve Annan planını kabul ettiğini belirtti. Ortada Annan planından başka bir şey olmadığını, başka bir şey hazırlaması gerekenin çözümü reddeden taraf olması gerektiğini kaydeden Talat, ''osmosis'' yoluyla birleşmenin istendiğini, bunun asimilasyon ve intihar olduğunu, bunu kabul etmesinin mümkün olmadığını söyledi. Talat, bunun dışında başka bir öneri gelmediğini belirtti. 
     Bir soru üzerine, Amerikan askerlerini adaya davet etmediğini kaydeden Talat, Amerikan askerlerinin tatil amaçlı Ercan Havaalanı üzerinden KKTC'ye gelmelerinin referandumun hemen arkasından araştırıldığını, kendisinin böyle bir davetinin olmadığını belitti. 
     
     'TANIMA ÇÖZÜMLE BAĞLANTILI' 
     Türkiye'nin ''Kıbrıs Cumhuriyeti''ni tanımasının çözümle bağlantılı olduğunu, bunu Türkiye'nin de açıkça ifade ettiğini belirten Talat, Türkiye'nin ''Kıbrıs Cumhuriyeti''ni tanımasının, Papadopulos'un ''osmosis'' önerisinde olduğu gibi, Kıbrıs Türklerini Rumlara yama yapacağını, bunun mümkün olmadığını, bundan endişesi olmadığını söyledi. 
     Türkiye'nin AB dışında bırakılacağına inanmadığını ifade den Talat, Türkiye'nin AB sürecinin, Kıbrıs sorununun çözümünde fırsatlar da oluşturacağını söyledi. Talat, Kıbrıslı Türklerin, İslam ülkelerinden ekonomik desteğin geleceğine inandığını da dile getirdi. 
     Rumların AB'nin Kıbrıs Türklerine yönelik hazırladığı tüzükleri bloke etmesinin üzüntü verici olduğunu ifade eden Talat, doğrudan ticaret ve mali yardım tüzüklerinin birlikte geçmesinden yana olduklarını yineledi. 
     Talat, Azeri bir gazetecinin, ''Bazı sözleriniz ne kadar da Denktaş'ı anımsatıyor'' sözleri üzerine, ''Fark şu ben, Kıbrıs sorununun çözümünü, birleştirilmesini istiyorum. Besmelesinde bile farklılık var. AB'yi istiyorum. Bunlar nasıl örtüşebiliyor Takdiri sizin'' dedi. 
     Talat, aynı gazetecinin Azerbaycan'dan beklentileriyle ilgili sorusu üzerine de Azerbaycan'ın uluslararası yükümlükleri olan ve kendilerine sempati duyan, yardım etmek isteyen bir ülke olduğuna inandığını belirterek, politik değişikliklerin bazen bir adım ileri, iki adım geri atmayı gerektirebildiğini, Azerbaycan'ın kendileriyle birlikte olduğunu ve uygun koşullar olduğunda gerekli adımı atacağına inandığını söyledi. Talat, ''Herhangi bir eleştirim yok'' diye konuştu. 
     
     'KISITLAMALAR AYNI ANDA KALKMALI' 
     Talat, ''Türkiye'nin Rum tarafına limanlarını açması'' konusundaki soru üzerine, Türkiye'nin liman ve havaalanlarını Rum gemi ve uçaklarına açmasına karşı olmadıklarını, ancak Kıbrıs'ın kuzeyindeki kısıtlamaların da aynı anda kaldırılmasını istediklerini, bunun AB değerleriyle bağdaşır bir politika olduğunu kaydetti. 
     Cumhurbaşkanı Talat, yabancı bir gazetecinin, ''KKTC Türkiye'nin bir parçası haline gelerek sorun çözümlenebilir mi '' sorusu üzerine, kendilerinin ve Türkiye'nin böyle bir politikası olmadığını söyledi. 
     Talat, ''KKTC, Türkiye ile birlikte AB'ye girsin'' görüşünün, ''çok eski ve farkı anlaşılamayan eski politika olduğunu'' ifade etti. 
     
</TEXT>
</DOC>
