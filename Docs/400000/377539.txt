<DOC>
<DOCNO> 377539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/son/sonsiy15.html </URL>
<DATE> 2005/09/11/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Kültür ve Turizm Bakanı Koç "Propaganda değil, promosyon yapıyorum" 
</HEADLINE>
<TEXT>

     Kültür ve Turizm Bakanı Atilla Koç, ''Yıl sonunda 20 milyon turistin ülkemize geleceğini tahmin ediyorum'' dedi. 
     Kahramanmaraş'ta gezi ve incelemelerde bulunan Bakan Koç, Kahramanmaraş Havaalanı'nda gazetecilerin sorularını yanıtladı. 
     Bakan Koç, bir soru üzerine, Türkiye'yi ziyaret eden yabancı turistlerin sayısının kendilerini memnun ettiğini söyledi. 
     Koç, Dünya Turizm Organizasyonu Örgütü'nün Türkiye'ye gelecek turist sayısını 2010 yılı için 17 milyon olarak öngördüğünü vurgulayarak, ''Oysa biz yıl sonunda 20 milyon turistin ülkemize geleceğini tahmin ediyoruz'' diye konuştu. 
     Kültür ve Turizm Bakanlığı görevine atandığında 30 milyon rakamını telaffuz ettiğini anımsatan Koç, 2010 yılında Türkiye'ye 30 milyon turistin gelmesini sağlamayı hedeflediklerini bildirdi. 
     30 milyon turistin 30 milyar dolar gelir demek olduğuna dikkat çeken Koç, şöyle devam etti 
     ''Bu da adam başına bin dolar demek. Deniz-kum-güneş turizminde dünyanın her yerinde olduğu gibi kişi başı 900 dolar gelir elde ediyoruz. Ama bu rekabet ortamında bu rakam 600-700 dolara kadar düşebiliyor. Ortalama bin dolar geliri korumamız için termal, golf, yayla turizmini geliştirmemiz, yollarımızı ve tesislerimizi mükemmel hale getirmemiz gerekir. Ben 2010 yılında değil 2009 yılında bile 30 milyon turist hedefine ulaşacağımıza inanıyorum. 30 milyon turistten 30 milyar dolar gelir elde edebilecek miyim bunun hesabını yapıyorum.'' Koç, Türkiye'ye bu yılın ilk 8 ayında gelen turist sayısının geçen yılın aynı dönemine göre yüzde 23.7 oranında arttığını söyledi. 
     ''Düşünün, Akdeniz çanağındaki gelişmiş ülkelerin içinde turist sayısını yüzde 23.7 oranında artırıyorsunuz. Bu gerçekten önemli bir rakam. Akdeniz çanağındaki diğer ülkelerde bu oran yüzde 4-6 iken bu iyi bir rakam'' diyen Koç, Türkiye'nin bu yıl de dünya turizm potansiyelinden en büyük pay alan ülke olduğuna dikkati çekti. 
     
     TURİZM POTANSİYELİNİN TANITIMI 
     Koç, Türkiye'nin turizm potansiyelinin iyi tanıtılıp tanıtılamadığına ilişkin bir başka soru üzerine, tanıtımın başka, propagandanın başka olduğunu ifade etti. 
     Türkiye'nin genel karakteri itibariyle geçmiş yıllarda tanıtıma değil propagandaya önem verdiğini kaydeden Koç, ''Propagandayla insanları çabuk inandırırsın. Ama insanlar geldiklerinde gerçekleri görür. Gerçekler sizin anlattığınız gibi değilse vazgeçerler, bir daha da ülkene gelmezler'' dedi. 
     Propagandaya değil tanıtıma önem verdiklerini ifade eden Koç, şöyle konuştu 
     ''Özellikle bu yıl tanıtımın üzerinde önemle duruyoruz. Ben propaganda değil promosyon yapıyorum. Ben malımı eksiğiyle, fazlasıyla tanıtıyorum. İki şeye dikkat etmem lazım. Birincisi turistik bölgelere giden yollar, ikincisi konaklama tesisleri çok önemli. Bunlar olmadıkça dünyaya hiçbir şey anlatamazsınız. Dünyada güneşin doğuşu ve batışının en güzel seyredildiği yer Nemrut'tur. Ama biz yıllarca Nemrut'un propagandasını yaptık. Nemrut'un yeterli yolu yoktu, yeterli konaklama tesisi yoktu. Dünyanın her yerinden turistler geldi, güneşin doğuşunu ve batışının izledi ama enteresandır bu insanlar yukarıda ihtiyaçlarını karşılayacak bir tuvalet dahi bulamadı. Nemrut dünya turist destinasyonundan düştü.'' Nemrut'un eksikliklerini gidermek için trilyonlarca lira harcadığını belirten Koç, ''Ama keşke o zaman propaganda yapacağımıza yatırım yapsaydık. O yüzden, gezdiğim 70 küsur vilayette insanlara hayali vaatte bulunmadım, hep gerçekleri anlattım ve Türk turizminin yarınından çok umutluyum'' diye konuştu. 
     Koç, daha sonra Kahramanmaraş'tan Ankara'ya hareket etti. 
     
</TEXT>
</DOC>
