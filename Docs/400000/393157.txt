<DOC>
<DOCNO> 393157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sontur07.html </URL>
<DATE> 2005/11/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yaşaması için jeneratöre ihtiyacı var 
</HEADLINE>
<TEXT>

     Tuncay DAĞLI DHA 

      ADANA’da, 7 yıl önce kas erimesi hastalığına yakalanan 17 yaşındaki Mustafa Çakır, soluk alamadığı için boğazına delik açılıp suni solunum cihazına bağlandı. Ancak, cihazın elektrik kesildiğinde devre dışı kalması ve eski jeneratörün sık sık arızalanması nedeniyle hasta genç, ölümle burun buruna geliyor. 
     Hastalığı nedeniyle yürüyemeyip, konuşamayan Mustafa Çakır’ın, göğüs kasları da işlevini yerine getiremediği için solunum sıkıntısı yaşayınca Çukurova Üniversitesi Tıp Fakültesi Balcalı Hastanesi KBB kliniğinde boğazına delik açıldı. 4 yıl önce gerçekleştirilen bu operasyondan sonra SSK tarafından verilen suni solunum cihazıyla taburcu edilen Çakır, evinde bu şekilde yaşamaya başladı. Hastalığı nedeniyle yürüyemeyip konuşamayan Çakır’a yaşam veren cihaz, zaman geçtikçe yetersiz kaldı ve ihtiyacını karşılamamaya başladı. Ekonomik durumlari iyi olmayan Çakır ailesi, değeri 50 bin YTL’yi bulan solunum cihazının erişkinler için olanını SSK’dan talep etti, ancak olumlu yanıt alamadı. Bu arada cihaz arızalandığında ya da elektrik kesildiğinde devreden çıktığı için ölümün eşiğine gelen Çakır’ın yaşaması için ailesi eve bir de jeneratör aldı. Zaman zaman arıza yapan jeneratör nedeniyle yaşamı riske giren Çakır’ı, ailesi hemen ambulansla hastaneye kaldırıp bu süre içinde de elle çalışan hava pompası ile hayatta kalmasını sağlamaya çalışıyor. 
     50 bin YTL değerinde yeni bir solunum cihazına ve yeni bir jeneratöre ihtiyaç duyan Mustafa Çakır’ın anne-babası ile abla ve ağabeyleri ise kardeşlerine her an bir şey olacağı endişesiyle tedirginlik yaşıyor. 
     Oğlunun hastalığının ailenin tüm fertlerinin yaşamını olumsuz etkilediğini belirten 54 yaşındaki baba Mehmet Çakır, Solunum cihazı eskidi ve yetersiz kalıyor. Ayrıca nefes borusunu aspire etmek için kullanılan küçük plastik aletin tanesi bile 40 YTL. Bunun her kullanılışında değiştirilmesi gerekir ama alamadığımız için yıkayıp yeniden kullanıyoruz, bu da sağlıksız oluyor. Mahallede sürekli elektrik kesintisi yaşandığından jeneratör aldık ama o da arıza yapınca oğlum nefessiz kalıyor, apar topar ambulansla hastaneye kaldırıyoruz. Onunla birlikte bizim hayatımız da bitiyor'' dedi. 
     
</TEXT>
</DOC>
