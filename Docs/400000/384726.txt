<DOC>
<DOCNO> 384726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sondun11.html </URL>
<DATE> 2005/10/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
"Türkler işgale değil, Mozart dinlemeye geliyor" 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
TÜRKİYE’nin Avrupa Birliği ile tüm üyelik müzakerelerine başlaması öncesinde Avusturya’nın direnişine karşı en ilginç tepki Avrupa Parlamentosu’nun Dışişleri Komisyonu üyesi Emilio Menendez del Valle’den geldi. Del Valle, Avusturya halkının Türkleri halen 1683 zihniyeti ile değerlendirdiğini belirterek, 400 yıla aşkın bir süredir kafalarını değiştiremeyen Avusturyalıların Türkleri halen Ortaçag zihniyeti ile ele aldıklarını söyledi. Türklerin kültür devrimini gerçekleştirmesinin üzerinden çok sular aktığını vurgulayan Emilio Menendez, "Türkler AB’ye girse girse Avusturya halkının düşündüğü gibi işgal için değil, bira içip Mozart’ı dinlemek için girerler" dedi. 
     İspanya’da yayınlanan Diariocritico gazetesine bir makele kaleme alan Avrupa Parlamentosu’nun Sosyalist üyesi, Avrupa’da bazı ülkelerin Müslümanların gerçekleştirdikleri reformları bilerek görmezlikten geldiğinin altını çizerek, bu durumun başta Avusturya olmak üzere AB’yi Hıristiyan kulübü olmasını isteyenlerin manevrası olarak nitelendirdi. 
     
     ’KAZANAN SAĞDUYU OLDU’ 
     AB’nin son dakikada bile olsa bu düşüncenin önüne geçerek tarihi bir adım attığını belirten Emilio Menendez, "Türkiye Müslüman bir ülke, ama laik olduğunu unutmayalım, şayet bu ülke verilen tüm sözleri tuttuysa ’Aramızda görmek istemiyoruz’ demek tüm Müslümanları reddetmek anlamına gelirdi. Neyse ki bu zihniyet kazanmadı, kazanan sağduyu oldu" dedi. İspanyol parlamenter, Türkiye’ye bundan sonraki atacağı adımlarda herkesin yardımda bulunması çağrısında da bulundu. 
     
</TEXT>
</DOC>
