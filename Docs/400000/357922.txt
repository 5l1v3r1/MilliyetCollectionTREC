<DOC>
<DOCNO> 357922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/guncel/gun03.html </URL>
<DATE> 2005/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya mimarları İstanbul'da buluştu 
</HEADLINE>
<TEXT>


22. Dünya Mimarlık Kongresi için dünyanın dört bir yanından gelen 6 bin mimar kayıtlarını yaptırdı 

ASLI ONAT 

22. Dünya Mimarlık Kongresi, Başbakan Recep Tayyip Erdoğan, kongre başkanı Süha Özkan, İstanbul Belediye Başkanı ve mimar Kadir Topbaş, Devlet Bakanı Kürşat Tüzmen, Mimarlar Odası Başkanı Oktay Ekinci ve UIA Başkanı Jaime Lerner ile çok sayıda davetlinin katıldığı törenle açıldı. İstanbul'un Habitat II'den sonra ev sahipliği yaptığı en büyük organizasyon olan 22. Dünya Mimarlık Kongresi, yurt dışından 6000 delegenin katılımıyla gerçekleştiriliyor. Mimarlar, 4-7 Temmuz tarihleri arasında sunumlarını yapacak, 7 Temmuz'dan sonra ise Genel Kurul toplanacak. 
10 bin izleyicinin takip etmesi beklenen kongre, pek çok paralel kültür sanat etkinliğine de sahne olacak. 

Konserle başladı 
Prof. Saim Akçıl yönetimindeki Tekfen Filarmoni Orkestrası'nın konseriyle başlayan töreni, yerli ve yabancı çok sayıda mimar ve mimarlık öğrencisi izledi. Cumhurbaşkanı Ahmet Necdet Sezer, sağlık problemi nedeniyle açılış töreninde yer almadı ancak Sezer'in mesajı dev ekrandan yayımlandı. 
Sezer, "Aranızda bulunamadığım için üzüntülüyüm. Dünyanın seçkin mimarlarını bir araya getiren bu kongre için İstanbul'un seçilmiş olması, kongrenin hedefiyle örtüşmektedir" dedi. 

'Çarpık yapılaşma' 
Erdoğan da İstanbul'un çarpık yapılaşmasına dikkat çekerek kongreden çıkacak kararları takip edeceğini ve bütün eleştirilere açık olacağını söyledi. 
Erdoğan, "İnsanlık olarak büyük bir medeniyet sınavından geçiyoruz. Ya bu gezegeni mutlu bir gezegen haline getireceğiz, ya da dünya gözyaşıyla, acıyla, kaybedilmiş bir tabiat ve mutsuz insanlarıyla bir kargaşaya doğru sürüklenecektir" dedi. 
Topbaş da, yeni teknolojilerin plaza türü binaları yapmaya yaradığını, fakat geçmişin tarihi dokusunu taklit etmeden özgün bir mimari yaratılması gerektiğini belirtti. 


</TEXT>
</DOC>
