<DOC>
<DOCNO> 367000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko11.html </URL>
<DATE> 2005/08/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Alarko, 1.5 milyar dolarlık projeye başladı... 
</HEADLINE>
<TEXT>

     Alarko Holding'in Riva'da 7 bin dönüm arazi üzerine kuracağı 1.5 milyar dolarlık Alkent Rivapark projesinin inşasına yıl sonunda, satışına da 2006 Mayıs ayında başlanması planlanıyor. 
     Alarko Holding Genel Koordinatörü Ayhan Yavrucu, yan atölyeleri ve alt müteahhitlik hizmetleri dışında birkaç bin kişiye iş olanağı yaratacak proje sonunda 20-25 bin kişinin yaşayacağı bir alan ortaya çıkacağını kaydetti. 
     Yavrucu, 7 bin dönümlük arazinin 2 bin dönümünün yol ve yeşil alana ayrıldığını, 5 bin dönümde ise inşaat yapılacağını belirterek, projenin üniversite, okul, sosyal yaşam alanları, kreş, hastane, yaşlılık bakım üniteleri ile postane, karakol ve belediye gibi kamu binalarının da yer aldığı farklı bir konsept üzerine kurulacağını söyledi. 
     Yaklaşık 4 bin villa konut ile çok az sayıda sıra evlerin yer alacağı 1.5 milyar dolarlık projenin inşasına yıl sonunda başlamayı planladıklarını belirten Yavrucu, 2006 yılı Mayıs ayında da satışa başlayacaklarını bildirdi. 
     Ayhan Yavrucu, Alkent Rivapark'ta villa fiyatlarının tiplerine göre 200 ila 350 bin dolar arasında değişeceğini, 10 yıllık süre içinde 5 fazda hayata geçirilecek ve 2 yılda bir fazın bitirileceği proje süresince her biten fazın kendi içinde yaşamaya başlayacağını söyledi. 
     Yavrucu, proje kapsamında müşterilerin talebine göre 10, 15 hatta 20 yıllık konut kredisi imkanı tanıyacaklarını kaydetti. 
     
     ''BAŞLI BAŞINA BİR KENT'' 
     Alarko Holding Genel Koordinatörü Yavrucu, 7 bin dönümlük alanda bir şehirde bulunması gereken her unsurun yer alacağını, projenin bir site tarzında düşünülmemesi gerektiğini dile getirerek, ''Şehrin bir bölgesinde tamamen kendisiyle bütünleşik ve kendisiyle yaşayan bir bölge yaratacağız. Alkent Rivapark, insanların şehire ihtiyaç duymaksızın yaşayabileceği başlı başına bir kent görünümünde olacak'' diye konuştu. 
     Son bir yılda konut fiyatlarının dolar bazında hemen hemen yüzde 50-60'lara varan oranda arttığına dikkati çeken Yavrucu, ''Biz çok sayıda konut üretmek suretiyle piyasada fiyatları ve şartları biraz regüle eder pozisyon alabileceğimize inanıyoruz'' dedi. 
     Ayhan Yavrucu, gelecek yıl hayata geçirilmesi planlanan mortgage sisteminin Türkiye'deki siyasi ve ekonomik istikrar devam ettiği sürece fiyatları daha da artıracağını ifade ederek, alım ve ödeme koşulları kolaylaştıkça talebin de mutlaka artacağını söyledi. 
     
     YURTDIŞI FAALİYETLERİ 
     Alarko Holding'in yurtdışı faaliyetlerine de değinen Yavrucu, Rusya'da ihalesini aldıkları onkoloji çocuk hastanesi inşasına yakında başlayacaklarını, Yemen Sana Hava Alanı ihalesi için teklif verdiklerini, ayrıca Körfez ülkeleri ile Kazakistan'da da yatırım projeleri bulunduğunu kaydetti. 
     Yavrucu, Türkiye'deki özelleştirmeleri yakından takip ettiklerini vurgulayarak, Doğuş Holding ile birlikte teklif vermeyi düşündükleri Milli Piyango'nun özelleştirilmesinde şartnameyi beklediklerini belirtti. 
     Elektrik dağıtım ve üretimiyle de çok yakından ilgilendiklerine işaret eden Yavrucu, ''Bunların da şartnamelerinin yayınlanmasını bekliyoruz. Şartname yayınlanır yayınlanmaz yabancı ortaklarla birlikte o ihalelere de teklif vereceğiz'' diye konuştu. 
     
</TEXT>
</DOC>
