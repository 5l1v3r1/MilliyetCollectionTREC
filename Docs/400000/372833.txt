<DOC>
<DOCNO> 372833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo13.html </URL>
<DATE> 2005/08/25/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Anderlecht'te hırsızlık şoku, Serhat Akın şaşkın... 
</HEADLINE>
<TEXT>

     Mehmet Özdemir Bildiriyor 

Avrupa Şampiyonlar Ligi 3. ön eleme turunda dün akşam deplasmanda Çek Cumhuriyeti'nin SK Slavia Prag takımını 2-0 yenerek ligde oynama hakkını elde eden Belçika'nın RSC Anderlecht takımının futbolcuları, soyunma odalarına döndüklerinde hırsızlık şokuyla sarsıldılar. 
     Karşılaşmada 1 gol atan ve bir de asist yaparak sahanın yıldızı olan Serhat Akın'ın pasaportu, saati, cep telefonu, kredi kartları ve parası çalındı. Diğer oyuncuların da cüzdanlarının ve evlilik yüzükleri gibi altın takılarının çalındığı öğrenildi. 
     RSC Anderlecht Kulübü yöneticilerinin maç sonrası hemen Çek polisini çağırarak rapor tutturduğu ve UEFA'ya da konuyla ilgili şikayette bulunacakları açıklandı. 
     Olay nedeniyle büyük üzüntü yaşayan RSC Anderlecht'in Çek kalecisi Daniel Zitka, ''Arkadaşlarıma karşı mahçup oldum. Çok utandım. İçimden ağlamak geldi'' dedi. 
     Serhat Akın ise bu düzeyde bir organizasyonda böyle birşey olabileceğini hiç düşünmediğini belirterek, ''Bunu 6 yaşımdayken yaşamıştım. Fakat bu kez soyunma odamıza bir terörist de girip bomba bırakabilirdi ve hepimiz ölebilirdik. Benim en önemli kaybım pasaportum'' diye konuştu. 
     Milli futbolcu, dünkü maçla ilgili olarak da şunları söyledi 
     ''Biz bu maç için çok çalıştık. Teknik direktörümüz bize büyük güven verdi. Her iki yarıda 1'er gol kaçırdım. Fakat yakaladığım üçüncü fırsatı soğukkanlılığımla değerlendirmeyi başardım. Zaten buraya gol atmak için geldim. Görevimi de en iyi şekilde yerine getiriyorum. Anderlecht'e kendimi ispat etmeye gelmedim. Bunu zaten Fenerbahçe'de yapmıştım. Avrupa Şampiyonlar Ligi'ne yükselmemiz çok güzel bir olay. İnşallah Barcelona ve Real Madrid gibi takımlarla karkşılaşırız. Bu lehimize olur.'' Öte yandan Belçika basını, bugünkü sayfalarında Serhat Akın'a yine büyük yer ayırdı. 
     Serhat Akın ile ilgili haberlerini sürmanşetten veren gazeteler, SK Slavia Prag maçındaki performansı nedeniyle milli futbolcuya övgüler yağdırdı. 
     
</TEXT>
</DOC>
