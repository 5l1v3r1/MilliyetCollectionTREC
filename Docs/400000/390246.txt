<DOC>
<DOCNO> 390246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur27.html </URL>
<DATE> 2005/10/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fatih Cami avlusundaki gösetri... 19 kişi hakkında dava açıldı 
</HEADLINE>
<TEXT>

     Yasadışı Hizb-ut Tahrir örgütü adına Fatih Camii avlusunda gösteri yaptıkları öne sürülen 19 kişi hakkında 18 yıla kadar hapis cezası istemiyle dava açıldı. 
     İstanbul Cumhuriyet Başsavcılığı’nca hazırlanan iddianamede, 14’ü tutuklu 19 sanığın, "Türkiye’de mevcut Anayasal düzeni değiştirerek yerine şer-i esaslara dayalı Raşidi Hilafet devletini kurmak amacıyla anlaşma içinde oldukları" belirtildi. 
     Ürdün’de 1950 yılında kurulan örgütün Türkiye, Suriye, Lübnan, Sudan, Kuveyt, Malezya ve Özbekistan gibi devletlerin yanı sıra İngiltere, Almanya ve Avusturya gibi Avrupa ülkelerinde de faaliyetlerini yürüttüğü öne sürülen iddianamede, örgütün bir Türkiye sorumlusunun bulunduğu ve buna bağlı olarak faaliyet yürüten 4 kişiden oluşan eyalet komitesi olduğu ifade edildi. 
     Daha önce yapılan operasyonlarda örgütle ilişkisi olan yaklaşık 400 kişinin tespit edilerek haklarında dava açıldığı belirtilen 
     iddianamede, bazı örgüt üyelerinin benzer amaçlar için örgütlenen İBDA C isimli terör örgütü ile görüşmeler yaptığı vurgulandı. İddianamede, örgütün amacına ulaşmak için illegal bir yapılanma içerisine girilerek sorumlularının talimatları doğrultusunda basın açıklamaları yapıldığı, Fatih Camii avlusunda 2 Eylül’de cuma namazı sonrasında izinsiz gösteri düzenlendiği, örgüte eleman kazandırmak amacıyla sohbet ve toplantılar yapıldığı, hükümet üyelerine, askeri kurumlara, valilik ve emniyet müdürlüklerine örgüt bildirilerinin posta yoluyla gönderildiği kaydedildi. Örgütün organize bir şekilde çalıştığı ve gizli bir yapılanma içerisinde olduğunun anlaşıldığı ifade edilen iddianamede, 19 şüphelinin durumları tek tek incelenip, ifadelerinden de alıntılara yer verildiği görüldü. İddianamede, örgütün resmi sözcüsü olduğu öne sürülen Yılmaz Çelik’in de aralarında bulunduğu 19 sanığın, yeni TCK’nın 316 1. maddesi uyarınca "devletin güvenliğine, anayasal düzene ve düzenin işleyişine karşı anlaşmak" suçundan 4.5 ile 18 yıl arasında hapis cezasına çarptırılması istendi. Sanıkların yargılanmasına, önümüzdeki günlerde Beşiktaş’taki İstanbul Ağır Ceza Mahkemesi’nde başlanacak. 
     
</TEXT>
</DOC>
