<DOC>
<DOCNO> 380192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun07.html </URL>
<DATE> 2005/09/21/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Endonezya uyardı ''Kuş gribi salgın boyutunda '' 
</HEADLINE>
<TEXT>

     Endonezya’nın başkenti Cakarta’da ortaya çıkan kuş gribi vakalarının salgın boyutunda olduğu belirtildi. 
     Endonezya Sağlık Bakanı Siti Fadillah Supari, 12 milyon kişinin yaşadığı başkente son aylarda zaman zaman insanların kuş gribinden öldüğünü belirterek, "Bu bir salgın olarak tanımlanabilir. Bu vakalar, kaynağını belirleyemediğimiz sürece tekrar olabilir" dedi. 
     Ancak Bakan, salgının "ürkütücü boyutlarda" olmadığını belirtti. 
     En son bugün olmak üzere, son aylarda Endonezya’da 4 kişi kuş gribinden öldü. Bakan Supari, 6 kişinin de ölen 5 yaşındaki kız çocuğunun yattığı aynı hastanede kuş gribi şüphesiyle tedavi görmekte olduğunu açıkladı. 
     Bu arada, kuş gribine sık rastlanan bölgelerdeki kümes hayvanlarının topluca itlaf edileceği bildirildi. 
     Tarım Bakanı Anton Apriyantono, bu bölgelerin henüz belirlenmediğini ama belirlenir belirlenmez tek bir defada kitlesel olarak kümes hayvanlarının itlaf edileceğini söyledi. 
     
</TEXT>
</DOC>
