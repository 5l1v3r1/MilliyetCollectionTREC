<DOC>
<DOCNO> 381178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonsiy11.html </URL>
<DATE> 2005/09/24/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Baykal Kardeşliğimiz bir kez giderse onun telafisi olmaz... 
</HEADLINE>
<TEXT>

     CHP Genel Başkanı Deniz Baykal, ''Kardeşliğimiz bir kez giderse onun telafisi olmaz. Memleketçe, kardeşçe, dostça, yaşamanın kıymetini bilerek, bunu tehlikeye sokanlar karşısında dimdik ayakta durmalıyız'' dedi. 
     Partisinin İl Kongresi'ne katılmak için Mardin'e gelen Baykal, Mardin Çok Amaçlı Toplum Merkezi'ni ÇATOM ziyaret ederek, yetkililerden çalışmalar hakkında bilgi aldı. 
     Baykal ÇATOM yetkilileri tarafından kendisine kilim hediye edilmesi üzerine, bin YTL'lik yardımda bulundu. 
     Daha sonra, kongrenin yapıldığı Mardin Kapalı Spor Salonu'na geçen Baykal, yaptığı konuşmada siyasi tartışma yaratmak için buraya gelmediğini söyledi. Baykal, ''Mardin'den bir barış ve kardeşlik mesajı vermeye geldim. Böyle bir mesajın verilebileceği en uygun yerin Mardin olduğunu düşünüyorum. Burada her inanç, ırk, mezhepten insanlar barış ve kardeşlik içinde yaşıyor'' dedi. 
     
     ''KARDEŞLİĞİMİZ BİR KEZ GİDERSE ONUN TELAFİSİ OLMAZ'' 
     Baykal, ülkenin birçok konuda sıkıntıları olduğunu, çiftçilerin borç batağı, hayvancılık yapanların perişan halde olduğunu ileri sürdü. 
     İşsizliğin, Türkiye'nin hala en büyük sorunu olduğunu anlatan Baykal, şunları söyledi 
     ''Ekonomik sorunlar giderek artıyor. Türkiye'deki vergiler dünyadaki en yüksek vergilerdir. GAP Projesi neredeyse durdu. Sulama kanalları yapılmıyor. 
     Ekonomik dertlerimizi çözeriz, yoksulluğu şerefimizle çekeriz. Bütün bu konular çözülür. Yolsuzluk yapanlardan, keser döner, sap döner, bir gün gelir hesap döner hesapları sorulur. Bütün bunların yolu var. 
     Kardeşliğimiz bir kez giderse, onun telafisi olmaz. Memleketçe, kardeşçe, dostça, yaşamanın kıymetini bilerek, bunu tehlikeye sokanlar karşısında dimdik ayakta durmalıyız. Bu milletin, ağzının tadını korumaya ihtiyacı var. Bu temeli koruyalım. Burada yaşayan insanların farklı soylardan, inançlardan, anlayışlardan, aşiretlerden geliyor olmasını doğal karşılayacağız. Bu konuda tereddüt olmayacak. Kimse, kimsenin kimliğini yok saymaya kendi kafasına göre şekillendirmeye kalkamayacak. Bu anlayış kökleşirse kalıcı barış sağlanır.'' Baykal, CHP olarak bu anlayışın yerleşmesi için çok çaba gösterdiklerini ve göstermeye de devam edeceklerini ifade etti. 
     
     ''ANADİLİNİ HERKES, ÖZGÜRCE KULLANACAK'' 
     Türkiye'nin bir dil, ırk, kafatası, kan ve bir din devleti olmadığını belirten Baykal, ''Devletin, kimseye senin aslın, neslin, soyun, sopun nedir diye sormaya hakkı olmadığını'' ifade etti. 
     Deniz Baykal, şöyle dedi 
     ''Biz bunun için 15 yıldır mücadele veriyoruz. Irkımız farklı olabilir, kimi Türk, kimi Arap, kimi Arnavut, kimi Kürt, kimi Acem, kimi Gürcü, kimi Çerkez'dir. Soy, sop Allah'ın takdiridir nasıl değiştirelim. 
     Devlet benim kimliğimi yeniden tayin etmemeli, herkes kendi kimliğini özgürce ifade etmelidir. Kimse eziklik duymadan, kimse üstünlüğe kapılmadan, şu soydanım, bu soydanım diyebilsin. Bunun günahı yok, herkes Allah'ın kuludur. 
     Anadilini herkes, özgürce kullanacak. Kimsenin anadilini öğrenmesinde, konuşmasında, devlete, topluma, ya da farklı anadil konuşanlara karşı husumet, düşmanlık, meydan okuma hakkı yoktur. Herkes o dilde konuşabilir, yayın yapabilir, kaset çıkarabilir. Bunda sakınca yok, devlete bir tehdit de yok. Bunu Türkiye'ye anlatmaya çalışıyoruz. Bir insanın soyu-sopu nedeniyle ona ebedi mahkumiyet getirilemez.'' 
     
     ''KARDEŞ OLMANIN SORUMLUĞU VAR'' 
     Baykal, etnik kimliği farklı diye kimsenin kardeşliği bozamayacağını belirtti. 
     Ezelden beri bu topraklar üzerinde kardeşçe yaşandığını ve kardeş olmanın sorumluğu olduğunu anlatan Baykal, şunları söyledi 
     ''Ben 'seni kabul etmiyorum' deme hakkı yok hiçbirimizin. Kardeşlik bir kez bozulursa, çok kötü olur. 'Ben ayrılacağım, sürüyü dağıtacağım, meydan okuyacağım' dersen, yanlış olur. Ayrışmak doğru değildir. 
     Hele kendi iddianı bomba ile C4 ile mayınla, silahla söylemeye kalkarsan, işte o zaman hiç olmaz. Siyasette silahın yeri yoktur. Siyaset, fikirle, akılla, düşünceyle yapılır. Tehditle, baskıyla suikastla yapılmaz. Yapılmaya kalkılırsa iş çığırından çıkar. 
     Bilesin ki sen silah kullanırsan, senden daha çok silah kullanıcılar çıkar, silah silahı davet eder, silah silahı meşrulaştırır. Bu işin sonu yok, silahı masadan kaldırın. 
     Silahı mutluluk için kulanın diyeceğim ama düğünlere baktığımızda başımıza gelenler ortada. Silahı haklılığınızın gereği için kullanmayın çünkü, sizin kullandığınız gibi başkaları da kullanır. Bu ülkeyle oynamak isteyenlere toplum olarak net tavır takınmalıyız. Bizi birbirimize düşürecek, kardeş kavgası yaratacak şeylere fırsat vermemeliyiz. Türkiye'nin tapusu hiçbir kurumun, kesimin, inanç gurubunun, elinde değildir. Türkiye'nin tapusu 70 milyonun elindedir.'' Baykal, daha sonra Mardin Organize Sanayi Bölgesi'nde bulunan kıl çadırda onuruna verilen yemeğe katıldı. 
     
</TEXT>
</DOC>
