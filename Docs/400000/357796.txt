<DOC>
<DOCNO> 357796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/yazar/uras.html </URL>
<DATE> 2005/07/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Törkiş Telekom'dan kurtulduk Elhamdülillah 
</HEADLINE>
<TEXT>


Törkiş Telekom'u bir türlü bir yabancıya satamadık diyerek bir dertleniyorduk... Bir dertleniyorduk... Anlatamam... Önceki gün Törkiş Telekom'u Lübnanlı rahmetli Hariri'nin çocuklarına sattık da rahatladık... Törkiş Telekom'dan kurtulduk "Elhamdülillah .." 
Gerçi biz kurduk, biz işletiyorduk ama. Ne bileyim, nasıl anlatayım Törkiş Telekom'un bizim olmasından pek mi pek rahatsızdık. Verdik Lübnanlı Müslüman dostlarımıza. Biz becerirsiniz. Daha iyi becerirsiniz dedik. Becersinler bakalım... 
Törkiş Telekom'un kasasında 2004 yılı k rından oluşan 2.2 katrilyon Törkiş Lira 1.7 milyar ABD doları varmış. Bu paranın ne olacağı belli değilmiş. 
Törkiş Telekom'u, Lübnanlı rahmetli Hariri'nin çocuklarına 6.5 milyar dolara satmışız ama, onlar bu parayı "şıp diye" vermeyecekmiş. Önce 1.6 milyar dolar verecekmiş. Sonra 5 yılda taksit taksit ödeyecekmiş... 
Dostlarımızı fazla sıkıştırmamak gerekir. 2004 yılında olduğu gibi Törkiş Telekom'un 2005 yılı k rı da 1.7 milyar dolar dolayında olursa, o para ilk taksidi karşılar. Ceplerinde de üç beş dolar kalır... Gelecek yıllar da k rın yarısıyla borç taksitlerini öderler... Olur biter... 

Sattık kurtulduk 
Mühim olan Törkiş Telekom'u satıp kurtulmak. Böyle malların Türklerin elinde kalması bizi rahatsız ediyor. Gelsin bu yabancılar. Alsınlar bunları. Bizi rahat ettirsinler. Biz onlara dua edelim... 
Ben, iyi ki Sayın Başbakanımız ile Lübnan'a gitmişim. Rahmetli Hariri'nin mezarını ziyaret etmişim... Yoksa, Törkiş Telekom'u satın alan Saudi Oger'in ne babayiğit bir firma olduğunu, Hariri Ailesi'nin kim olduğunu nereden bilecek, nereden takdir edebilecektim ki... 
Törkiş Telekom'u "Telekom Italia" ile birlikte satın alan Saudi Oger firmasını Refik Hariri, 1978 yılında Suudi Arabistan'da Riyad şehrinde bir inşaat firması olarak kurdu. Ama bu firma Arap dünyasında bastırdığı Kuran'larla adını yüceltti. 1984 yılından bu yana Medine'de Kuran baskısı için kurulmuş dünyanın en büyük tesislerine sahip. Bugüne kadar 30 dilde 164 milyon adet Kuran basmış, dünyanın her yanına dağıtmış. 

Alan "Müslüman" kardeş 
Saudi Oger'in kurucusu Refik Hariri, 1944 yılında Lübnan'ın Sayda şehrinde fakir bir çiftçi çocuğu olarak dünyaya geldi. Liseyi bitirdikten sonra 1964 yılında Suudi Arabistan'a geçti. Öğretmen olarak çalışmaya başladı. 1970'li yılların ortasında bazı petrol şirketleriyle anlaşmalar imzaladı. O yıllar Lübnan'da iç savaş başlamıştı. Küçük ihalelere girdi. Derken işi büyüttü. Kısa sürede Arap dünyasının hatta tüm dünyanın sayılı zenginlerinden biri oldu. 
Bir yanda Kuran basarken, öbür yanda gazete basmaya başladı. Radyo ve TV istasyonları satın altı. Yayın dünyası ona parasal güç yanında potansiyel siyasi güç sağladı. 1988 yılında Lübnan'da iç savaş sona erince Lübnan'a döndü. Seçimlere katıldı. 1992 yılında başbakan oldu. Beyrut'un yeniden yapılanmasını sağladı. Bu çabasıyla halkın sempatisini topladı. 2004 Ekim ayında başbakanlıktan istifa etti. 2005 Şubat ayında bombalı saldırıda hayatını kaybetti. 
Ölünceye kadar Saudi Oger'in, inşaat, telekomünikasyon, taahhüt gruplarının başında idi. 
Aile şirketini şimdilerde erkek çocukları yönetiyor. Oğlu Sadettin Hariri, babasının yolunda siyaset sahnesine çıkmaya çalışıyor. 
İşte bizim Törkiş Telekom'u alan "yabancı sermaye", Lübnanlı "Sünni Müslüman", bu Hariri Ailesi'nin sermayesi... 



</TEXT>
</DOC>
