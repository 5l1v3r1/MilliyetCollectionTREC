<DOC>
<DOCNO> 395047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sondun14.html </URL>
<DATE> 2005/11/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Iraklı işadamları, Amerikan askerlerinin işkence yaptığını iddia etti 
</HEADLINE>
<TEXT>

     Irak'ta Amerikan askerleri tarafından tutuklanan 2 Iraklı işadamı, askerlerin kendilerine işkence yaptığını iddia etti. 
     Taha Muhammed Sabbar 37 ve Şerzad Kemal Halid 35 , Associated Press ajansına yaptıkları açıklamada, 2003 yılı temmuz ayında tutuldukları Bağdat'taki bir sarayda Amerikan askerlerinin kendilerini aslan kafesine atmakla tehdit ettiğini söyledi. 
     Sabbar, askerlerden birinin aslan kafesinin kapısını açtığını, ikisinin kendisini kafesin içine soktuğunu, aslanlar kendisine doğru koştuğunda da geri çektiklerini belirterek, ''Bilincimi tamamen yitiriyordum'' dedi. 
     Halid de, kendilerine yapılanın yanlış olduğunu Amerikan halkına anlatmak için ABD'ye geldiklerini belirterek, 8 tutukluyla birlikte ABD Savunma Bakanı Donald Rumsfeld'e karşı dava açmalarının nedenini, ''Orduda en yüksek mevkili kişi o'' sözleriyle açıkladı. 
     Başlarına geçirilen kılıflardan ve sürekli dipçik darbesi almaktan bahseden Halid, ''Çok korkuyordum. Boğulacağımı düşünüyordum. Her bağırdığımda ve onlara yalvardığımda, bana vuruyorlardı'' dedi. 
     Amerikan askerlerinin, ''itirafta bulunmaması halinde'' kendisini aslan kafesine atmakla tehdit ettiğini belirten Halid, ''askerlerin kendisine sürekli olarak, Irak'ın devrik lideri Saddam Hüseyin'in kitle imha silahlarının nerede olduğunu sorduğunu, bunu acayip bulup güldüğünde daha fazla dayak yediğini ve üç kere aslan kafesine sokulduğunu'' ileri sürdü. 
     Her iki işadamı da yaşadıklarından sonra ülser, kabus ve uykusuzluk gibi ruhsal ve fiziksel rahatsızlıkları olduğunu belirtirken, Halid, yine tutuklanacağı endişesi taşıdığından ABD'de olmaktan bile korktuğunu ifade etti. 
     Amerikan Yurttaşlık Hakları Derneği ve Önce İnsan Hakları kuruluşu, Sabbar ve Halid'in de aralarında bulunduğu 8 tutuklu adına ABD Savunma Bakanı Donald Rumsfeld ve diğer askeri yetkililere geçen mart ayında dava açmıştı. 
     Washington'daki federal mahkemeye gönderilen davada, tutukluların cinsel tacize maruz kaldığı, öldürülmekle korkutulduğu, yemek ve sudan mahrum bırakıldığı ve diğer işkence biçimlerinin kurbanı olduğu savunuluyor. 
     Taha Muhammed Sabbar, Irak'ta yaklaşık 6 ay, Şerzad Kemal Halid 2 ay kadar tutuklu kalmıştı. Her iki davacı, Ebu Garib'de görevlendirilen Amerikalı Albay Thomas Pappas'ın komutasındaki askerlerin gözetimindeydi. 
     
</TEXT>
</DOC>
