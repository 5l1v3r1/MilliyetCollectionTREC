<DOC>
<DOCNO> 392201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sonspo03.html </URL>
<DATE> 2005/11/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Sevilla-Beşiktaş maçı İspanyol basınında... 
</HEADLINE>
<TEXT>

     Şenhan Bolelli 

UEFA Kupası H Grubu'nda FC Sevilla'nın Beşiktaş'ı 3-0 yenmesinin ardından bugünkü İspanyol gazeteleri maçın golcüleri Saviola ve Kanoute'yi göklere çıkardı. 
     Arjantinli Saviola'yı ''altın adam'' ilan eden Marca gazetesi, Sevilla forması altında ilk resmi golünü atan futbolcunun Beşiktaş'a karşı takımını sırtlayan isim olduğunu yazdı. 
     Sevillalı futbolcular, basına verdikleri demeçlerde, Avrupa kupalarında bu zamana kadar yenilgi yüzü görmemelerinin en büyük sebebini ''ateşli taraftarları'' olarak gösterdi. 
     ''Lider Saviola'' manşetini atan As gazetesi de, ''Arjantinli futbolcu, ikinci yarı takımının lideri oluyor ve Kanoute ile birlikte stadı ayağa kaldırıyor'' değerlendirmesini yaptı. 
     Gazete, maçın en kötüsü olarak Ailton'u seçerken, ''Beşiktaş'ın en büyük tehlikesi olarak sunulsa da Javi Navarro'ya karşı hiçbirşey yapamadı'' yorumunda bulundu. 
     Öte yandan El Correo de Andaluica gazetesi maçın 2 golünü atan Malili Kanoute'nin, ligde golü olmamasına rağmen UEFA kupasında gol sayısını 4'e çıkarttığına dikkati çekti. ''Avrupalı golcü'' başlığını atan gazete, Malili futbolcunun, Saviola ile birlikte Sevilla'nın tüm problemlerini çözdüğünü belirtti. 
     ABC gazetesi de, Saviola'nın dün akşam yıldızlaştığını savundu. İspanyol basını, Beşiktaş'ın sadece 45 dakika Sevilla'yı durdurarak, tehlikeli ataklar yarattığını ancak ikinci yarı maçın tüm üstünlüğünü Sevilla'nın eline aldığını ifade etti. 

     
</TEXT>
</DOC>
