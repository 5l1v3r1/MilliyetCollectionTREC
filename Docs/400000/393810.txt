<DOC>
<DOCNO> 393810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy30.html </URL>
<DATE> 2005/11/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Şemdinli'den Mehmet Ağar'a ilginç telefon 
</HEADLINE>
<TEXT>

     DYP’nin, Genel Başkan Mehmet Ağar başkanlığında bugün parti genel merkezinde yapılan Başkanlık Divanı ilginç bir olaya sahne oldu. 
     ANKA’nın edindiği bilgiye göre, Divan devam ederken Ağar’a acil bir telefon bağlandı. 
     Hakkari Şemdinli’den aradığını söyleyen bir güvenlik görevlisi telefonda Ağar’a, polis noktasında ateş altında olduğunu belirterek yardım istedi. 
     Ağar, bunun üzerine telefonla Hakkari ve Ankara’daki yetkilileri arayarak yardım isteyen güvenlik görevlisinin durumunu iletti. 
     Bir süre sonra telefonla kendisini arayan güvenlik görevlisinin durumunu merak eden Ağar, telefonla görüştüğü görevlinin, "Özel tim gelerek beni kurtardı" demesi üzerine rahat bir nefes aldı. 
     
     TELEVİZYONDA ANLATTI 

     Mehmet Ağar, Sky Türk Televizyonu’nda "Naz Tolga İle Gündem" programına katılarak, DYP Başkanlık Divanı toplantısı sırasında, Şemdinli’deki polislerin kendisini telefonla araması olayını anlattı. 
     Saat 16.00 - 16.30 arasında Başkanlık Divanı’nda Muğla mitingini görüştükleri sırada sekreterinin aradığını ve "Bir polis memuru vurulduğunu söylüyor. Sizinle çok acele görüşmek istiyor" dediğini kaydeden Ağar şöyle devam etti 
     "’Bağla’ dedim. Arkadaşlar da dinliyorlar telefonu. 
     ’Efendim biz sıkıştırıldık. Her tarafımızdan kurşun yağıyor yardım gelmiyor bize’ dedi. ’Sakin olun. Telefonla da konuşmayın kendinizi koruyun. Gelir her türlü yardım. Sakin olun bir şey olmaz’ diye telkin etmeye çalıştım. ’Bizi vuracaklar öleceğiz burada. Cenazemizi kaldırın, cenazemize sahip çıkın’ dedi. ’Üzülme, telefonu kapa ve kendini koru’ dedim. Hemen Hakkari valisi, emniyet müdürü, ilgili makamları aradık. Makamlara ulaştık. Onlarda konuyu takip ediyorlarmış zaten. Aradan yarım saat 40 dakika geçtikten sonra tekrar görüştüğümüzde yardımcı zırhlı araçların, komandoların geldiğini söylediler ve bir problem olmadığını söylediler. 
     Olay bu bize intikal eden." 
     
</TEXT>
</DOC>
