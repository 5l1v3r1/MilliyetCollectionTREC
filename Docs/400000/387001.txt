<DOC>
<DOCNO> 387001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/son/sonyas08.html </URL>
<DATE> 2005/10/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kuş gribinin tek silahı egzotik meyve 
</HEADLINE>
<TEXT>

     
     Metin Güneş CNN TÜRK Londra 

     
Çin'de yetiştirilen bir tür meyve, kuş gribine çare bulmak için dünya çapında yapılan araştırmaların odak noktası oldu. 
     Küçük bir ağaçtan alınan ve 'yıldız anise' denilen sıradışı bu meyve, İngiltere'de süpermarketlerde satılıyor ve tüketiciler meyveyi keskin tadı için tercih ediyor. 
     Meyve aynı zamanda şu anda kuş gribine karşı dünyanın elinde bulunan tek ilaç Tamiflu'nun içerdiği asitin de kaynağı. 
     Tamiflu kuş gribi enfeksiyonunu önleyemiyor ancak şiddetini azaltabiliyor. Etkili bir aşı bulunamadığı sürece dünya ile 'modern çağ salgını' arasındaki tek bağlantı Tamiflu. 
     Birçok ülkenin kitleleri kuş gribine karşı korunmak amacıyla yeteri kadar Tamiflu ilacı stoklayamamasının nedeni ise yeteri kadar 'yıldız anise' meyvesinin bulunamaması. 
     Tamiflu'nun yapıldığı meyve Çin'de dört bölgede yetiştiriliyor ve İsviçreli ilaç üreticisi Roche'a göre bu meyvenin büyük miktarlarda çekirdeğine ihtiyaç var. 
     Mart ve mayıs ayları arasında yerel yetiştiriciler tarafından toplanan yıldız anise, önce temizleniyor ve daha sonra ilaçta kullanılacak asit çıkarılıyor. 10 aşamadan oluşan bu işlem yaklaşık bir yıl sürüyor. 
     
     Yıldız anise üretiminin yüzde 90'ı Roche'a ait 

     Yıldız anise ağacı, Tamiflu ilacının imalatına uygun asit içeriyor ve Çin'deki dört bölgedeki üretimin yüzde 90'ını da Roche kullanıyor. 
     Diğer şirketlerin de bu ilacı yapabilmesi için ilaç üzerindeki patent haklarını gevşetmesi için Roche'a baskı yapılıyor. 
     Roche ise hammade kıtlığı nedeniyle başka bir ilaç imalatçısının bu ilacı üretmesinin çok zor olduğu savunmasını yapıyor. 
     İngiltere hükümeti nüfusunun yüzde 25'ine yetebilecek olan 14.6 milyon Tamiflu ilacı siparişi verdi ancak bunun sadece 2.5 milyonu teslim edildi. 
     Aralarında ABD de olmak üzere birçok ülke ise ilaç için sırada bekliyor. 
     Roche 2004 yılında Tamiflu üretimini iki katına çıkardığını duyurmuştu. 2005 yılında bir kez daha iki katına çıkardı ve önümüzdeki yıl da iki katına çıkarmayı planladığını duyurdu. 
     Ancak Roche diğer şirketlerin de aynı ilacı üretebilmeleri için gerekli olan patent gevşetme çağrılarının işe yaramayacağını duyurdu. 
     
     'Virüsün insanlar için tehlikeli boyutu kalmadı' 

     Sağlık Bakanlığı Temel Sağlık Hizmetleri Genel Müdürlüğü ise Manyas'ta ortaya çıkan hastalığın kuluçka süresinin tamamlandığını belirterek virüsün insanlar için tehlikeli bir boyutunun kalmadığını duyurdu. 
     Zoonoz ve Paraziter Hastalıklar Şube Müdürü Ramazan Uzun, "hastalık geçen hafta ortaya çıktığına göre kuluçka süresi tamamlanmıştır. Eğer herhangi bir bulaşma olsaydı şimdiye kadar çoktan ortaya çıkardı'' dedi. 
     Gerek hayvan, gerekse insan sağlığı açısından bölgede herhangi bir risk bulunmadığını bildiren Uzun, Sağlık ile Tarım ve Köyişleri Bakanlıklarının her türlü tedbiri aldıklarını söyledi. 
     Sağlık Bakanlığı, bununla birlikte il sağlık müdürlüklerine, olası bir vakayla karşılaşıldığında alınması gereken tedbirleri içeren bir genelge gönderecek. 
     Balıkesir Vali Vekili Halil Yavuz ise Manyas ilçesinin Kızıksa beldesinde 29 ekimde dolacak olan karantina süresinin uzatılmayacağını duyurdu. 
     
</TEXT>
</DOC>
