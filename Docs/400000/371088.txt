<DOC>
<DOCNO> 371088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/19/yasam/axyas01.html </URL>
<DATE> 2005/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek motorla zorunlu iniş 
</HEADLINE>
<TEXT>


İstanbul'dan Brüksel'e uçan Fly Air'e ait A- 300, iki motorundan biri arıza ikazı verince, 303 kişiyle Budapeşte'ye zorunlu indi 

Sinan Toros 

Fly Air'in İstanbul - Brüksel seferini yapan Airbus A - 300 tipi yolcu uçağı, iki motorundan birisinin arızalanması sonucu havada heyecanlı anlar yaşadı. 
İstanbul'dan 292 yolcu ve 11 mürettebatla havalanan uçağın gösterge sisteminde bir arıza meydana geldi. Bunun üzerine pilotlar, Macaristan'ın başkenti Budapeşte'deki Ferihegy Havaalanı'na zorunlu iniş kararı aldı. 

Yolcuları başka uçak aldı 
Göstergelerin motor arızası ikazı verdiği, kaptan pilotun da bunun üzerine uçuş güvenliği açısından en yakın havalimanına inme kararı aldığı öğrenildi. 
Ferihegy Havaalanı yetkilisi İbolya Forika, pilotun dün yerel saatle 06.52'de kuleyi arayarak iniş izni istediğini, uçağın arızasının giderilmesi için bakıma alındığını kaydetti. Yolcular ise öğle saatlerinde İstanbul'dan gönderilen aynı tip bir başka uçakla Brüksel'e ulaştı. Tüm yolcuların Belçika'da yaşayan Türkler olduğu belirtildi. 

THY uçağı da zorunlu indi 
Bu arada, İstanbul - Stuttgart seferini yapan THY'ye ait yolcu uçağının, bir Türk yolcunun kalp krizi geçirmesi üzerine Sofya havaalanına zorunlu iniş yaptığı bildirildi. 



</TEXT>
</DOC>
