<DOC>
<DOCNO> 361096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo19.html </URL>
<DATE> 2005/07/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Galatasaray'da Ergün'ün tedavisi sürüyor... 
</HEADLINE>
<TEXT>

     Galatasaray'da belindeki ağrıları nedeniyle Hollanda kampını yarıda bırakmak zorunda kalan Ergün Penbe'nin tedavisi sürüyor. 
     Galatasaray Sağlık Heyeti'nden Dr. İlker Yücesir, AA muhabirine yaptığı açıklamada, Ergün'ün belindeki problemin belli bir süredir devam ettiğini belirterek, ''Ama biz kampa gitmesine engel teşkil etmediğini düşünmüştük. Sonra ağrıları artınca geri geldi. Kendisine bir tedavi programı hazırladık ve bugün de yine kontrolden geçti. Durumu iyi seyrediyor ve olumlu. Tabii ki henüz düzenli antrenman yapmasını uygun görmüyoruz'' dedi. 
     Dr. Yücesir, Ergün'ün İstanbul'a dönüşünden sonra ameliyat olduğu şeklinde basına yansıyan haberleri yalanlayarak, ''Herhangi bir operasyon olmadı. Sadece tetkik amacıyla ameliyathaneye girdi ve çıktı'' derken, yeniden takıma dönüşü için süre vermekten kaçınarak, şunları söyledi 
     ''Ortalama bir süre vermek istemiyoruz. Beliyle ilgili şikayetleri geçtikten sonra takıma katılacak. Tabii ki bu süre içerisinde kondisyon kaybı olacak. Biz şu an egzersiz ağırlıklı bir tedavi uyguluyoruz ancak bu futbola yönelik değil, tedaviye yönelik bir program. Takıma katıldıktan sonra da zamana ihtiyacı olacaktır. Tedavi açısından 10 gün sonra yapacağımız kontrol durumu netleştirecektir. Amacımız en kısa sürede takıma yetiştirebilmek. Biz yine de temkinliyiz.'' 
     
</TEXT>
</DOC>
