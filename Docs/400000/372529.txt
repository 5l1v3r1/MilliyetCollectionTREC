<DOC>
<DOCNO> 372529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sonspo18.html </URL>
<DATE> 2005/08/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Fenerbahçe'de kura heyecanı... 
</HEADLINE>
<TEXT>

     Fenerbahçe'nin bu sezon doğrudan yer aldığı Avrupa Şampiyonlar Ligi'nde, 2005-2006 sezonu grup maçlarının kura çekimi yarın yapılacak. 
     Monaco'da TSİ 17.00'de başlayacak kura çekiminde, sarı-lacivertlilerin rakipleri belli olacak. 
     32 takımın katılımıyla, 4'erli 8 grupta yapılacak grup maçlarının kura çekiminde Fenerbahçe, 4. kategoride yer alarak, güçlü rakiplerle eşleşecek. 
     Avrupa Şampiyonlar Ligi'nde grup maçları 13 Eylül-7 Aralık tarihleri arasında olacak. Gruplarında ilk 2 sırayı alacak takımlar bir üst tura çıkacak, 3. olacak takım ise yoluna UEFA Kupası'nda devam edecek. Son sıradaki takım da bu sezon için Avrupa kupalarına veda edecek. 
     
     AZİZ YILDIRIM VE BAZI YÖNETİCİLER, MONACO'YA GİDECEK 

     Fenerbahçe Kulübü Başkanı Aziz Yıldırım ve bazı yöneticiler, yarın yapılacak Avrupa Şampiyonlar Ligi kura çekimi için Monaco'ya gidecek. 
     Fenerbahçe Kulübü'nün internet sitesinde yapılan açıklamada, kura çekimi için Monaco'ya başkan Aziz Yıldırım, ikinci başkan Nihat Özdemir, yöneticiler Mahmut Uslu, Ali Yıldırım, Serhat Çeçen, İlhan Ekşioğlu ve dış ilişkiler müdürü Turgut Acar'ın gideceği bildirildi. 
     Yöneticilerin kura çekiminde, UEFA yetkilileriyle çeşitli konularda görüş alışverişlerinde bulunacakları kaydedildi. 

     
</TEXT>
</DOC>
