<DOC>
<DOCNO> 393092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko43.html </URL>
<DATE> 2005/11/08/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Mali suçlara karşı Türkiye - Dubai işbirliği... 
</HEADLINE>
<TEXT>

     Sermaye Piyasası Kurulu SPK ile Dubai Mali Hizmetler Kurumu DFSA arasında uluslararası mali suçlara ilişkin bilgi paylaşımı ve işbirliği sağlayan anlaşma imzalandı. 
     SPK İstanbul Temsilciliği'nde düzenlenen imza töreninde konuşan SPK Başkanı Doğan Cansızlar, finans dünyasında işlenen suçlarla mücadele edebilmek için ülkelerin karşılıklı olarak bilgileri değiş tokuş etme ihtiyacı olduğunu belirterek, ''Dolayısıyla bu imzanın önemi büyüktür. Bu imzayla birlikte 18 ülkeyle böyle bir anlaşma imzalamış olduk. Karşılıklı enformasyon paylaşımı ve iletimiyle pek çok fırsat da yaratılmış olacaktır'' dedi. 
     Cansızlar, temel faktör sermaye piyasası kuruluşlarıyla ilgili herhangi bir ülkeden bilgi almaları gerektiği zaman anlaşma sayesinde o bilgileri çok kolay ve hızlı bir şekilde alma imkanı bulunduğunu belirterek, mutabakat zaptı imzalanmayan ülkelerden bilgi almanın bazen zor olduğunu, o bakımdan bunun büyük önem taşıdığını anlattı. 
     Dubai Mali Hizmetler Kurumu DFSA İcra Kurulu Başkanı David Knott ise özellikle son dönemde, düzenleyici kuruluşların sınır ötesi işlenen mali suçlara karşı yürütülen soruşturmalarda işbirliği ve bilgi paylaşımlarına yönelik atılacak adımların ve alınacak önlemlerin öneminin arttığına işaret etti. 
     Mali suçlarla uluslararası alanda mücadele yolculuğunun henüz başında olduklarını dile getiren Knott, ''Bu imza, uluslararası alanda böyle bir konuda attığımız ilk imza. Eminim ki, mali suçlarla mücadelede güvenliği sağlamak için önemli bir adım atmış olduk. Geliştireceğimiz işbirliği ve enformasyon paylaşımıyla mali suçların önüne geçme yolunda muazzam önemli bir gelişme sağlayacağız'' diye konuştu. 
     
     ''DUBAİ OLMASININ ÖZEL BİR NEDENİ YOK'' 
     SPK Başkanı Cansızlar, ''Son dönemde Dubai'li şirketlerin Türkiye'ye yatırım yapmaya başladıklarını görüyoruz. Bu artan ilgi ile imzaladığınız mutabakatın aynı döneme gelmesinin bir nedeni var mı '' şeklindeki soruya şu karşılığı verdi 
     ''Tam bir tesadüf aslında. Knott, Avustralya SPK Başkanı olduğu dönemde çok yakın çalışmalarımız oldu. Kendisini 5-6 ay önce Dubai'ye çağırmışlar. Dubai'de SPK'yı ve borsayı kurdular. Yabancılardan oluşan bir SPK düşünün, Amerika, Avustralya, İngiltere ve Avrupa'nın çeşitli ülkelerinin katılımıyla. Kendisiyle görüşmelerimiz devam ediyordu. Biz ilk imzayı sizinle beraber gerçekleştirelim dedi. Biz de memnuniyetle kabul ettik. Yoksa, Dubai olmasının özel bir nedeni yok.'' 
     
     MUTABAKATA NEDEN İHTİYAÇ DUYULUYOR 
     Finans piyasalarında, özellikle teknolojik gelişmelerin yol açmış olduğu küreselleşme, sınır ötesi menkul kıymet işlemleri yoluyla işlenen suçlarda da bir artışa neden olarak düzenleyici kuruluşların bu alanda özel önlemler almalarını gerekli kıldı. Özellikle farklı ülkelerde görev yapan düzenleyici kuruluşların sınır ötesi suçlara ilişkin soruşturmalarda birbirleri ile işbirliği yapmaları ve bilgi paylaşmalarına yönelik önlemler böylece ortaya çıktı. 
     Bu kapsamda çeşitli ülkelerin düzenleyici kuruluşları bilgi paylaşımına yönelik olarak, özel hukuk anlaşması niteliğini taşıyan ikili mutabakatlar imzalama yolunu seçiyorlar. 
     Dubai Uluslararası Finans Merkezi Dubai International Financial Center içerisinde tüm mali hizmetlerin düzenlenmesinden sorumlu özerk kuruluş olan DFSA ile SPK arasında imzalanan Mutabakat da bu amaçla imzalandı. 
     
     18 ÜLKEYLE MUTABAKAT İMZALANDI 
     1998 yılından bu yana sermaye piyasalarının düzenleme ve denetiminden sorumlu kuruluşlar ile ikili mutabakatlar imzalayan SPK bu çerçevede bugüne kadar, İngiltere, Fransa, Almanya, İtalya, Avustralya, İsveç, Malta, Yunanistan, Portekiz, Arnavutluk, Romanya, Bulgaristan, Hırvatistan, Makedonya, Hollanda ve Bosna Hersek ve ABD Emtia Vadeli İşlemler Komisyonu ile mutabakat zaptı imzaladı. 
     Son olarak da DFSA ile sürdürülen görüşmeler sonucunda bilgi alışverişine ilişkin Mutabakat metni konusunda anlaşmaya varıldı. Kurumlar arasında işbirliğini geliştirecek söz konusu Mutabakat ile SPK’nın düzenleyici kuruluşlarıyla mutabakat zaptı imzaladığı ülke sayısı 18’e ulaştı. 
     
</TEXT>
</DOC>
