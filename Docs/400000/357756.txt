<DOC>
<DOCNO> 357756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/spor/aspo.html </URL>
<DATE> 2005/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güç, Gerets'te 
</HEADLINE>
<TEXT>


Galatasaray marttan beri satmaya çalıştığı ve Panathinaikos'a gidişine, bonservis ücreti bile istemeden, göz yummaya hazırlandığı Conceiçao için hocasını dinlemek zorunda kaldı. Böylece yeni çalıştırıcı ilk icraatını yaptı 

ÖZEL HABER HALİL ÖZER 


Galatasaray'da, Brezilyalı Conceiçao'nun yılan hikayesine dönen kalış hikayesi hem yönetimi, hem Yunanlıları ters köşe yaptı. Yunan basını ve Panathinaikos önceki gün Conceiçao için zafer çığlıkları atarken, hesap Gerets'den döndü. 
Sarı - Kırmızılı takım aslında, bu futbolcunun takımdan gitmesi için mart ayında menajerlere kulüp bulunması için talimat vermişti. 
Conceiçao'nun Türkiye'deki temsilcisi de geçtiğimiz yıl Bülent Tulun ile aynı görevi yapan Mustafa Turgun'du. Turgun, marttan bu yana yoğun bir çalışma içine girmiş, bir ay önce de Yunan takımının resmi teklifini almıştı. Conceiçao'nun menajeri ile Turgun, Atina'da uzun pazarlıklar da yapmıştı. Galatasaray ise sonucu merakla bekliyor ve bu oyuncuya iki yılda ödeyeceği 4 milyon Euro'dan kurtulmak için gün sayıyordu. Öyle ki, Cim-Bom bonservis ücreti bile talep etmeyecekti. Atina'daki görüşmelerden anlaşma çıkarken, son söz Conceiçao'ya bırakılmıştı. 
Galatasaray kafilesinin önceki gün Hollanda'ya gittiği saatlerde Brezilyalı oyuncunun eşi, Mustafa Turgun'u arayarak hazırlanan ön protokolün kendilerine faks ile gönderilmesini istedi. Ardından "Kabul ediyoruz. İmzalayıp, size gönderiyoruz" dedi ve protokol Turgun'un eline geldi. 

Turgun şaşırdı 
Ancak kriz Hollanda'da patladı. Gerets son durumu öğrenince bozuldu, otelde Erdal Keser, Ergun Gürsoy, Bülent Ünder ve Bülent Tulun ile toplantı yaptı. Yöneticiler, Conceiçao'nun maliyetini Belçikalı çalıştırıcıya bildirdiler ve Almanya'dan iyi bir oyuncu alacaklarını söylediler. Gerets bu ismi beğenmeyince, "Conceiçao'nun kalmasını istiyorum" çıkışını yaptı. Durum Başkan Özhan Canaydın'a bildirildi. Başkan, "O zaman kalsın" yanıtını verdi. 
Mustafa Turgun alınan kararı öğrenince sinirlendi, "Yunanlılarla anlaştık. Ön protokol imzalandı. Şimdi onlara ne diyeceğiz " dedi. Ergun Gürsoy "Durumu idare et. Gerets'e oyuncu alamadığımız için mahçup olduk. Bir de bunu gönderirsek, ayıp olur" yanıtını verdi. Turgun son çare olarak Başkan Canaydın'ı aradı, ancak "Bir şey yapamam. Gerets istemiş" açıklamasıyla umudunu yitirdi. Mustafa Turgun, "Yunanlılara bildirdim ve hemen telefonu kapattım. Neler söylediklerini tahmin edebiliyorum" ifadesini kullandı. 
Bu olaylar yaşanırken, menajer Harun Arslan'ın, Panathiaikos'un ezeli rakibi Olympiakos adına Conceiçao'ya talip olması da herkesi şaşkına çevirdi. 


</TEXT>
</DOC>
