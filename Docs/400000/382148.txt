<DOC>
<DOCNO> 382148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yasam/axyas02.html </URL>
<DATE> 2005/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rixos'ta sahte ve kaçak içki 
</HEADLINE>
<TEXT>


'Her şey dahil' sistemi uygulayan birçok oteli 'sahte içki' satmakla suçlayan Fettah Tamince'nin Bodrum'daki Rixos Oteli'nde de, 2 yıl üst üste sahte ve kaçak içki ele geçirildiği ortaya çıktı 

YAŞAR ANTER Muğla DHA 

Yüksek ÖTV'den yakınıp, "Her şey dahil sistemi uygulayan otellerin yüzde 90'ı, katkı maddesi koyup müşteriye sahte içki içiriyor" diyen Fettah Tamince'nin sahibi olduğu Rixos Otelleri'nin de bu suça karıştığı anlaşıldı. 
Jandarmanın, Ağustos 2003'te yaptığı baskında, 2001 yılında Bodrum Torba'da hizmete giren 5 yıldızlı Rixos Oteli'nin depoları ve barında, 245 şişe sahte rakı, Mayıs 2004'te de 786 şişe kaçak viski ve şarap ele geçirdiği bildirildi. Olayla ilgili olarak, otelin satın alma müdürü Ali Rıza Aslanalp'in Bodrum Asliye Ceza Mahkemesi'nde 'gümrük ve tekel kaçakçılığı' ile 'piyasaya sahte rakı sürüp halk sağlığını tehdit etmek' suçlarından yargılandığı belirtildi. 

Otelciler öfkeli 
Tamince'nin 'kaçak ve sahte içki' suçlamalarına ise otel sahiplerinden büyük tepki geldi. 
Bodrum Otelciler ve Turistik İşletmeciler Derneği Başkanı Halil Özyurt, Tamince'nin verdiği rakamların bu kadar yüksek olması halinde, Bodrum'da facia yaşanması gerektiğini ileri sürdü. Özyurt, "Tek şik yet gelmediği gibi yasal işlem de yapılmamıştır. Otellerimiz sürekli denetleniyor" dedi. 
Bodrum Dedeman Otel Genel Müdürü Semih Gönç de, "Hem otelinizde kaçak ve sahte içki yakalanacak hem dürüst turizmciye çamur atacaksınız. Olmaz böyle şey" diye isyan etti. 

'Nasıl girdi bilmiyoruz' 
Bodrum Sağlık Grup Başkanı Dr. Erhan Kaya da, ilçede son 5 yılda sahte içkiden rahatsız olan ya da hayatını kaybeden turist olmadığını belirtti. 
Sahte ve kaçak içki ele geçirilen Bodrum Rixos Otel Genel Müdürü Ahmet Çolakoğlu ise, Bodrumlu turizmcilerin alınganlık yapmaması gerektiğini söyledi. Tamince'nin, Antalya'daki tesisleri düşünerek açıklama yaptığına inandığını belirten Çolakoğlu, "Otelimizde yakalanan rakı ve içkilerin tesisimize nasıl girdiğini araştırıyoruz" diye konuştu. 

Yüzde 90'dan yüzde 9'a indi 

ANTALYA DHA 
Rixos Otelleri sahibi Fettah Tamince, önceki suçlamalarıyla ilgili bir açıklama yaptı. Suçlamaları yönelttiği, Antalya Ticaret ve Sanayi Odası Meclisi'ndeki konuşmasında gazeteci bulunmadığını söyleyen Tamince, "Herhalde biri konuşmamı uçurmuş. Bana '2015'te Türk turizminin vizyonu ne olur ' diye sordular, ben de 'Çuvaldızı kendimize batıralım' dedim. İçki konusunda söylediklerim doğrudur. Ha, yüzde 90'ı bunu yapıyor derken abartmış olabilirim. Hadi, yüzde 9 diyelim" ifadesini kullandı. 

"Gülen hayranıyım" 

Yatırımlarının kaynağı tartışılan Fettah Tamince, 2 Eylül'de Milliyet'e verdiği röportajda, arkasında kimsenin olmadığını söyleyerek, "Efsane benim. Arkamda efsane aramayın" demişti. Tamince, Fethullah Gülen'in yatırımlarını desteklediği iddialarına ilişkin de, "Gülen'le maddi bir bağlantım yok. Çocukluğumdan beri vaazlarını dinlediğim, sevdiğim, hayran olduğum bir insan. Onun liderliğine inanıyorum" demişti. 


</TEXT>
</DOC>
