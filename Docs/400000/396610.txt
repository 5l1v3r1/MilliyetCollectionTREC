<DOC>
<DOCNO> 396610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/siyaset/siy04.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Partide imajı bozanların üstünü çizeriz 
</HEADLINE>
<TEXT>


ABDULLAH KARAKUŞ Ankara 


Başbakan Recep Tayyip Erdoğan başkanlığındaki il başkanları toplantısında Milliyet'in ortaya çıkardığı Çorum Belediyesi'nin kasasından çıkan hamiline çekler ve il teşkilatı arasındaki ilişkiler konuşuldu. Erdoğan "Siz, yolsuzlukları ayaklarının altına alan bir kervanın mensuplarısınız. Usule ve hukuka uygun olmayan tutum ve davranışlardan mutlaka uzak durun" diyerek AKP'lilere "Çorum uyarısı"nda bulundu. 
Başbakan, belediye ve il başkanlıklarında sahip olunan gücün kişisel amaçlara yönelmesini önlemek için el ve güç birliğine ihtiyaç olduğunu da söyledi. 
Teşkilattan sorumlu Genel Başkan Yardımcısı Hayati Yazıcı da "Partimiz dürüstlük ilkesi çerçevesinde kuruldu. Bu imajı bozacak eylemlere girenlerin üstünü çizeriz" ifadesini kullandı. Yazıcı, Çorum Belediyesi ve teşkilatıyla ilgili olarak ne yapılacağı konusunda da henüz karar veremediklerini dile getirdi. 



</TEXT>
</DOC>
