<DOC>
<DOCNO> 395608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/dunya/axdun02.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Senato, Bush'u sıkıştırıyor 
</HEADLINE>
<TEXT>


Anketlerde desteği eriyen ABD Başkanı, Senato tarafından 2006'dan itibaren Irak'tan geri çekilmenin koşullarını oluşturmaya zorlanıyor 

YASEMİN ÇONGAR Washington 


ABD başkanlığını 2. kez kazanmasından bir yıl sonra, kamuoyu desteği yüzde 36'ya kadar düşen George W. Bush, şimdi de kendi partisi olan Cumhuriyetçilerin denetimindeki Senato tarafından Irak konusunda sıkıştırılıyor. 
Senato'da 19'a karşı 79 oyla kabul edilen tasarı, 2006'nın "Irak'ın egemenliğini tamamen kendi eline almasında kritik önemde bir geçiş yılı" olarak görülmesi gerektiğini karara bağladı. "ABD güçlerinin Irak'tan aşamalı olarak geri çekilmesinin koşullarının yaratılması" çağrısı yapan tasarı, Bush yönetiminden Irak'ta nasıl başarılı olunacağı konusunda açık bir strateji geliştirmesini de istedi. Senatörler, Beyaz Saray'ın bu stratejinin nasıl ilerlediğini yansıtan bir raporu 90 günde bir Kongre'ye sunmasını kararlaştırdılar. 
2006 Kasım'ında Temsilciler Meclisi'nin tamamının, Senato'nun ise üçte birinin yenileneceği araseçimlerde, Kongre'deki çoğunluklarını korumak isteyen Cumhuriyetçiler, Bush ile aralarına Irak Savaşı konusunda mesafe koymaktan siyasi yarar umuyorlar. 

Bush, Koizumi'ye Segway hediye etti 

DIŞ HABERLER SERVİSİ 

Asya gezisine çıkan ABD Başkanı George W. Bush, Japonya'nın Kyoto kentinde görüştüğü Japonya Başbakanı Juniçiro Koizumi'ye, bir Segway hediye etti. 
Bush, Kyoto'daki devlet misafirhanesinin önünde Segway'i sürerken Koizumi ile bir araya geldi. Bush, Koizumi'ye Segway'le bir tur atmasını önerdi. Araca binen Koizumi, 1 metre sürdükten sonra durarak, "Çok iyi" diye bağırdı. Bush, annesi Barbara ve babası George Bush'a da doğum günlerinde birer Segway hediye ettiğini belirterek, Koizumi'yi de aileden biri gibi gördüğünü söyledi. Bush, 2 yıl önce tatil için gittiği Maine eyaletinin Kennebunkport kentinde bindiği Segway'den düşmüştü. 


</TEXT>
</DOC>
