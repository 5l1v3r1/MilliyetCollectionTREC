<DOC>
<DOCNO> 350238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/yazar/bila.html </URL>
<DATE> 2005/06/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Erdoğan suçlu çocuklar gibi 
</HEADLINE>
<TEXT>


Başbakan Recep Tayyip Erdoğan'ın, Washington'a uçarken, ABD karşıtlığının faturasını CHP'ye kesmesi dikkat çekiciydi. ABD yolunda, "Talihsizlik CHP'nin ABD'ye karşı olması" demesine CHP lideri Deniz Baykal, sert tepki gösterdi. 
Baykal, Erdoğan'ın bu tavrını, "Washington'a giderken Beyaz Saray'a şirin görünme çabası" olarak değerlendirdi. 

'Ben değil, o yaptı' 
Baykal, dünkü görüşmemizde, Erdoğan'ın tutumunu, "öğretmenine yakalanmış suçlu ilkokul çocukları"na benzetti ve şöyle dedi 
"Sayın Erdoğan'ın bu tavrı, suçlu çocukların psikolojisini yansıtıyor. Hani, ilkokul çocukları suç işlerler, örneğin cam kırarlar ve öğretmenine yakalandığında da, Ben yapmadım, o yaptı diye arkadaşlarını gösterirler ya, Sayın Başbakan da öyle yapmış. Başkan Bush bana kızmasın, ona kızsın diye düşünmüş ve Ben yapmadım, CHP yaptı demiş. Komik bir duruma düşmüş." 

'Halkı satmış' 
CHP lideri Baykal, Başbakan Erdoğan'ın sözlerinin, Türkiye açısından, "Biz satacağız ama CHP bırakmıyor" diye anlaşılması gerektiğini vurgulayarak şöyle devam etti 
"Sayın Başbakan, bu sözleriyle sözüm ona CHP'yi ABD nezdinde sorumlu ve suçlu göstermeye çalışmış. Bu bizim gocunacağımız veya ciddiye alacağımız bir durum değil elbette. CHP, Türkiye'nin ulusal çıkarlarını korumuştur ve bu, sorumluluğunun bir gereğidir. Bunu yaparken ne bir başka devlete karşı olsun diye yapmış ne de bir başkasına payandalık olsun diye. Sadece ülkesi ve halkının çıkarları neyi gerektiriyorsa ona göre hareket etmiştir. Sayın Erdoğan, ABD'ye giderken ABD'ye karşı suçlu arama psikolojisine girip CHP'yi adres gösterirken, aslında Türk halkını, onun duygularını da satmış görünüyor. Üzücü olan budur. Demek ki, ABD'ye giderken bir suçluluk ve korku psikolojisiyle yola çıkmış. Yolda da gazetecilere demeç verirken, ABD kızmasın diye, böyle konuşmuş. Başbakan'ın ABD karşısındaki bu tutumu, Türkiye açısından hem düşündürücü, hem de çok üzücüdür." 

'Gerginlik içinde' 
Baykal, Erdoğan'ın, "hesap verme gerginliği" içinde konuştuğunu belirterek, şu değerlendirmeyi yaptı 
"Belli ki Sayın Erdoğan, Beyaz Saray'a hesap verme gerginliği içinde, CHP'yi suçlu göstermeye çalışıyor. Türkiye Cumhuriyeti Başbakanı'nın hesap vereceği yer bir başka başkent değildir. Olamaz. CHP, sadece Türk halkına hesap verir, bir başka ülkeye, bir başka başkente veya bir başka halka değil." 

'Teşekkür borçlu' 
Baykal, "Başbakan suçlu çocuk psikolojisiyle konuşmak yerine, Türk halkının neden bu duygu ve düşüncelere sahip olduğunu açıklaması gerekirdi" diyerek, şöyle devam etti 
"Sayın Erdoğan'ın CHP'ye teşekkür etmesi gerekirdi. CHP'nin, AKP'nin hatalarına rağmen, Türkiye'yi kaç kez uçurumun kenarından kurtardığını, bu politikasıyla aslında iktidara da yardımcı olduğunu belirtmesi gerekirdi. Türkiye'nin ulusal çıkarlarını nasıl koruduğunu gerekçeleriyle ortaya koyması gerekirdi. ABD'nin neleri yanlış yaptığını anlatması gerekirdi." 

'İtiraf' içeriyor' 
Baykal, Erdoğan'ın sözlerinin bir "itirafı" da içerdiğini vurgulayarak, şu yorumu yaptı 
"Aslında Başbakan, bu sözleriyle Biz Amerikancıyız diyor. Biz Amerikancıyız ama CHP Amerikancı değil, demek istiyor. Bunlar ABD'ye, Beyaz Saray'a yaranma çabalarıdır. Türkiye Cumhuriyeti'nin Başbakanı'na yakışmıyor. Halk kimin neci olduğunu zaten biliyor. Erdoğan bunu itiraf etmiş oluyor." 



</TEXT>
</DOC>
