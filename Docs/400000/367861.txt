<DOC>
<DOCNO> 367861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur06.html </URL>
<DATE> 2005/08/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
İbrahim Erkal kaza geçirdi 
</HEADLINE>
<TEXT>

     Recep DEMİRCİ DHA 

ERZURUM’dan Sivas’a konser vermeye giden şarkıcı İbrahim Erkal’ın cipi, Erzincan yakınlarında stabilize yolda kayarak devrildi. İbrahim Erkal'ın çarpma nedeniyle burnu kanarken, yanındaki 2 kişi yaralandı. Erkan ve yanındakiler hastanede tedaviye alındı. 
     Kaza, bugün saat 16.50 sıralarında Sakaltutan Geçidi yakınlarında meydana geldi. Erzurum’da, İstanbul Büyükşehir Belediyesi’nin başlattığı Organik Tarım Şenliği’ kapsamında konser veren İbrahim Erkal, bugün Sivas’a gitmek için dayısının oğlu Hakan Özol yönetimindeki kendisine ait 34 TG 0 plakalı ciple yola çıktı. 
     Erzincan- Sivas karayolunun 34’üncü kilometresinde yapım çalışmaları devam eden yolda stabilize zemine hızlı giren cip, sürücünün kontrolünden çıkarak yol kenarına devrildi. Cipteki İbrahim Erkal ile yanındaki amcasının oğlu Metin Ergül ve dayısını oğlu sürücü Hakan Özkol çevreden yetişenler tarafından kurtarıldı. 
     Ambulansla Erzincan Devlet Hastanesi’ne kaldırılan İbrahim Erkal, Erzurum’dan Sivas’a konser vermeye gidiyordum. Kaza sırasında ben uyuyordum. Nereye çarptığımızı bilmiyorum ama burnum kanadı'' dedi. 
     Erkal ile birlikte iki yakınının tedavisi sürüyor. Kazayla ilgili soruşturma başlatıldı. 

     
</TEXT>
</DOC>
