<DOC>
<DOCNO> 393646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/axyas02.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteler yine işbaşındaydı 
</HEADLINE>
<TEXT>


İstanbul'da gün geçmiyor ki bir çete hesaplaşması, kanlı bir gasp ya da soygun yaşanmasın. Kentin her köşesine sinen suç, İstanbullulara korku salıyor. Dün de Beyoğlu'nda bir şirkette yine karşılıklı silahlar konuştu. Bilanço 1 ölü, 3 yaralı 

MUSTAFA KURTARAN İstanbul 

Sedat Şahin ve Saral grubu arasında yaşanan kanlı hesaplaşmada, en son 10 gün önce 2 kişinin öldürüldüğü, geçen pazar Sarıyer'de bir öğretmenin "sert" baktığı için 15 yerinden bıçaklanarak ağır yaralandığı İstanbul'da, dün akşam yine silahlar konuştu. Türkiye'nin ilk hayali ihracatçılarından Turan Çevik'in Beyoğlu'ndaki şirketinde meydana gelen silahlı çatışmada 1 kişi öldü, 3 kişi de yaralandı. Beyoğlu Mumhane Caddesi Mangır Sokak'taki Sedat Ergün İşhanı'nın 3. katındaki Çevik'e ait Birlik Metal Limited Şirketi'nde dün meydana gelen olay, iddiaya göre şöyle gelişti 

Önce tartışma çıktı 
17.30 sıralarında işyerine gelen 2 kişi, çalışanlara Çevik'i sordu. İşyeri çalışanı Sadettin Birlik, kim olduklarını sorunca tartışma çıktı. O sırada Turan Çevik'in oğlu Hilmi Çevik ile damadı Erkan Yıldız da duruma müdahale etti. Çıkan çatışmada, işyerine gelen 3 kişiden biri, olay yerinde öldü, diğer kişi ise kaçtı. Yaralanan Hilmi Çevik, Yıldız ve Birlik hastaneye kaldırıldı. Birlik'in durumunun ağır olduğu öğrenildi. 
İncelemelerde bulunan Cumhuriyet Savcısı, açıklamasında, ölen kişinin üzerinde kimliğini belirlemeye yarayacak herhangi bir belge bulamadıklarını söyledi. 
Hilmi Çevik'in polise verdiği ifadesinde gelen kişileri tanımadığını söylediği belirtildi. Çatışma sırasında işyerinde bulunduğu belirtilen Turan Çevik'in de gözaltına alındı. İşyerine gelen kişileri tanımadığını belirten Çevik, savcılık talimatıyla serbest bırakıldı. Bölge esnafı da, yaralı 3 kişiyi tanıdıklarını, ancak ölen kişiyi hiç görmediklerini söyledi. Esnaf, Çevik'in sürekli şirkete geldiğini ve kendisiyle sık görüştüklerini kaydetti. 

Turan Çevik kimdir 
1980'li yıllarda Malatyaspor Başkanlığı yapan Turan Çevik, 1988'de Antalya Kalkan'da yaptığı "hayali ihracat" ile gündeme geldi. Bu operasyonun ardından Doğu ve Güneydoğu gümrüklerinde yapılan pek çok hayali ihracat soruşturuldu. Yargıtay hayali ihracata 'toplu kaçakçılık' maddesinin uygulanmasını onayarak ağır hapis cezalarının yolunu açtı. Şubat 1990'da Yunanistan'da uyuşturucu madde bulundurmak suçundan 14 ay tutuklu kaldıktan sonra Türkiye'ye "şartlı" iade edildi. Mart 2001'de ise 'uyuşturucu kullandığı' gerekçesiyle yargılandı. 


</TEXT>
</DOC>
