<DOC>
<DOCNO> 395802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/son/sonsiy22.html </URL>
<DATE> 2005/11/17/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Erdoğan Mavi Akım birlikte çalışmanın ve güç birliğinin eseridir 
</HEADLINE>
<TEXT>

     Başbakan Recep Tayyip Erdoğan, bazı işleri başarabilmek için düşleyebilecek cesarete sahip olmak gerektiğini belirterek, Mavi Akım Projesi’nin birlikte çalışmanın ve güç birliğinin eseri olduğunu söyledi. 
     Başbakan Recep Tayyip Erdoğan, Rusya Federasyonu Başkanı Vladimir Putin ve İtalya Başbakanı Silvio Berlusconi’nin BOTAŞ’ın Samsun’un Çarşamba ilçesine bağlı Durusu Köyü’ndeki Mavi Akım İstasyonu’na gelmelerinin ardından ilk olarak pompa istasyonu önünde fotoğraf çektirdiler. 
     Üç lider, daha sonra doğalgaz kontrol ve basınç ölçüm tesisini ziyaret etti. Burada Gazprom yetkilisi tarafından liderlere Mavi Akım Doğalgaz Projesi hakkında brifing verildi. 
     Erdoğan, Putin ve Berlusconi, daha sonra pompa istasyonu sahasında baretlerini taktılar ve Mavi Akım doğalgazının Türkiye’ye gelişini simgeleyen meşalenin yakılmasını izlediler. 
     Bu arada, Başbakan Erdoğan, Putin ve Berlusconi’nin samimi davranışları dikkati çekerken, Erdoğan’ın İtalyanca tercümanlığını sinema ve tiyatro sanatçısı Serra Yılmaz yaptı. 
     Liderler, meşalenin yakılmasının ardından açılış töreninin yapılacağı kapalı salona geçtiler. Üç ülkenin milli marşlarının okunmasının ardından ilk olarak Başbakan Erdoğan bir konuşma yaptı. 
     Erdoğan, konuşmasında tarihi bir gün yaşandığını vurgulayarak, bu projeyle beraber üç ülke arasındaki iyi ilişkilere yeni bir boyut eklendiğini söyledi. 
     
     "İLK ADIM 1997’DE ATILDI" 
     Mavi Akım doğalgaz boru hattının ilk adımının 1997 yılında Rusya Federasyonu ile imzalanan anlaşmayla atıldığını belirten Başbakan Erdoğan, şöyle konuştu 
     "Mavi Akım doğalgaz boru hattı, fikir olarak ilk kez gündeme getirildiğinde kimi çevrelerce ’mavi düş’ olarak adlandırılmıştı. Bazı işleri başarabilmek için düşleyebilecek cesarete sahip olmak gerekir. 
     Hükümetimiz, işbaşına geldiği günden beri bu vizyon ve cesarete sahip olduğunu ortaya koymuştur. 
     Ne mutlu bize ki ülkelerimizin kararlı tutumu ve ortak vizyonu sebebiyle bu proje hayata geçirilebilmiştir. Mavi Akım projesi, birlikte çalışmanın ve güç birliğinin bir eseridir. Projenin karşısına çıkan engelleme çabalarına rağmen üç ülke aynı hedef doğrultusunda azimle ilerlemişler ve nihayetinde bunun meyvelerini elde etmişlerdir." Mavi Akım doğalgaz projesinin iki ülke arasında ekonomilerin birbirini tamamlayıcı özelliğini ortaya koyduklarını kaydeden Başbakan Erdoğan, bu projenin iki ülke arasındaki işbirliğini ve dostluk bağlarını daha da güçlendireceğine inandığını söyledi. 
     Türkiye’nin enerji ihtiyaçlarını, ekonomik, güvenilir ve değişik arz kaynaklarından karşılamaya önem verdiğini hatırlatan Erdoğan, Mavi Akım doğalgaz boru hattının Türkiye’nin bu hedefine önemli katkılarda bulunduğunu ifade etti. 
     
     İŞBİRLİĞİ ZİNCİRİNİN İLK HALKASI 
     Projenin üç ülke arasında başlatılan işbirliği zincirinin ilk halkası olduğunu belirten Erdoğan, bu ortak başarının ardından üç ülkenin daha pek çok projeye imza atacaklarına inancının sonsuz olduğunu dile getirdi. 
     Başbakan Erdoğan, bu çerçevede 2010’lu yıllarda Karadeniz’e ulaşacak büyük hacimlerdeki Rus ve Kazak menşeli petrolün Akdeniz üzerinden tüketici pazarlarına ulaştırılmasını sağlayacak olan Samsun-Ceyhan by-pass petrol boru hattı projesinin de aynı işbirliği ruhu içinde inşa edilebileceğini düşündüğünü anlattı. 
     Samsun-Ceyhan by-pass hattının Karadeniz’e ulaşacak petrolü ekonomik ve güvenli bir şekilde Akdeniz’e aktaracağı gibi, aynı zamanda Türk boğazlarındaki petrol trafiğini makul düzeye çekeceğini kaydeden Erdoğan, bu projenin hayata geçirilmesi yolunda hükümet olarak üzerlerine düşeni yerine getirmeye hazır olduklarını söyledi. 
     Erdoğan, şöyle konuştu 
     "Samsun-Ceyhan by-pass petrol boru hattının yanı sıra, Mavi Akım doğalgaz boru hattının da Ceyhan’a uzatılmasıyla kuzey-güney ekseninde önemli bir enerji koridoru oluşturmuş olacağız. Ceyhan’ı her anlamda bir enerji ticaret merkezine dönüştürmeyi planlıyoruz. 
     2010’lu yıllarda Irak, Azeri, Rus ve Kazak menşeli petrolün 
     ulaşacağı Ceyhan terminalini Akdeniz’in en büyük rafinerilerinden biri olan İtalya’nın Augusta Rafinerisi’ne yakınlığı büyük bir avantaj oluşturmaktadır. Bu projelerimizi İtalya başta olmak üzere Avrupa’nın enerji arz güvenliğine katkısı da büyük olacaktır." 
     
     KALKINMA HAMLESİ 
     Konuşmasında Türkiye’nin enerji stratejisini de anlatan Başbakan Erdoğan, Türkiye’nin enerji stratejisinin küresel ve bölgesel gelişmelerle planlanan sosyo-ekonomik kalkınma hamlesinin gerekleri gözönünde bulundurularak oluşturulduğunu dile getirdi. Erdoğan, şunları söyledi 
     "Enerji politikamızı karşılıklı bağımlılık esasına göre belirlerken bu karşılıklı bağımlılığın bir güvenlik boyutu olduğunu da unutmuyoruz. Dolayısıyla, ülkemizin bir enerji koridoru olmasının ekonomik ve ticari ilişkileri aşan uluslararası, toplumlararası bir derinlikte, bölgesel barışa büyük katkılar sağlayacağını düşünüyoruz. 
     Bu kapsamda politikamızın temel esasları, Türkiye’nin doğu-batı ve kuzey-güney ekseninde enerji koridoru ve transit ülke olması, Ceyhan Terminali’nin petrol ve doğalgaz ticaret merkezi haline dönüştürülmesi ile Bakü-Tiflis-Erzurum ve Hazar geçişli doğalgaz projelerinin gerçekleştirilmesiyle doğalgaz tedariki açısından Türkiye’nin Avrupa Birliği’nin dördüncü ana arteri haline gelmesidir. Stratejimizin diğer bir önemli ayağı, ulusal enerji arz güvenliğimizin sağlanması ve bu amaçla bir taraftan enerji kaynaklarımızı çeşitlendirirken, diğer taraftan yerel kaynaklarımızı etkin bir biçimde kullanmaktır." Doğu-batı enerji koridorunun önemli bir unsuru olarak Türkiye-Yunanistan-İtalya doğalgaz interkonnektörü projesi olduğunu belirten Erdoğan, projenin yasal zemininin tamamlandığını bildirdi. 
     Başbakan Erdoğan, konuşmasını, "Bugün Karadeniz ile Akdeniz’i buluşturmak için ellerimizi kenetlerken tarihin akışını yeni bir sayfaya taşıyoruz. Bölgelerimiz, ülkelerimizin dostluğuyla şüphesiz çok şey kazanacaktır" diyerek tamamladı. 
     
</TEXT>
</DOC>
