<DOC>
<DOCNO> 373880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sontur12.html </URL>
<DATE> 2005/08/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Birbirlerini kurtarmak isterken 4 kızkardeşin hepsi de boğuldu 
</HEADLINE>
<TEXT>

     Şahismail GEZİCİ ELAZIĞ, DHA 
     

      ELAZIĞ'ın Sivrice İlçesi yakınlarında bulunan Hazar Gölü'ne serinlemek için giren ve yüzme bilmeyen 4 kız kardeş, boğulma tehlikesi geçirip birbirlerini kurtarmak isterken, boğularak yaşamlarını yitirdiler. 
     Diyarbakır'ın Ergani İlçesi'nde Sosyal Yardımlaşma ve Dayanışma Vakfı'nda memur olarak çalışan Fikri Sametoğlu, haftasonu tatillerini geçirmek için ailesi ve akrabaları ile Elazığ'ın Sivrice İlçesi'ndeki Hazar Gölü'ne gitti. Serinlemek isteyen Fikri Sametoğlu'nun kızları 11 yaşındaki Fatma, 13 yaşındaki Hikmet, 15 yaşındaki Demet ve 18 yaşındaki Yeter Sametoğlu ile akrabaları Sevinç ve Derya Güler birlikte göle girdi. 
     Yüzme bilmeyen ve kıyıdan açılan genç kızlar, akıntıya kapılıp boğulma tehlikesi geçirince çevrede bulunanlar tarafından kurtarılmak istendiler. Derya ve Sevinç Güler kurtarılırken, Sametoğlu kardeşler, birbirlerini kurtarmak isterken boğularak yaşamlarını yitirdi. Sevinç ve Derya Güler, Elazığ Devlet Hastanesi'ne kaldırıldı. Boğulan 4 kız kardeşin cesetleri ise olay yerine gelen Elazığ Emniyet Müdürlüğü'ne bağlı su altı dalgıçları tarafından çıkarıldı. 
     Gölden çıkartılan cenazeler, Elazığ Fırat Tıp Merkezi'ne kaldırıldı. Cenazelerin otopsi için bekletildiği öğrenildi. Aileler, olay yerinde fenalık geçirirken, jandarma olayla ilgili soruşturma başlattı. 
     
</TEXT>
</DOC>
