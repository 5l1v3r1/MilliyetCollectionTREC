<DOC>
<DOCNO> 375009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sondun25.html </URL>
<DATE> 2005/09/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Orhan Pamuk ceza alırsa, Avrupa'da Türkiye'ye destek azalır 
</HEADLINE>
<TEXT>

     İngiltere’nin eski Avrupa Bakanı Denis MacShane, yetkililerin "büyük Avrupalı yazar" Orhan Pamuk’a saldırıların devam etmesi halinde Türkiye’nin Avrupa’daki bazı güçlü destekçilerinin fikirlerini değiştirebileceklerini söyledi. 
     Orhan Pamuk davası Avrupa tarafından da yakından takip ediliyor. İngiltere’nin eski Avrupa Bakanı Denis MacShane, Orhan Pamuk’un "büyük bir Avrupalı yazar" olduğunu söyledi. 
     Türkiye’nin AB üyeliğine verdiği desteğin devam ettiğini söyleyen MacShane, ""Türk yetkililerin bu büyük Avrupalı yazara eziyet etmeye çalıştıkları haberini duymak, İngiltere ve Avrupa'daki Türkiye taraftarlarının tümü için derin bir darbe. Avrupa Komisyonu, Pamuk hakkındaki suçlamaların geri alınması için Türkiye'ye lobi yapmalı. Ben de Türkiye'nin AB ile üyelik müzakerelerine başlama hakkını savunmaya devam edeceğim. Yetkililerin Pamuk’a saldırmaya devam etmesi halinde Türkiye’nin üyeliğini güçlü biçimde destekleyen pek çoğumuz fikirlerini değiştirmek zorunda kalabilir" dedi. 
     İngiliz Independent gazetesinde yer alan habere göre, Denis MacShane, İngiltere ve Avrupa’daki Türkiye destekçilerinin Orhan Pamuk davası ile ilgili hayal kırıklığına uğradığını belirtti. Independent, Türkiye'nin Avrupa umutlarını bir ifade özgürlüğü tartışmasının gölgelediğini yazdı. 
     Gazete, Türkiye’nin son birkaç yılda insan hakları ve ekonomisi konusundaki olumsuz kanıları yok etmek için pek çok siyasi ve ekonomik reform yaptığı ifade etti. 
     
     Daily Telegraph Zamanlama tesadüf mü 
     Daily Telegraph'taki bir izlenim yazısıysa, Pamuk davasına başka bir yorum getirmiş. 
     Gazetenin Çamlıhemşin'den bildiren muhabiri Amberin Zaman, Türkiye'deki Avrupa Birliği karşıtı hareketi şöyle değerlendiriyor 
     "AB karşıtı kampın güçlendiğinin bir işareti de, İstanbul'daki bir savcının bu hafta ülkenin en tanınan yazarlarından Orhan Pamuk'a, Türklüğe hakaret etmekten açtığı dava. 
     Bazı Batılı diplomatlar bu olayın zamanlamasının, yani AB dışişleri bakanları toplantısının hemen öncesine rastlamasının, Türkiye'nin üyeliğini sabote etmek isteyen Avrupa karşıtı koalisyonun bazı unsurları tarafından planlandığı görüşünde. 
     Aynı güçlerin, Türkler ile Kürtler arasındaki gerginliği de alttan alta körüklediği düşünülüyor." Öte yandan Financial Times gazetesi de AB sürecinde, Orhan Pamuk ile ilgili sürecin "hiç şüphesiz uluslararası dikkat çekeceğini" belirtti. 
     
     16 Aralık'ta yargılanacak 
     Orhan Pamuk hakkında İsviçre'de bir gazeteye yaptığı açıklamada "Türklüğü alenen aşağıladığı" iddiasıyla 3 yıla kadar hapis istemiyle Şişli 2’nci Asliye Ceza Mahkemesi’nce dava açılmıştı. Dava 16 Aralık’ta görülmeye başlanacak. 
     Orhan Pamuk hakkında ayrıca 6 ay ile 3 yıl arasında hapis cezası istemiyle 30 Haziran 2005 tarihinde de bir kamu davası açıldığı belirtildi. 
     
</TEXT>
</DOC>
