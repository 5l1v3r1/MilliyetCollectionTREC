<DOC>
<DOCNO> 351428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun02.html </URL>
<DATE> 2005/06/13/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
İtalya'da yapay döllenme referandumu geçersiz sayılabilir 
</HEADLINE>
<TEXT>

     İtalya'da yapay döllenme konusundaki 10 Şubat 2004 tarihli yasadaki bazı kısıtlamaları ortadan kaldırma amacıyla yapılan referandumun, katılımın düşüklüğü nedeniyle geçersiz sayılma riskiyle karşı karşıya olduğu bildirildi. 
     Sandıkların bugün itibarıyla TSİ 08.00-23.00 arasında açık tutulduğu ilk günde, İçişleri Bakanlığı'nın açıklamasına göre, 49 milyon 731 bin 352 seçmenin sadece yüzde 18'i oy kullandı. 
     Oy verme işlemi, yarın TSİ 08.00-16.00 arasında da devam edecek. Ancak ilk gündeki katılım oranının düşüklüğü, referandumun geçerli sayılabilmesi için seçmenlerin yüzde 50'den 1 fazlasının oy kullanmasını öngören yasal barajın aşılabilmesinin zorlaştığını gösteriyor. 
     Yasadaki değişikliklerin en hararetli savunucusu olan Radikal Parti, İçişleri Bakanlığı'nın açıkladığı referandum sonuçlarının gerçeği yansıtmadığını savundu. Radikal Parti Genel Sekreteri Daniele Capezzone, katılım oranının kasten düşük gösterildiğini ileri sürerek, ''İçişleri Bakanlığı'nın bu referandumda sergilediği tavırdan rahatsızız'' dedi. 
     Referandumdaki dört pusulaya da evet denilerek yasal değişikliklerinin gerçekleştirilmesini savunan Ulusal Evet Cephesi'nin lideri Solun Demokratları Partisi'ne mensup Senatör Lanfranco Turci ise yarın büyük bir sürpriz gerçekleşerek referandumun geçerli sayılması için gerekli olan barajın yakalanacağını ileri sürdü. Turci, şöyle konuştu 
     ''Sabah saatlerinde katılım oranı çok düşüktü. Ama akşam saatlerinde sandık başına gidenlerin oranında belirgin bir artış gözlendi. Dolayısıyla yarın büyük bir sürpriz yaşanmasını bekliyoruz. Zira hepimizin yaşamı için önem taşıyan yasal değişiklikler, bu referandum sayesinde gerçekleşecek.'' 
     
</TEXT>
</DOC>
