<DOC>
<DOCNO> 399841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/02/spor/spo04.html </URL>
<DATE> 2005/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk aday Hacısalihoğlu 
</HEADLINE>
<TEXT>


Trabzonspor'un eski genel kaptanı, "Çok değerli başkanlarla yöneticilik yapma onurunu taşıdığım kuruma bundan sonra başkan olarak hizmet etmek amacındayım" açıklamasını yaptı 


Trabzonspor'da, Seçimli Mali Genel Kurul öncesi başkanlığa aday olduğunu ilk açıklayan isim, kulüp eski genel kaptanlarından Hayrettin Hacısalihoğlu oldu. 
Hacısalihoğlu, yaptığı yazılı açıklamada, "Çok değerli başkanlarla yöneticilik yapma onurunu taşıdığım kuruma bundan sonra başkan olarak hizmet etmek amacındayım" dedi. 
Camianın içinden gelen biri olarak camiayı çok iyi tanıyan, konulara hakim bir kişi olarak bu yeterliliğe sahip olduğunu düşündüğünü ifade eden Hacısalihoğlu, şöyle devam etti 
"Bugüne kadar camianın çok değerli büyükleriyle yaptığım görüşmelerde onların da benim bu görevi yürütebileceğim görüşünü taşıdıklarını gururla gördüm. Bu durumun verdiği şevk ve heyecanla da bir süre önce başlattığımız çalışmaları artan bir tempo ile sürdürmekteyiz. Bize güvenen camianın büyüklerinin görüş ve önerilerinden yararlanarak, genel kurul yetki verdiği takdirde Trabzonspor'un önümüzdeki 2 yılına yön verecek daha önce görev yapmış, çok deneyimli ve güçlü bir ekibin ortaya çıkacağından kimsenin kuşkusu olmasın." 

Son çalışma İstanbul'da 

Bordo - mavililer, Fenerbahçe ile oynayacakları karşılaşma için dün öğleden sonra İstanbul'a geldi. Sakatlığı bulunan Volkan, cezası süren Gökdeniz ile kadro dışı kalan futbolcular Emrah, Özgür ve Hasan Sönmez, 19 kişilik kafilede yer almadı. Eşinin doğumu üzerine Belçika'ya giden Gineli oyuncu Yattara'nın ise kafileye İstanbul'da katılacağı bildirildi. Trabzonspor son çalışmasını İstanbul Büyükşehir Belediyesi Langa Tesisleri'nde yaptı. 

Tahkim'den erteleme 

Geçen sezon yapılan Akçaabat Sebatspor - Kayserispor maçıyla ilgili yasadışı bahis skandalına adları karışan ve Futbol Federasyonu Profesyonel Futbol Disiplin Kurulu tarafından çeşitli sürelerle müsabakalardan men cezasına çarptırılan futbolcular, Futbol Federasyonu Tahkim Kurulu'nun duruşmalı toplantısına katıldı. Tahkim Kurulu Başkanı Selçuk Öztek, Gökdeniz Karadeniz, Ogün Temizkanoğlu, Metin Aktaş, Bayram Toysal ve Ali Şen Kandil'in ifadelerini aldıklarını, olayı neticelendirmek için yaptıkları görüşmelerin bugün de devam edeceğini, sonucu geç saatlerde veya önümüzdeki hafta vereceklerini kaydetti. Bu arada 10 ay ceza alan Gökdeniz'in sportif haklarını kaybetmemesi için cezasının 4 ay indirileceği öğrenildi. 


</TEXT>
</DOC>
