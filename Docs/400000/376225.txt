<DOC>
<DOCNO> 376225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas19.html </URL>
<DATE> 2005/09/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Asteroidden dünyaya örnek geliyor 
</HEADLINE>
<TEXT>

     Japonya'nın 2,5 yıl önce uzaya fırlattığı Hayabusa uzay aracı bir asteroidden örnek almaya ve bunu dünyaya getirmeye hazırlanıyor. 
     İngiltere'nin Cambridge kentinde toplanan gökbilimciler, Hayabusa sondasının Kasım'da 630 metre uzunluğundaki Itokawa 1998SF36 asteroidini inceleyeceğini, Dünya'ya getirmek üzere gökcisminden örnek toplayacağını belirttiler. 
     Bunun astronomi için bir ilk olduğunu söyleyen bilimadamları, asteroidlerin kimyasal bileşimini öğrenmenin, gezegenlerin oluşumunu anlamaya olanak sağlayacağını kaydettiler. 
     Gökbilimciler, şu ana dek incelemek için ellerindeki tek asteroidin, Dünya'ya girerken yanan meteorlar olduğunu, ellerinde ham asteroidin bulanmadığına işaret ettiler. 
     İlk aşamada asteroide birkaç metre yaklaşacak Hayabusa, gökcisminin yüzeyine 5 gram ağırlığında bir mermiyi saniyede 300 metre saatte 1800 km hızla ateşleyecek. Her şey yolunda giderse merminin çarpması sonucu gökcisminden kopan parçalar uzay sondasının hunisi tarafından toplanacak. 
     Bu manevrayı gökcisminin üç ayrı noktasında tekrarlayacak olan uzay aracı, ayrıca Itokawa'ya çeşitli ölçümler yapmak ve fotoğraf çekmek üzere Minerva adlı küçük bir robot yerleştirecek. 
     Hayabusa uzay sondası, görevini tamamladıktan sonra yaklaşık 100 miligram ağırlığındaki değerli yüküyle Dünya'ya doğru yola çıkacak ve bilimsel modülünü Haziran 2007'de Avustralya çölüne indirecek. 
     
</TEXT>
</DOC>
