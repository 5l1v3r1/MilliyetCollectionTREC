<DOC>
<DOCNO> 390558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/son/sonyas04.html </URL>
<DATE> 2005/10/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ramazan sonrası beslenmeye dikkat 
</HEADLINE>
<TEXT>

     Akdeniz Üniversitesi AÜ Tıp Fakültesi Diyet Uzmanı Huriye Şanaldı, ramazan ayı süresince oruç tutan kişilerde metabolizmanın yavaşlayacağını, bu ayın ardından kişinin eski temposuna dönmesinin kilo alımına sebep olabileceğini bildirdi. 
     Diyet Uzmanı Huriye Şanaldı, AA muhabirine yaptığı açıklamada, ramazan ayı süresince oruç tutan kişilerin metabolizmasında yavaşlama olduğunu, vücudun da kendisini bu tempoya alıştırdığını belirtti. 
     Ramazan ayının ardından hızla eski beslenme alışkanlıklarına dönülmesinin kişilerde bazı olumsuzluklara neden olacağını belirten Şanaldı, bu olumsuzlukların başında ise kilo alımının bulunduğunu ifade etti. 
     Şanaldı, oruç tutan kişilerin ramazan ayının ardından kilo almamak için düzenli egzersiz yapmalarını ve öğünlerini sıklaştırmalarını önerdi. Günlük öğün sayısının 5-6’ya çıkarılabileceğini dile getiren Huriye Şanaldı, bu beslenme şeklinin kan şekeri ve kolestrolün düzenlenmesinde de olumlu etkilerinin bulunduğunu vurguladı. Ramazan ayında yeterli su tüketilemediğine de dikkati çeken Huriye Şanaldı, şöyle konuştu 
     "Kişi su tüketemediği gibi, sebze ve meyveyi de yeterince tüketmiyorsa, kabızlık riski doğar. Kişiler, ramazan ayının ardından günde ortalama 1,5-2 litre su tüketmeli, sebze ve meyve tüketimine ağırlık vermelidir. Eski temposuna dönmek isteyenlerin günün en önemli öğünü olan kahvaltıyı atlamamaları önemli. Ramazan ayı süresince oruç tutan kişiler, düzenli, sağlıklı bir kahvaltıyla güne başlamalı, azar azar, sık sık yemek yemeli, kızartma yerine haşlama yöntemiyle yapılmış yemekleri tüketmeli, egzersizi ihmal etmemelidir." Şanaldı, bayram sürecinde şeker, çikolata ve tatlı tüketiminde de dikkatli olunmasını önerdi. 
     
</TEXT>
</DOC>
