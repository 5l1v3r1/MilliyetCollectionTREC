<DOC>
<DOCNO> 372377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/spo11.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkunç şüphe 
</HEADLINE>
<TEXT>



Dünyanın en zorlu spor organizasyonu kabul edilen Fransa Bisiklet Turu'nu 7 kez kazanarak tarihe geçen Lance Armstrong için, L'Equipe gazetesi 1999 yılında doping yaptığı iddiasını ortaya attı. 
Haberi 1. sayfadan "Armstrong yalanı" başlığıyla veren gazete, ünlü sporcunun ilk Tour de France zaferinde performans arttırıcı EPO maddesi içeren bir ilaç kullandığını yazdı. Ancak o dönemde idrar testlerinde kan yoluyla alınan EPO'nun tespit edilmesinin mümkün olmadığı için doping olayının ortaya çıkmadığı belirtildi. ABD'li bisikletçinin 1999'daki dondurulmuş idrar örneklerinin 2004'te tekrar incelenmeye alındığı ve yasak EPO maddesine rastlandığı ifade edildi. Artık bir efsaneye dönüşen Armstrong, iddiaları sert bir dille yalanlarken, "Cadı avı sürüyor, tabloid gazetecilik yapıyorlar. Hayatımda hiç performans arttırıcı ilaç kullanmadım" dedi. 
Chatenay Malabry'deki bir laboratuar yetkilisi, "1999'daki bazı idrarları tekrar teste tabi tutup, EPO maddesine rastladık, ama Armstrong'a ait olup olmadığını doğrulayamıyoruz" diye konuştu. Fransa Turu Organizasyon Komitesi Başkanı Jean Marie Leblanc ise, "Soruşturmanın içinde değiliz ama bu suçlamalara tedbirli yaklaşsak da tüm sporseverler gibi ben de hayal kırıklığına uğradım" açıklamasını yaptı. 


</TEXT>
</DOC>
