<DOC>
<DOCNO> 386809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/aeko.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maastricht bütçesi 
</HEADLINE>
<TEXT>


2005 sonunda 15 milyar YTL bütçe açığı verileceğini öngören Başbakan Yardımcısı Abdüllatif Şener, bunun GSMH'ye oranının yüzde 3 olduğunu belirterek, 'İlk kez bu yıl Maastricht kriterini yakalayacağız' dedi 

ANKARA Milliyet 

Devlet Bakanı ve Başbakan Yardımcısı Abdüllatif Şener, Türkiye'nin bütçe açığında ilk kez bu yıl, Maastricht kriterlerine uyacağını bildirdi. 
Şener, düzenlediği basın toplantısında, bu yılki bütçe açığının 29 milyar YTL olarak öngörüldüğünü, ancak gelinen noktada, yıl sonu gerçekleşme tahmininin 15 milyar YTL olduğunu belirtti. Şener, yıllardır yüzde 10-16 civarında gerçekleşen açığın gayri safi milli hasılaya GSMH oranının, geçen yıl yüzde 7 olarak gerçekleştiğini kaydederek, bu yıl da yüzde 3 olan Maastricht kriterlerinin yakalanacağını söyledi. 
Bütçe rakamlarının pazartesi günü yapılacak Bakanlar Kurulu toplantısında kesinleşeceğini belirten Şener, bugüne kadar Yüksek Planlama Kurulu YPK üyelerini kapsayan toplantılarda bütçenin ele alınması nedeniyle ayrı bir YPK toplantısına da gerek duyulmadığını ifade etti. 

Dengeler korunacak 
Bütçe disiplininden vazgeçmeyeceklerini vurgulayan Şener, "Mali dengeleri koruyacağız. Türkiye finans sorunlarıyla uğraşan kamu gelir-giderini denkleştirme çabasında olan ülke görünümünden çıkacak" dedi. Şener, stopajların 2006'da olumlu katkı sağlayacak önemli kalemlerden biri olacağını vurguladı. 
Ankara'da bulunan IMF heyetiyle de ele alınan 2006 bütçesinin, 157 ile 158 milyar YTL arasında bağlanması planlanıyor. Bütçede 2006 için yüzde 5 enflasyon ve yüzde 5 büyüme hızı öngörülüyor. Yüzde 5'i bütçe, yüzde 1.5'i de KİT kaynaklı olmak üzere yüzde 6.5 faiz dışı fazla hedefleniyor. 130 milyar YTL vergi toplanması bekleniyor. 

2006'da memura yüzde 5.06 zam 2006 yılında memur maaşlarına yapılacak zamda kamu sendikalarıyla gerçekleştirilen toplu görüşmelerdeki mutabakat hükümleri dikkate alınacak. Bu çerçevede memurlara, ocak ayında yüzde 2.5, temmuz ayında da yüzde 2.5 olmak üzere kümülatif olarak toplam yüzde 5.06 zam yapılacak. Ek ödeme almayan 1 milyon 377 bin memura aynı dönemler için ayrıca 40'ar YTL olmak üzere toplam 80 YTL denge tazminatı ödenecek. Aile yardımı ödeneği gösterge rakamı da bin 250'den bin 450'ye yükseltilecek. Denge tazminatı alamayacak olan memur emeklilerine ise ocak ve temmuz aylarında yüzde 2.5'lik zamlar uygulanacak. 
Türkiye, 2006'dan itibaren ilk kez üç yıllık bütçelemeye de geçecek. Bu şekilde, bütçeye dahil kuruluşların 2007 ve 2008'deki ödenek tavanları da üç yıllık bütçe içinde yer alacak. 

2006 bütçesi Bütçe büyüklüğü 157 - 158 milyar YTL 
Vergi hedefi 130 milyar YTL 
Enflasyon Yüzde 5 
Büyüme Yüzde 5 

Yatırım ödenekleri talimatla artıyor Başbakan Tayyip Erdoğan'ın bütçe çalışmaları sırasında ekonomi yönetiminden, öncelikli ve önemli yatırımların yeterli ödenek sağlanarak bir an önce tamamlanmasını istediği öğrenildi. Bir ekonomi bürokratı, Başbakan'ın, bekleyen yatırımlardan önemli olanların hızla bitirilmesine büyük önem verdiğini belirterek, "Sayın Başbakan 2006 yılında da bu konuya ağırlık verilmesi yönünde talimat verdi" dedi. 

'Önceliğimiz disiplin' 
Başbakan Yardımcısı Abdüllatif Şener de bütçeyle ilgili basın toplantısında yatırım ödeneklerinin çok belirgin bir şekilde artırılması için çaba harcadıklarını söyledi. Şener, "İstikrar bizim açımızdan vazgeçilmez bir temel önceliktir. Bu önceliği sağlamak koşuluyla diğer düzenlemeleri yapıyoruz. Dolayısıyla bütçe disiplinine uymak, finans dengelerini gözetmek, yüzde 6.5 faiz dışı fazlayı korumak suretiyle yatırım harcamalarının mümkün olan en yüksek düzeyde gerçekleşmesini sağlayacağız" diye konuştu. 


</TEXT>
</DOC>
