<DOC>
<DOCNO> 399684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonsiy10.html </URL>
<DATE> 2005/12/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Gül'den Mottaki'ye üç mesaj 
</HEADLINE>
<TEXT>

     UTKU ÇAKIRÖZER Ankara 

Türkiye'de büyükelçilik görevi yaptığı 1985 - 1989 arasında iç politikaya ilişkin demeç ve davranışları nedeniyle "persona non grata istenmeyen adam " ilan edilerek ülkesine dönmek zorunda kalan Mottaki, 16 yıl sonra ülkesinin Dışişleri Bakanı sıfatıyla Ankara'ya geldi. 
     Dışişleri Bakanı Abdullah Gül'le görüşen Mottaki'ye, Ankara'nın üç mesajı iletildi. İran'ın insan hak ve özgürlüklerini genişletmesini, demokratikleşme alanında adım atmasını gerektiğini söyleyen Gül, nükleer programları konusunda dünyada oluşan şüpheleri Uluslararası Atom Enerjisi Ajansı UAEA ile tam işbirliği yaparak gidermeleri gerektiğinin altını çizdi. 
     "Komşular her sabah selamlaşmalı" diyen Mottaki de, İran'daki yeni yönetimin Türkiye ile güvenlik, siyaset ve ekonomi alanında ilişkileri geliştirme arzusunda olduğunu bildirdi. Mottaki, Türkiye'nin AB ile müzakerelere başlamasından duydukları memnuniyeti, "sizin orada olmanız, doğunuzdaki Müslüman ülkelerin de temsil edilmesi demektir" diyerek dile getirdi. Türkiye'de görev yaptığı dönemde İran Büyükelçiliği içinde Türk kadın gazetecilerin başlarını örtmesi prensibini getiren Mottaki, dün demeç verdiği NTV'nin kadın muhabirine, son 4 yıldır yürürlükte olan yeni uygulama doğrultusunda başını örtmeden İran Büyükelçiliği'ne alınmasına müdahale etmedi. Mottaki, "Çalışma ziyareti" kapsamında geldiği Ankara'da, Anıtıkabir'i ise ziyaret etlmedi. 
     
</TEXT>
</DOC>
