<DOC>
<DOCNO> 371929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo38.html </URL>
<DATE> 2005/08/22/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Yıldırım "Samsun'un geçmişi Fenerbahçe'yi yenmek için yeterli" 
</HEADLINE>
<TEXT>

     Samsunspor, Turkcell Süper Ligi’nde haftasonu yapacağı Fenerbahçe maçının hazırlıklarına başladı. 
     Teknik Direktör Şaban Yıldırım gözetiminde, Nuri Asan Tesisleri’nde yapılan antrenmana tüm futbolcular katılırken, Caner ve Murat Sözkesen takımdan ayrı çalıştı. Yaklaşık 1,5 saat süren antrenman, kondisyon ve taktik ağırlıklı çalışmayla tamamlandı. 
     Çalışma öncesi açıklama yapan teknik direktör Şaban Yıldırım, ligde alınan her puanın değerli olduğunu söyledi. 
     Geçen hafta Sivasspor maçına kazanmak için çıktıklarını, fakat istedikleri oyunu sahaya yansıtamadıklarını ifade eden Yıldırım, şunları söyledi 
     "İstediğimiz oyunu sahaya yansıtana kadar bazı şeylerde ısrar edeceğiz. Biz iyi bir hazırlık dönemi geçirmedik. Takımın tam anlamıyla hazır olması için 4 haftaya ihtiyacımız var demiştik. Artık ligde dördüncü haftaya girdik. Bu hafta Fenerbahçe ile yapacağımız maçı kazanmak istiyoruz. Samsunspor’un geçmişi, Fenerbahçe maçını kazanmaya yeterli." 
     
</TEXT>
</DOC>
