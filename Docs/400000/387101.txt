<DOC>
<DOCNO> 387101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun17.html </URL>
<DATE> 2005/10/16/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Irak'tan gelen sonuçlar evet oylarının çoğunlukta olduğunu gösteriyor 
</HEADLINE>
<TEXT>

     Irak'ta dün yapılan anayasa referandumunun oy sayma işlemi devam ederken, Sünni çoğunluğun yaşadığı Ninova'dan gelen sonuçların, ''Evet'' oylarının çoğunlukta olduğunu gösterdiği bildirildi. 
     Seçim Komisyonu sözcüsü Samira Muhammed, kısmi sonuçlara göre Ninova'da yaklaşık 264 bin kişinin anayasaya ''Evet'', 95 bin 400 kişinin ''Hayır'' oyu kullandığını söyledi. 
     Muhammed, oy kullanılan merkezlerden 7'sindeki sandıkların henüz açılmadığını, bunlardan çıkacak oyların sonucu çok fazla etkilemeyeceğini kaydetti. 
     Irak'ta Sünnilerin muhalefet ettiği anayasanın kabul edilmesi için oy kullananların yarısından fazlasının ''Evet'' demesi ve Irak'ın 18 ilinin üçünde oyların üçte ikisinin ''Hayır'' çıkmaması gerekiyor. 
     
     DİYALA'DA "EVET" OYU ORANI YÜZDE 70 

     Irak'ta dün yapılan anayasa referandumunun ardından oy sayma işlemi devam ederken, Sünni çoğunluğun yaşadığı Diyala'da "evet"oylarının oranının yüzde 70 olduğu bildirildi. 
     Seçim Komisyonu'nun Diyala'daki başkanı Adil Abdüllatif, Diyala'dan gelen sonuçlara göre, halkın yüzde 20'sinin anayasaya "hayır" oyu kullandığını, bölgede 10 sandıktaki oyların usulsüzlük nedeniyle sayılmadığını açıkladı. 
     Irak'ta Sünni çoğunluğun yaşadığı Ninova'dan gelen sonuçların, bölgede yaklaşık 264 bin kişinin anayasaya "evet", 95 bin 400 kişinin "hayır" oyu kullandığını gösterdiği belirtilmişti. 
     Irak'ta Sünnilerin muhalefet ettiği anayasanın kabul edilmesi için, oy kullananların yarısından fazlasının "evet" demesi ve Irak'ın 18 ilinin üçünde oyların 3'te 2'sinin "hayır" çıkmaması gerekiyor. 
     
</TEXT>
</DOC>
