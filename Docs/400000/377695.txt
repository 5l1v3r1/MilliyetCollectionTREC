<DOC>
<DOCNO> 377695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/sondun20.html </URL>
<DATE> 2005/09/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İngiltere, İsrailli eski generali tutukluyor 
</HEADLINE>
<TEXT>

     İngiltere'de, İsrail ordusunun Güney Bölgesi eski komutanı General Doron Almog için ''savaş suçu'' işlediği gerekçesiyle tutuklama kararı çıkartıldı. 
     İngiltere'ye giden Almog, İngiliz polisinin Terörle ve Savaş Suçları ile Mücadele Birimi tarafından tutuklanabileceğini öğrenince, geldiği uçaktan inmeyip İsrail'e geri döndü. 
     Haaretz gazetesinin verdiği habere göre, İsrail Havayolları El-Al uçağıyla İngiltere'ye giden Almog, tutuklanabileceği haberini uçakta aldı. 
     İsrail'in Londra Büyükelçisi Zvi Hefetz, Almog hakkında ''İntifada sırasında savaş suçu işlediği'' gerekçesiyle tutuklama kararı bulunduğunu öğrenerek, durumu İsrail Dışişleri Bakanlığı'na bildirdi. Bakanlık, uçağın haberleşme sistemiyle Almog'u uyardı ve İngiltere'ye girdiği takdirde tutuklanabileceği mesajını geçti. 
     Bunun üzerine, General Almog, Londra'da Heathrow Havalimanı'nda uçaktan inmedi ve İsrail'e döndü. 
     Almog, Necef'te, engelli çocuklar için kurmayı planladığı bir köy için finansman sağlamak amacıyla İngiltere'ye gidiyordu. 
     Verilen bilgiye göre, Almog'un tutuklanması kararı, bir avukatlık bürosunun talebi üzerine Londra'daki yargıç Timothy Workman tarafından alındı. Talebin gerekçesinde, Gazze'deki Refah'ta Filistinlilere ait bir evin yıkılması gösterilirken, Almog'un karıştığı öne sürülen 3 olayın daha soruşturulduğu bildirildi. 
     Bu olaylar şöyle sıralandı 
     -3 Mart 2003'te, 9 aylık hamile Filistinli Nuha El Makadam'ın öldürülmesi. 
     -Gazze'de 30 Aralık 2001'de 3 Filistinlinin öldürülmesi. 
     -Yine Gazze'de 22 Temmuz 2002'de, Daraj mahallesinin bombalanarak, Hamas'ın askeri liderlerinden Salah Şehadeh ile 14 Filistinlinin öldürülmesi. 
     İsrail Savunma Kuvvetleri'nin Güney Bölgesi eski Komutanı General Doron Almog, 2000-2003 yılları arasında bu görevi yürütmüştü. 
     Öldürülen Filistinlilerin yakınlarını temsil eden İngiltere'deki ''Hickman ve Rose'' adlı insan hakları konusunda uzman avukatlık firması, Almog'un İngiltere'ye geleceğini öğrenince tutuklanması için harekete geçti ve Gazze'deki Filistin İnsan Hakları Merkezi ile ortaklaşa çalışarak belgeleri topladı. 
     
</TEXT>
</DOC>
