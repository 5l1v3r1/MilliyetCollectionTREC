<DOC>
<DOCNO> 398718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo21.html </URL>
<DATE> 2005/11/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Özerten Hakeme 'haysiyetsiz' demek kimsenin haddine değildir 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, Türk hakemliği açısından oldukça başarılı bir haftayı geride bıraktıklarını söyledi. 
     Futbolcuların gerilimden uzak oldukları bu haftada hakemlerin de iyi olduğunu belirten Özerten, ''Sporcu kardeşlerimizin tüm maçlarda işlerini yapmalarını diliyoruz. Tüm futbolcularımıza teşekkür ediyoruz'' dedi. 
     Özerten, Hakem camiasına hiç kimsenin ''haysiyetsiz'' demeye hakkının olmadığını belirterek, Fatih Altaylı'ya yanıt verdi ve şunları söyledi 
     ''Hakem camiasına hiç kimsenin haysiyetsiz demek haddine değildir. Hele Galatasaray-Fenerbahçe maçının hakemine dil uzatanı Allah'a havale ediyorum.'' Galatasaray ile Fenerbahçe arasında dün akşam oynanan maçın hakemi Serdar Tatlı'nın iyi bir performans gösterdiğini ve yönetimiyle herkesi, sağduyulu kamuoyunu memnun ettiğini ifade eden Özerten, ''27 hakemimizden herhangi birini bu maça atayabilirdik. Hakemlerimizin hepsi de bu derbi maçını kaldırabilecek kapasitede. Hatta Selçuk Dereli'yi düşündük, ancak MHK'nin bazı kriterleri var. Selçuk'un da 1 Aralık'ta Avrupa'da maçı var. O'nu bir çiçek gibi korumak için, Türk futbolunun içinde bulunduğu gerginlik ve kaos ortamı nedeniyle vermedik. Olabilecek bir hata nedeniyle Avrupa maçına kafası karışık gitsin istemedik'' diye konuştu. 
     
     ''EĞİTİME AĞIRLIK VERECEĞİZ'' 

     Eğitime ağırlık vereceklerini dile getiren MHK Başkanı Ufuk Özerten, hafta sonu il hakem kurulu başkanlarını Ankara'da topladıklarını ve zaten tüm hakemlerin bildikleri, ''vazgeçilmez ve olmazsa olmazları'' bir kez daha hatırlattıklarını söyledi. 
     Ligin devre arasında tüm hakem klasmanlarında görev yapan 783 hakemi, Ocak ayının ilk haftasında Antalya'da toplayacaklarını belirten Özerten, 141 kişiden oluşan il hakem eğitmenlerini de Bolu İzzet Baysal Üniversitesi'nde eğitime alacaklarını kaydetti. 
     
     ''CAMİANIN ÖLÜLERİNE SAHİP ÇIKMASI LAZIM'' 

     Eski milli hakemlerden Zekai Kunak'ın bugünkü cenaze namazında hakem camiasının birlik ve beraberliğini gösteremediğini dile getiren Özerten, ''Zaten sağ iken hakemlere sahip çıkılmıyor. Hiç olmazsa, hakemin ölüsüne sahip çıkalım. Gençlerin bu cenazeye katılmasını beklerdim. Birlik ve beraberlik sergilenmesini isterdim'' diye konuştu. 
     FATİH ALTAYLI NE YAZMIŞTI 
     Sabah gazetesi yazarı Fatih Altaylı, derbi maçı yazısında hakemi ağır dille eleştirmiş, Fenerbahçe'nin galibiyetini hakemin kasıtlı yanlışlarına bağlamıştı. Altaylı yazısında şöyle yazmıştı 
     "Türkiye futbol ligleri çok haysiyetsiz hakem gördü ama bu kadar profesyonelini az gördü. Maçın daha başlaması ile beraber hakem Serdar Tatlı G.Saray'ın canına okumak için elinden gelen herşeyi yapacağını gösterdi... ... Aziz Yıldırım'ın uşağı olmuş bir federasyon ve onun da uşağı hakemler, G.Saray'sız bir lig oynasınlar da görelim. Üçüncü ligde oynarım ama bunlara boyun eğmem. G.Saray nerede oynuyorsa orası birinci ligdir. " 

     
</TEXT>
</DOC>
