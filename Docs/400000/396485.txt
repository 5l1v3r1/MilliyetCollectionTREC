<DOC>
<DOCNO> 396485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/son/sondun05.html </URL>
<DATE> 2005/11/20/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Newsweek Şemdinli Erdoğan'ı derin devletle karşı karşıya getirebilir 
</HEADLINE>
<TEXT>

     Şemdinli olayının Başbakan Recep Tayyip Erdoğan’ı "derin devlet" ile karşı karşıya getirebileceği öne sürüldü. Newsweek dergisi, bu yöndeki bir çatışmanın sonuçlarını tahmin etmenin çok zor olacağını savunurken, Genelkurmay Başkanı Orgeneral Hilmi Özkök’ün "yargıya güveniyoruz" yolundaki tavrını "şaşırtıcı" olarak nitelendirdi. 
     Newsweek dergisi "Orduyu frenlemek" başlıklı haber yorumunda Şemdinli olaylarını değerlendirdi. Dergi, "Polis ile bağı olan bombacılar, etnik kargaşayı tetiklemeye çalıştı. 
     Bunun yerine belki şiddet döngüsünü kurmaya katkıda bulunabilirler" ifadesini kullandı. 
     Şemdinli’deki saldırıya hedef olan kitabevi sahibi Seferi Yılmaz’ın terör nedeniyle 15 yıl cezaevinde yattığını belirten dergi, "Sorun, Seferi Yılmaz’ın ölüsünü kim istiyordu. Bunun yanıtı Türkiye’yi şoke etti ve ülkenin güçlü güvenlik kuvvetlerini özünde sarsan bir skandalı ateşledi" yorumunu yaptı. 
     Kitabevi saldırısını gerçekleştirenler arasında Jandarma İstihbaratında görevli Astsubay Ali Kaya’nın da bulunduğuna, kullanınan arabanın Jandarma’ya kayıtlı olduğuna işaret eden dergi, polisin Jandarma’ya ait ve 105 ismini içeren bir listeyi de ortaya çıkarttığını kaydetti. 
     Newsweek, bu yöndeki haberlerin bölgeyi ayaklandırdığını, skandalın "1980-1990 yıllarındaki güvenlik güçlerince gerçekleştirilen birçok işkence ve yargısız infaz iddiaları olduğu gibi otoriteler tarafından kapatılmasından kaygı duyulduğunu" belirterek şöyle devam etti 
     "Gerçi bu defa işler farklı bir biçimde gelişebilir. 
     Türkiye AB’ye katılma müzakerelerine başlarken Avrupa’nın gözü onun üstünde. Brüksel’in teşviki ile Türk Başbakanı Recep Tayyip Erdoğan yavaşça, ancak emin adımlarla askerleri siyasetten uzaklaştırıyor. Şemdinli olayı, Erdoğan’ın bu işi kesin bir biçimde bitirmesini sağlayabilir." 
     
     ORGENERAL ÖZKÖK KORUMAK İÇİN GİRİŞİMDE BULUNMADI 
     Erdoğan’ın olayın kapatılmayacağı sözünü verdiğini, tüm partilerden milletvekillerinin resmi soruşturma yapılması için çağrıda bulunduğunu belirten Newsweek "Daha da şaşırtıcı olan Genelkurmay Başkanı Orgeneral Hilmi Özkök’ün reaksiyonuydu. 
     Özkök ortaya çıkmakta olan skandalın büyüklüğünü hissederek adamlarını korumak için bir girişimde bulunmadı" diye yazdı. 
     Özkök’ün "Onları ne suçluyorum, ne de savunuyorum. Yargıya güveniyoruz" yönündeki açıklamasını da yansıtan Newsweek şu yorumu yaptı 
     "Şemdinli’deki bomba atanların yukarıdan aldıkları emirler doğrultusunda hareket ettiklerini gösteren kanıtlar olması halinde bu Erdoğan’ı, Türklerin "derin devlet" olarak adlandırdıkları ve kendilerini Türkiye’nin çıkarlarının gerçek koruycuları olarak gören ulusalcı subaylar, bürokratlar ve yargıçlardan oluşan gölgeli ittifak ile karşı karşıya getirebilir. Bu tür bir çatışmanın sonucunu tahmin etmek çok zor olur." 
     
     KÜRTLER VE LİDERLERİ ILIMLI OLMALI 
     Güvenlik güçleri bünyesinde yapılabilecek bir "temizliğin" de yetmeyeceğini öne süren dergi, "Kürt radikalleri ile askerler arasında şiddet döngüsünün gerçekten kırılması için ülkenin 14 milyon olarak tahmin edilen Kürtler ile liderleri itidalli olmalı" ifadesini kullandı. 
     Geçen hafta Kürt siyasetçilerinin sükunet çağrısında bulunduklarını kaydeden Newsweek, bu çerçevede Diyarbakır Büyükşehir Belediye Başkanı Osman Baydemir’in Kürtçe olarak kalabalığa yaptığı konuşmaya dikkat çekti. Kürtçe konuşmanın beş yıl önce suç oluşturduğunu, ancak Erdoğan’ın kabul edilmesini sağladığı reformlar sayesinde artık yasal olduğunu belirten Newsweek, "Geçen haftaki şiddete rağmen Kürtler, çoğu radikallerin ayaklanma çağrılarına direndi" diye yazdı. 

ANKA 
     
</TEXT>
</DOC>
