<DOC>
<DOCNO> 393885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur40.html </URL>
<DATE> 2005/11/10/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
20 YTL için kavga 4 yaralı 
</HEADLINE>
<TEXT>

     Kilis’te bir babanın 20 YTL’sini çaldığı gerekçesiyle oğlunu polise şikayet etmesi üzerine çıkan kavgada, 4 kişi yaralandı. 
     Edinilen bilgiye göre, Şükrü K, evinden 20 YTL’sini çaldığı iddiasıyla oğlu Mehmet K’yı polise şikayet etti. 
     Şükrü K. karakoldan döndüğü sırada yolda karşılaştığı oğlu Mehmet K. ile tartıştı. Tartışma, Şükrü K’nın ikinci eşi Kezban K. ve yakınlarının da katılmasıyla kavgaya dönüştü. Taş, sopa ve demir çubukların kullanıldığı kavgada Mehmet K. ile kavga ettiği Veysel P, Leyla Y, Eyüp A. çeşitli yerlerinden yaralandı. 
     Kavgayı güçlükle önleyen polis, yaralıları Kilis Devlet Hastanesi’ne götürdü. 
     Mehmet K, gazetecilerin sorusu üzerine, 90 yaşındaki babası Şükrü K’dan 65 yaş küçük olan üvey annesi Kezban K.’nın, "kendisine babasının evinde barınmasını istemediği için iftira attığını", babasının da bunun üzerine polise şikayette bulunduğunu öne sürdü. 
     
</TEXT>
</DOC>
