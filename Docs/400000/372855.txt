<DOC>
<DOCNO> 372855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sontur04.html </URL>
<DATE> 2005/08/25/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Dragos tepesi'ndeki yangın kaleci Rüştü'nün evine kadar sokuldu 
</HEADLINE>
<TEXT>

     Vakkas AKSU İSTANBUL, DHA 

      KARTAL'da Dragos Tepesi'nde çıkan orman yangını, itfaiye ekiplerinin yarım saatlik çalışması sonucu kontrol altına alındı. Yangının Fenerbahçeli kaleci Rüştü Rençber'in evine 20 metre kadar yaklaştığı belirtildi. 
     Yangın, bu akşam saat 20.00 sıralarında Dragos Tepesi'nde çıktı. 15 dönümlük ormanlık alanda çıkan yangına Maltepe, Pendik ve Kartal İtfaiye ekipleri müdahale etti. Yangın, Fenerbahçe ve Milli Takım kalecisi Rüştü Rençber'in evine 20 metre kadar yaklaştı. Rüştü Rençber'in, yangın çıktığında antremandan eve döndüğü ve E-5 yolu kenarında yangını görünce endişeye kapılarak evde bulunan eşini aradığı belirtildi. 
     
     RENÇBER'İN YANINDA ÇALIŞANLAR SOĞUTMA ÇALIŞMALARI YAPTI 
     Öte yandan, yangının eve sıçramasından korkan Rençber'in yanında çalışanlar, musluğa taktıkları hortumla evin etrafında soğutma çalışmaları yaptı. Rüştü Rençber'in eşi Işıl Rençber ve kızı yangını pencereden izledi. Rüştü Rençber, Antremandan dönerken E-5'de yangını gördüm. Eve geldim, korkmadım. Gerekli önlemleri aldık. Yangının eve sıçraması zaten zordu. Evin etrafında demir korkuluklar var.'' dedi. 
     Yaklaşık yarım saat süren çalışmaların ardından yangın kontrol altına alındı. 
     
</TEXT>
</DOC>
