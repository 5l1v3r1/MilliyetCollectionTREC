<DOC>
<DOCNO> 364646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun34.html </URL>
<DATE> 2005/07/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Türkçe TV, Kosova'da eylül ayında yayında... 
</HEADLINE>
<TEXT>

     Kosova'nın ilk Türkçe özel televizyonu ''Yeni Dönem-TV''ye, başvurudan bir yıl sonra frekans tahsis edilerek, yayın hakkı tanınmış oldu. 
     ''Yeni Dönem'' Medya Kuruluşu Sahibi Mehmet Bütüç, büyük bir mücadelenin sonunda frekans konusundaki başvurularına, bir yıl sonra Kosova Medya Yüksek Temsilciliği tarafından olumlu yanıt aldıklarını bildirdi. 
     ''Yeni Dönem-TV''nin eylül ayında günde 6 saat yayın yapacağını, Türkçe ağırlıklı yayınların içinde Arnavutça, Boşnakça ve Romanca programların da yer alacağını belirten Bütüç, birkaç dilde yayın yapacak ilk özel televizyon olmanın gururunu yaşadığını kaydetti. 
     Kosova Radyo Televizyonu RTK yayınlarındaki Türkçe programların yok denecek kadar az olduğunu ifade eden Bütüç, amaçlarının, başta Kosova'daki Türklerin ve Türkçe bilenlerin Türkçe yayın ihtiyaçlarını karşılamak olduğunu söyledi. 
     Bütüç, TRT ile işbirliği konusunda ilk adımların atıldığını ve destek konusunda umutlu olduğunu belirterek, özellikle eğitimle ilgili programlara çok ihtiyaç duyacaklarını kaydetti. 
     BM Kosova Geçici Yönetim Misyonu'na UNMİK bağlı Kosova Geçici Medya Yüksek Temsilcisi Robert Gillette, ''Yeni Dönem'' medya kuruluşunun gazetesinin ve radyo yayınlarının başarılı olduğunu söyledi. 
     Prizren'de 5 yıl önce kurulan ''Yeni Dönem'' bünyesinde, haftalık ''Yeni Dönem'' gazetesi yayımlanıyor ve FM bandında ''Yeni Dönem'' radyosu 24 saat kesintisiz yayın yapıyor. 
     
</TEXT>
</DOC>
