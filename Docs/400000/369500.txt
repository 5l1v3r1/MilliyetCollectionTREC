<DOC>
<DOCNO> 369500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/13/son/sondun22.html </URL>
<DATE> 2005/08/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rumlar da Türkiye'ye seyahat uyarısı düşünüyor 
</HEADLINE>
<TEXT>

     Kıbrıs Rum Kesimi, Türkiye’ye seyahat uyarısı koyup koymamayı düşünüyor. 
     Cyprus Mail gazetesine göre bir Dışişleri Bakanlığı yetkilisi, Türkiye’ye seyahat uyarısı koyup koymamayı düşündüklerini açıkladı. Bakanlık yetkilisi, uyarının "Türkiye’de artan terör saldırıları ile İsrailli turistlere yönelik tehditler" yüzünden konulabileceğini açıkladı. 
     Gazeteye konuşan ancak adı açıklanmayan yetkili, "AB üyesi ortaklarımızla da Türkiye’ye bir seyahat uyarısı koyup koymama konusunu ele alıyoruz. Bu, bizim bir karar almamıza oldukça yardımcı olacak" diye konuştu. 
     Yetkili, sonuca dair bir açıklamanın ne zaman yapılacağının ise belirsizliğini koruduğunu söyledi. 
     Dışişleri Bakanlığı’nda görev yaptığı açıklanan bayan yetkili, İsrail’in Türkiye üzerindeki uyarısını kaldırdığının hatırlatılması üzerine de "Tabi ki bu karar da göz önüne alınacaktır" dedi. 
     Kıbrıs Rum Kesimi’nin, onlarca kişinin canına mal olan Londra ve Mısır saldırılarının ardından böyle bir önlem almamışken Türkiye ile özellikle Kıbrıs konusunda gerilimin arttığı böyle bir dönemde gelen açıklamalar dikkat çekti. 
     
</TEXT>
</DOC>
