<DOC>
<DOCNO> 397388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonspo20.html </URL>
<DATE> 2005/11/23/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ali Şen Neuchatel Xamax olayı masada kazanılmış en büyük zaferdir 
</HEADLINE>
<TEXT>

     Fenerbahçe Kulübü eski başkanı Ali Şen, A Milli Futbol Takımı'nın İsviçre ile yaptığı Dünya Kupası Avrupa elemeleri baraj rövanş maçı sonrası çıkan olaylarla ilgili olarak, ''Levent Bıçakçı, UEFA Tahkim Kurulu üyesi. Şimdi ne kadar itibarı varsa göstermesi lazım'' dedi. 
     Ali Şen, ''Spor Meclisi'' dergisine verdiği röportajda, federasyonun alacağı cezanın, bir spor kulübünün alacağı cezayla farklı olacağını belirterek, ''Bence federasyon 4 maç ceza alır. Futbol Federasyonu'nun alacağı cezayı Türk ulusu almış olur. Levent Bıçakçı, UEFA'da Tahkim Kurulu'nda üye. Şimdi bunu göstermesi lazım. Ne kadar itibarı varsa, ne kadar saygısı varsa bunu göstermesi gerekir'' diye konuştu. 
     Bu tip bir olayın Galatasaray'ın Avrupa Şampiyon Kulüpler Kupası'ndaki Neuchatel Xamax maçında da yaşandığını hatırlatan Şen, şunları söyledi 
     ''Neuchatel Xamax olayı, Türkiye'nin Dışişleri Bakanlığı dahil masada kazanılmış en büyük zaferidir. O zaman ben yurtdışındaydım, Şenes Erzik beni aradı. Galatasaray Kulübü Başkanı Ali Tanrıyar, Faruk Süren, Alp Yalman, Ergün Gürsoy, rahmetli Sinan Erdem, Togay Bayatlı ve o zamanlarda federasyon başkanlığı yapan Halim Çorbalı toplantı yaptık. Ben 'bu iş olacak halledeceğiz. Başbakan Turgut Özal, komisyonda üyesi bulunan Romanya'nın eski devlet başkanı Çavuşesku'yu ararsa talimatı verirse biz bu işi yaparız' dedim. Turgut Özal beni arayarak, 'Çavuşesku'yu aradım, o iş tamam' dedi. Atladık uçağa Glasgow'a gittik. Hiçbir zaman itiraz komisyonuna giden bir dosya geriye dönmemişti. Bizim bu olayımızdan, FIFA ve UEFA'nın futbol sahalarındaki yanlışlıklar kitabında ilk sayfada sözediliyor.'' 
     
     ''YILMAZ, ADAM GİBİ ADAMDI'' 
     Şen, hiçbir dönemde spora bu denli destek verilmediğini belirterek, ''Futbol Federasyonu'nun son seçimlerinde Mehmet Ali Yılmaz vardı. Adam gibi adam, tecrübeli, ağırbaşlı ve çok akıllı bir adamdı. Onun yerine Levent Bıçakcı diye birini getirdiler. Türkiye'yi yönetenler, buna Başbakan da dahil, spora inanılmaz destek verdiler. Hiçbir dönemde spora böyle bir destek verilmedi. Ama yanlış yaptılar'' diye konuştu. 
     
</TEXT>
</DOC>
