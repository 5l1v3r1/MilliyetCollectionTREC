<DOC>
<DOCNO> 372556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/sontur06.html </URL>
<DATE> 2005/08/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Ege'de 5.1 büyüklüğünde deprem 
</HEADLINE>
<TEXT>

     Ege Denizi açıklarında 5.1 büyüklüğünde bir deprem meydana geldi. 
     Boğaziçi Üniversitesi Kandilli Rasathanesi ve Deprem Araştırma Enstitüsü saat 06.06'da merkez üssü Ege Denizi'nin açıkları olan 5.1 büyüklüğünde deprem kaydedildiğini açıkladı. 
     Deprem, Ege Denizi kıyısında bulunan il ve ilçelerde de hissedildi. 
     
     DAHA BÜYÜK BİR DEPREMİN HABERCİSİ DEĞİL 

     Çanakkale Onsekiz Mart Üniversitesi ÇOMÜ Mühendislik ve Mimarlık Fakültesi Dekanı Prof. Dr. Salih Zeki Tutkun, bu sabah 06.06'da Ege Denizi'nde meydana gelen 5.1 büyüklüğündeki depremin, daha büyük bir depremin habercisi olmadığını söyledi. 
     Prof. Dr. Tutkun, Ege Denizi'nde zaman zaman meydana gelen depremlerin birçoğunun hissedilmediğini, bu sabah saatlerindeki depremin de olağan depremlerden biri olduğunu söyledi. 
     5.1 büyüklüğündeki depremin, daha büyük bir depremin habercisi olmadığını ifade eden Prof. Dr. Tutkun, "Bu tür depremler özellikle Kuzey Ege Denizi'nde sıkça yaşanıyor. Bu küçük depremlerle, insanların tedirgin olmasına gerek yok. Bundan sonra da bu tür depremler hissedilmeye devam edilecektir" dedi. 
     
</TEXT>
</DOC>
