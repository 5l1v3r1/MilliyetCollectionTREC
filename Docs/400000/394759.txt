<DOC>
<DOCNO> 394759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/soneko15.html </URL>
<DATE> 2005/11/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
3. Boğaz Köprüsünde güzergah bilmecesi 
</HEADLINE>
<TEXT>

     Zeynep Akyıl- Gökçen Çamlıyurt 

İstanbul'da üçüncü boğaz köprüsüne ihtiyaç olduğu sık sık vurgulanıp ihalesinin 2006'da yapılabileceği sinyalleri verilirken, köprünün olası güzergahı sır gibi saklanıyor. 
     Ancak gelinen noktada Başbakanın, köprünün ''kuzeyde'' yapılacağına ilişkin söylemi ise olası altı alternatiften üç güzergahı ön plana çıkartıyor. 
     A.A muhabirinin edindiği bilgiye göre, 3. Köprünün nereden geçeceği konusunda ''mevcut iki köprünün arasına değil, 2. köprünün Fatih Sultan Mehmet kuzeyinde olacağı'' konusunda mutabakat oluştuğu yönünde bilgi verilirken, güzargahlar konusunda gerek Bayındırlık ve İskan Bakanlığı gerekse Karayolları Genel Müdürlüğü yetkililerinin, köprüden bazı kesimlerin rant sağlamasını önlemek amacıyla, tabir yerindeyse ağızlarını ''bıçak açmıyor''. 
     3. boğaz köprüsünün olası güzergahı, arsa spekülatörlerinin kar sağlamasını engellemek amacıyla açıklanmazken, güzargahlar konusunda değerlendirmeler sürüyor. 
     
     3. KÖPRÜ, İSTANBUL TRAFİĞİNİ DE RAHATLATACAK 
     Yetkililer, İstanbul'un artan trafik yoğunluğunu önlemek amacıyla projeksiyon yapıldığını ve bu kapsamda çalışmalara devam edildiğini hatırlatırken, bu çerçevede 3. boğaz köprüsünün yapılmasının, İstanbul trafiği sorununu rahatlatmada alternatiflerden biri olarak görüldüğünü ifade ettiler. 
     Bu kapsamda çeşitli etüdler yapıldığını ve güzergah çalışmaları gerçekleştirildiğini anlatan yetkililer, ancak istimlak verilecekse devletin bunu gizlemek isteyeceğine dikkati çektiler. 
     Köprünün yapılacağı güzergahın açıklanmasının imar maliyetlerini artıracağına işaret eden yetkililer, şu görüşleri dile getirdiler 
     ''Bunu önlemek için, o bölgelerde imar planlarında rezerv noktaları konmaya başlanır. Şu bölgeden köprü geçecek, buradan verilecek ruhsatlar geçici olsun denilir, hem vatandaş mağdur olmasın hem de devlet zarar uğramasın diye. Arsa spekülatörleri arsa alıyorlar ve geçici olarak arsalar değerleneceği ve rant sağlayacağı için değer artışı meydana geliyor. Güzergahların gizli tutulması gerekiyor. Bunun için kamuoyuna bilgi verilmiyor, neyin nereden geçeceği belirlense de belirlenmese de kimseye duyurulmuyor.'' 
     
     ÜÇ GÜZERGAH TARTIŞILIYOR 
     Bu arada İstanbul'da 3. boğaz köprüsü geçişi için henüz kesinleşen bir güzergah bulunmazken, ilk haliyle 6 alternatif güzergah, ''Nakkaştepe-Ortaköy, Vaniköy-Arnavutköy, Çubuklu-Yeniköy, Beykoz-Kireçburnu, Yuşatepesi-Rumelikavağı ve Garipçe-Poyrazköy'' hatlarından oluşuyor. 
     Başbakan Recep Tayyip Erdoğan'ın, 3. köprünün ''boğazın kuzeyinde'' yer alacağını açıklamasından sonra, 6 seçenekten 3'ü elenmiş oluyor. Bir başka deyişle, daha önce açıklanan Nakkaştepe-Ortaköy, Vaniköy-Arnavutköy, Garipçe-Poyrazköy hatları güncelliğini yitiriyor. 
     Fatih Sultan Mehmet Köprüsü'nün kuzeyinden geçen Çubuklu-Yeniköy, Beykoz-Kireçburnu, Yuşatepesi-Rumelikavağı hatları üzerinde yürütülen fizibilite çalışmaları ise devam ediyor. 
     Çalışmalar sırasında, trafik sorununun çözümünün yanı sıra maliyet, çevre, tarihi doku gibi unsurlar da dikkate alınıyor. 
     
     YAP-İŞLET İLE YABANCI SERMAYE ARTIŞI 
     Öte yandan yetkililer, söz konusu köprünün İstanbul trafiğini rahatlatmasının yanı sıra yabancı sermayenin yap-işlet modeli ile ülkeye girişi açısından da önemli olacağını vurguluyor. 
     Bazı kesimler ise köprünün gürültü ve kirlilik yaratarak mevcut yapıya zarar vereceği görüşünü savunuyor. 
     3. Boğaz Köprüsünün yeni çevresel sorunları da beraberinde getireceğini ifade eden bu kesimler, köprünün tarihi ve doğal yapıya zarar vereceğini, evler ve işyerlerinin istimlak edileceğini, böylelikle yaşanılan yerlerin şantiyeye dönüştürüleceğini savunuyorlar. 
     Söz konusu kesimler, seslerini duyurmak için çeşitli örgütler oluştururken, tüp geçişin saatte 75 bin kişilik taşıma kapasitesiyle 7-8 köprüye bedel olduğuna, bununla 1 ve 2. köprülerde de rahatlama olacağına dikkati çekiyorlar. 
     Ayrıca yapılması durumunda söz konusu 3. köprü, Karadeniz bağlantılı yeni bir çevre yolunu kapsayacak. Özellikle Kapıkule'den giren araçların tamamına yakınının bu transit yolu kullanmasıyla da, İstanbul'daki transit yükünün hafifletilmesi bekleniyor. 
     
</TEXT>
</DOC>
