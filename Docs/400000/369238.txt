<DOC>
<DOCNO> 369238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko05.html </URL>
<DATE> 2005/08/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Evlenmek için 16.7 bin YTL gerek 
</HEADLINE>
<TEXT>

     Bir evde zorunlu olarak bulunması gereken eşyaları satın almanın bedeli Temmuz 2005 itibariyle 16.8 bin YTL 16.8 milyar lira olarak hesaplandı. Bu maliyet bir asgari ücretli tarafından başka hiçbir harcama yapmadan 4 yılda, ortalama memur maaşıyla ise yaklaşık 2 yılda ancak karşılanabiliyor. 
     Devlet İstatistik Enstitüsü’nün tüketici fiyatları endeksi kapsamında derlediği ev eşyası fiyatlarından yapılan hesaplama asgari ücretli ve memur açısından ev kurmanın ne kadar zor olduğunu ortaya koydu. Halı, perde, buzdolabı, çamaşır makinası, ocak, yatak ve yorgan gibi bulunması zorunlu eşyaların maliyeti, evlenmelerin yoğun olarak yaşandığı yaz aylarının sonunda bir önceki aya göre yüzde 1 oranında geriledi. Temmuz ayında ev kurmanın maliyeti 16 bin 751 YTL olarak belirlendi. 
     Türkiye genelinde temmuz ayı itibariyle derlenen ortalama fiyatlara göre, yemek odası, yatak odası ve oturma odası takımlarının toplam fiyatı 7 bin 886 YTL düzeyinde bulunuyor. Çift kişilik yatak, 2 tane kanepe, tek masa, dört sandalye, bir sehpa, evin tamamı için toplam 10 metrekare olarak düşünülen halı, 20’şer metrelik perdelik ve tül kumaş, yatak örtüsü, çift kişilik yorgan, battaniye, çarşaf, nevresim, yastık kılıfı, havlu ve ev tekstili gibi ürünler için yapılması gereken harcama tutarı ise yaklaşık 3 bin 205 YTL’yi buluyor. 
     No-frost buzdolabı, çamaşır makinesi, bulaşık makinesi, fırınlı ocaklar, elektrik süpürgesi, televizyon, müzik seti, film kayıt ve gösterici cihazlar, elektrikli kesici aletler, küçük ev aletleri, su ısıtıcılar ve ütü gibi elektrikli ev aletleri için yapılması gereken harcama tutarı ise 5 bin 406 YTL olarak hesaplandı. 
     Çatal, bıçak, kaşık, cam porselen, çelik, plastik ve teflon ev ve mutfak eşyaları ile diğer elektriksiz ev aletleri için yapılması gereken en az harcama tutarı ise 2 YTL düzeyinde bulunuyor. 
     
     EV KURMAK İÇİN 4 YIL ÇALIŞILACAK 

     Asgari ücretin 350 YTL olduğu dikkate alındığında, bir asgari ücretlinin ev kurabilmesi için 4 yıl başka hiçbir harcama yapmadan çalışması gerekiyor. Ortalama 774 YTL olan memur maaşıyla ise bu süre 2 yıla yaklaşıyor. 
     Yeni evlenen eşlerden ikisinin de çalıştığı varsıyılırsa iki asgari ücretlinin kurdukları yeni evin maliyetini karşılamaları için başka hiçbir harcama yapmadan 2 yıl, ortalama düzeyde maaş alan iki memurun ise yaklaşık 1 yıl çalışması gerekiyor. 

ANKA 
     
</TEXT>
</DOC>
