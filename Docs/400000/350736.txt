<DOC>
<DOCNO> 350736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy21.html </URL>
<DATE> 2005/06/10/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Şüpheli fon hareketleri yakın takibe alınacak... 
</HEADLINE>
<TEXT>

     Mali Suçları Araştırma Kurumunun Teşkilat ve Görevleri ile Suç Gelirlerinin Aklanmasının Önlenmesi Hakkında Kanun Tasarısı TBMM Başkanlığı’na sunuldu. 
     Şüpheli fon hareketlerini yakın takibe alınmasını öngören yasa tasarısında, "kara paranın" yerini "suç geliri" kavramı alıyor. 
     Tasarıyla, "terörün finansmanı suçu kavramı" mevzuata giriyor. 
     Tasarıya göre, suç gelirlerinin aklanmasının önlenmesi konusunda faaliyet göstermek üzere Maliye Bakanlığı’na bağlı Mali Suçları Araştırma Kurumu kurulacak. Kurum, kısaca "MASAK" olarak adlandırılacak. 
     MASAK, Mali Suçlarla Mücadele Koordinasyon Kurulu ile Mali Suçları Araştırma Kurumu Başkanlığı’ndan oluşacak. Başkanlık doğrudan Bakana bağlı olacak. 
     
     MASAK’IN GÖREV VE YETKİLERİ 
     Tasarıya göre, MASAK’ın görev ve yetkileri arasında, "Suç gelirlerinin aklanmasının önlenmesi amacıyla politika hazırlamak ve uygulama stratejileri geliştirmek, bu amaçla kurum ve kuruluşlar arasında koordinasyonu sağlamak, ortak çalışmalar yapmak, görüş ve bilgi alışverişinde bulunmak, araştırmalar yapmak, kamuoyu duyarlılığı ve desteğini artırmaya yönelik çalışmalar yapmak, gerekli verileri toplamak, analiz etmek ve değerlendirmek, aklama suçunun işlendiğine dair ciddi şüphelerin mevcut olması durumunda konuyu Cumhuriyet savcılığına veya diğer yetkili mercilere intikal ettirmek" yer alıyor. 
     
     KOORDİNASYON KURULU 
     Tasarı uyarınca, suç gelirlerinin aklanmasının önlenmesine ilişkin kanun ve Bakanlar Kurulu kararıyla yürürlüğe girecek yönetmelik taslaklarını değerlendirmek ve uygulamayla ilgili kurum ve kuruluşlar arasında koordinasyon sağlamak üzere Mali Suçlarla Mücadele Koordinasyon Kurulu oluşturulacak. 
     Koordinasyon Kurulu, Maliye Bakanlığı Müsteşarının başkanlığında, Mali Suçları Araştırma Kurumu Başkanı, Gelir İdaresi Başkanı, İçişleri Bakanlığı Müsteşar Yardımcısı, Adalet Bakanlığı Kanunlar Genel Müdürü, Dışişleri Bakanlığı Ekonomik İşler Genel Müdürü, Hazine Müsteşarlığı Banka ve Kambiyo Genel Müdürü, Hazine Müsteşarlığı Sigortacılık Genel Müdürü, Gümrük Müsteşarlığı Gümrükler Genel Müdürü, BDDK Başkan Yardımcısı, SPK Başkan Yardımcısı ve Merkez Bankası Başkan Yardımcısından oluşacak. 
     Koordinasyon Kurulu, yılda en az iki defa toplanacak. Koordinasyon Kurulu’nun çalışmaları için yapılacak giderler Kurum bütçesine konulacak ödeneklerden karşılanacak. 
     MASAK Başkanlık teşkilatı, ana hizmet, danışma ve yardımcı hizmet birimlerinden oluşacak. 
     Başkanlıkta, başkan yardımcıları ve daire başkanları Başkanın önerisi üzerine Bakan tarafından atanacak. Bunlar dışında kalan personelin atamaları ise Başkan tarafından yapılacak. 
     Başkanlığa, başkan yardımcılığına ve daire başkanlığına atanacaklarda, devlet memuru olma koşullarına ek olarak en az 4 yıllık eğitim veren yüksek öğretim kurumlarının hukuk, siyasal bilgiler, iktisat, işletme, iktisadi ve idari bilimler fakültelerinden ya da bunlara denkliği Yükseköğretim Kurulu’nca kabul edilen yüksek öğretim kurumlarından mezun olma şartı aranacak. 
     
     KİMLİK TESPİTİ 
     Yükümlüler nezdinde yapılan veya aracılık ettikleri işlemlerde işlem yapılmadan önce, işlem yapanlar ile nam veya hesaplarına işlem yapılanların kimliklerini tespit etmek zorunda olacaklar. 
     Kimlik tespitine esas belge nevilerini belirlemeye Başkanlık yetkili olacak, kimlik tespitini gerektiren işlem türleri, bunların parasal sınırları ve konuyla ilgili diğer usul ve esaslar yönetmelikle belirlenecek. 
     
     ŞÜPHELİ İŞLEM BİLDİRİMİ 
     Yükümlüler nezdinde veya bunlar aracılığıyla yapılan veya yapılmaya teşebbüs edilen işlemlere konu malvarlığının yasa dışı yollardan elde edildiğine veya yasa dışı amaçlarla kullanıldığına dair herhangi bir bilgi, şüphe veya şüpheyi gerektirecek bir hususun bulunması halinde bu işlemlerin yükümlüler tarafından MASAK Başkanlığı’na bildirilmesi zorunlu olacak. 
     Yükümlüler, başkanlığa şüpheli işlem bildiriminde bulunulduğuna ilişkin, yükümlülük denetimi ile görevlendirilen denetim elemanlarına ve yargılama sırasında mahkemelere verilen bilgiler dışında, işleme taraf olanlar dahil olmak üzere hiç kimseye bilgi veremeyecek. 
     
     İÇ DENETİM, KONTROL VE RİSK YÖNETİM SİSTEMLERİ 
     Yükümlüler, bu Kanunun amacına uygun olarak eğitim, iç denetim, kontrol ve risk yönetim sistemleri oluşturmak ve bu kanunla getirilen yükümlülüklere uyumu sağlamak üzere gerekli yetki ile donatılmış idari düzeyde görevli tayini de dahil gereken tedbirleri almak zorunda olacak. Bu maddenin uygulanmasında yükümlüleri, alınacak tedbirler ile uygulamaya ilişkin usul ve esasları belirlemeye Başkanlık yetkili olacak. 
     
     DEVAMLI BİLGİ VERME 
     Yükümlüler, taraf oldukları veya aracılık ettikleri, Bakanlıkça belirlenecek tutarı aşan işlemleri Başkanlığa bildirmek zorunda olacaklar. Devamlı bilgi verme kapsamındaki işlem türleri, bilgilerin ne şekilde ve hangi sürelerde verileceği, kapsam dışında tutulacak yükümlüler ile uygulamaya ilişkin diğer usul ve esaslar Bakanlıkça belirlenir. 
     Bu Kanunun uygulanmasına ilişkin olarak yükümlüler dışındaki kamu kurum ve kuruluşları ile kamu kurumu niteliğindeki kurum ve kuruluşlardan da Başkanlığa devamlı bilgi vermeleri istenebilecek. 
     Kamu kurum ve kuruluşları, gerçek ve tüzel kişiler ile tüzel kişiliği olmayan kuruluşlar, Başkanlık ve denetim elemanları tarafından istenilecek her türlü bilgi, belge ve bunlara ilişkin her türlü ortamdaki kayıtları, bu kayıtlara erişimi sağlamak veya okunabilir hale getirmek için gerekli tüm bilgi ve şifreleri tam ve doğru olarak vermek ve gerekli kolaylığı sağlamakla yükümlü olacak. 
     Mal Bildiriminde Bulunulmasına İlişkin Kanun ve özel kanunlar gereğince ilgili kurumlarca alınan mal bildirimleri de bu madde kapsamındaki belgelerden sayılacak. Bu hüküm uyarınca talepte bulunulanlar savunma hakkına ilişkin hükümler saklı kalmak kaydıyla, özel kanunlarda yazılı hükümleri ileri sürerek bilgi ve belge vermekten kaçınamayacak. 
     Tasarıya göre yükümlüler, bu kanunla getirilen yükümlülüklere ve işlemlerine ilişkin her türlü ortamdaki, belgeleri düzenleme tarihinden, defter ve kayıtlan son kayıt tarihinden, kimlik tespitine ilişkin belgeleri ise son işlem tarihinden itibaren on yıl süreyle muhafaza ve istenmesi halinde yetkililere ibraz etmekle yükümlü olacak. 
     
     ERİŞİM SİSTEMİ 
     Kanunları veya faaliyet konuları gereğince, ekonomik olaylara, servet unsurlarına, vergi mükellefiyetlerine, nüfus bilgilerine ve yasa dışı faaliyetlere ilişkin kayıt tutan, kamu sermayeli ticaret bankaları hariç kamu kurum ve kuruluşları ile kamu kurumu niteliğindeki kurum ve kuruluşların bilgi işlem sistemlerine bakanlık ve ilgili bakanlığın veya kamu kurumu niteliğindeki kurum ve kuruluşların yetkili organlarının birlikte belirleyeceği usul ve esaslar dahilinde başkanlıkça erişim sistemi kurulabilecek. 
     
     YÜKÜMLÜLERİN KORUNMASI 
     Bu Kanun gereğince yükümlülüklerini yerine getiren gerçek ve tüzel kişiler hiçbir şekilde hukuki ve cezai bakımdan sorumlu tutulamayacak. 
     Özel kanunlarda hüküm bulunsa dahi şüpheli işlem bildiriminde bulunanlara dair, mahkeme dışında, üçüncü kişi, kurum ve kuruluşlara bilgi verilemeyecek. Bu kişilerin kimliklerinin saklı tutulması ve güvenliklerinin sağlanması için mahkemece gerekli önlemler alınacak. 
     Bu Kanun ve ilgili mevzuatla getirilen yükümlülüklerin denetimi, denetim elemanı vasıtasıyla yapılacak. Denetim elemanları, kendi görev alanlarına ilişkin kurumlarınca verilen görevleri yaparken tespit ettikleri yükümlülük ihlallerini Başkanlığa bildirecek. 
     
     ULUSLARARASI BİLGİ DEĞİŞİMİ 
     Başkanlığın görev alanına giren konularda uluslararası bilgi değişimini teminen yabancı ülkelerdeki muadil kurumlarla uluslararası andlaşma niteliğinde olmayan mutabakat muhtıraları imzalamaya ve imzalanan mutabakat muhtıralarını değiştirmeye Mali Suçlan Araştırma Kurumu Başkanı yetkili olup, imzalanacak mutabakat muhtıraları ve değişiklikleri Bakanlar Kurulu kararıyla yürürlüğe girecek. 
     
     CEZALAR 
     İşlem yapanlar veya hesaplarına işlem yapılanların kimliklerini tespit etmeyenler, şüpheli işlemleri bildirmeyenler, yükümlülüklere uyuma sağlamaya yönelik sistemleri oluşturmayanlar, belirlenen tutarı aşan işlemleri bildirmeyen yükümlülere on bin YTL idari para cezası verilecek. Yükümlünün banka, özel finans kurumu, finansman şirketi, faktoring şirketi, ikrazatçı, finansal kiralama şirketi, sigorta ve reasürans şirketi, emeklilik şirketi, sermaye piyasası kurumu veya yetkili müessese olması halinde, idari para cezası üç kat artırılacak. 
     Kimlik tespiti yapmayan veya şüpheli işlemi bildirmeyen görevliye de ayrıca beşbin YTL idari para cezası verilecek. 
     Fillerin tekrarı halinde para cezası iki kat, ikinci ve sonraki tekrarlarda üç kat artırılacak. 
     Bu cezaların verildiği tarihten itibaren beş yıl içinde idari para cezası verilmesini gerektiren aynı fiil işlenmediği takdirde önceki fiiller artırımlı ceza uygulamasında dikkate alınmayacak. 
     MASLAK Başkanlığı ve denetim elemanlarının istediği bilgileri vermeyenler, belge ve kayıtları 10 yıl saklamayanlar bir yıldan üç yıla kadar hapis ve beşbin güne kadar adli para cezası ile cezalandırılacak. Bu suç dolayısıyla tüzel kişiler hakkında bunlara özgü güvenlik tedbirlerine hükmolunacak. 
     
     BAŞKASI HESABINA İŞLEM BEYANI YAPMAYANLAR 
     Yükümlüler nezdinde veya aracılığıyla yapılacak kimlik tespitini gerektiren işlemlerde, kendi adına fakat başkası hesabına hareket eden kimse, bu işlemleri yapmadan önce kimin hesabına hareket ettiğini yükümlülere yazılı olarak bildirmediği takdirde altı aydan bir yıla kadar hapis veya beşbin güne kadar adli para cezası verilecek. 
     Türk parası, döviz veya bunlarla ödemeyi sağlayan belgeleri yurt dışına çıkaran veya yurda getiren yolcular, gümrük idaresinin talebi üzerine bunlarla ilgili olarak tam ve doğru açıklama yapacak. 
     Yetkililerce talep edildiği halde herhangi bir açıklama yapılmaması veya yanlış ya da yanıltıcı açıklama yapılması halinde, yolcunun beraberindeki değerler gümrük idaresi tarafında muhafaza altına alınacak. Gümrük idaresince, açıklamada bulunmayan yolculara taşıdıkları değerin, tutar konusunda gerçeğe aykırı açıklamada bulunan yolculara ise taşıdıkları değer ile açıkladıkları değer arasındaki farkın onda biri kadar idari para cezası kesilecek. Ayrıca durum şüpheli sayılarak başkanlığa ve diğer kurumlara da bildirilecek. 
     Binbeşyüz Yeni Türk Lirası’na kadar olan farklar için bu hüküm uygulanmayacak. 
     Muhafaza altına alınan değerlerin aklama veya terörün finansmanı amacıyla nakledilmeye çalışıldığı yönünde ciddi şüphe veya delil bulunması halinde söz konusu değerlere el konulabilecek. 
     Aklama suçunun işlendiğine dair kuvvetli şüphe bulunan hallerde Ceza Muhakemesi Kanunu’ndaki usule göre malvarlığı değerlerine el konulabilecek. 
     Yasa tasarısı, Mali Suçları Araştırma Kurulu Başkanlığı’na ait 119 kadronun iptal edilmesini ve Mali Suçları Araştırma Kurumu Başkanlığı 240 kadro ihdasını da öngörüyor. 
     
     TERÖRÜN fİNANSMANI SUÇU 
     Tasarı ile mevzuatta ilk kez "terörizmin finansmanı" suçu düzenleniyor. 
     Buna göre, "Tümüyle veya kısmen terör eylemlerinin gerçekleştirilmesinde kullanılması niyetiyle veya kullanılacağını bilerek, doğrudan veya dolaylı olarak fon sağlayan veya toplayanlar, fiilleri başka bir suç oluştursa bile ayrıca bir yıldan beş yıla kadar hapis ve yüzelli günden binbeşyüz güne kadar adli para cezasına çarptırılacak. Fon, terör eylemlerinde kullanılmasa dahi fail aynı şekilde cezalandırılacak. 
     Bir tüzel kişiliğin hukuken veya fiilen yönetiminden veya denetiminden sorumlu bir kişinin bu sıfatıyla terörün finansmanı suçunu işlemesi halinde, aynı şekilde cezalandırılmasının yanı sıra tüzel kişiler hakkında da bunlara özgü güvenlik tedbirleri uygulanacak. 
     Tasarı, diğer mevzuatta yer alan "karapara" ibaresinin "suçtan kaynaklanan malvarlığı değeri"ni, "karapara aklama suçu" ibaresinin ise "aklama suçu" anlamına geleceğini de hükme bağlıyor. 
     
</TEXT>
</DOC>
