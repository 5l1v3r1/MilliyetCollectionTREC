<DOC>
<DOCNO> 373374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/27/son/sonsiy08.html </URL>
<DATE> 2005/08/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
KESK'ten memur maaş zammı için kaynak önerisi... 
</HEADLINE>
<TEXT>

     KESK, Devlet Bakanı ve Başbakan Yardımcısı Mehmet Ali Şahin'in, ekonomik imkanlar çerçevesinde memur maaş zammı için en son limiti sunduklarını ifade etmesine karşılık olarak, hükümete kaynak önerisinde bulundu. 
     KESK tarafından hazırlanan çalışmada, memur maaşlarına 2006 yılı için yapılacak zam tartışmalarında, hükümetin, ''kaynak yok'' açıklamalarının gerçeği yansıtmadığı belirtilerek, kısa vadede kaynak yaratma konusunda bir dizi öneri sunuldu. 
     Türkiye ekonomisinin çok yüksek bir oranının kayıtdışı olduğu belirtilen çalışmada, DİE Hane Halkı İşgücü Araştırması sonuçlarına göre, 2004 yılında toplam 21 milyon 791 olan istihdamın yüzde 'ünün kayıtdışı olduğu, bunun 11 milyon 549 bin kişi anlamına geldiği ifade edildi. 
     Çalışmada, kayıt altına alınması hedeflenen 7 milyon 397 bin kişinin çoğunun asgari ücretten kayıt altına alınması halinde, prim ve vergi gelirinin 21 milyar 608 milyon YTL kaynak yaratacağı dile getirildi. Çalışmada, ''Kayıtdışının 3'te 1'nin kayıt altına alınması 2006 yılı için en az 10 milyar YTL ek kaynak yaratacaktır'' denildi. 
     Yüksek faiz gelirleri ve finansal hareketlerden vergi alınmasının da önerildiği çalışmada, yalnızca iç borç faizlerinin yüzde 15 oranında vergilendirilmesinin 7,2 milyar YTL ek gelir anlamına geleceği ifade edildi. 
     Yıllardır hazırlanan bütçelerin faiz dışı fazla vermeye odaklandığı belirtilen çalışmada, 6 aylık bütçe gerçekleşmelerine göre faiz dışı fazlanın Ocak-Haziran döneminde 19,5 milyar YTL olarak gerçekleştiğine işaret edilerek, faiz dışı fazlanın yarıya indirilmesinin kaynaklarda büyük bir rahatlama yaratacağı savunuldu. 
     Çalışmada, bütçenin büyük bir kısmının yıllardır iç ve dış borç faiz giderlerine gittiği vurgulanarak, 2005 bütçesinde iç borç faiz giderlerine ayrılan payın 48 milyar YTL olduğu bildirildi. 
     Faiz ödemelerinin zamana yayılmasıyla bu payın yüzde 30-40'lık diliminin kamu hizmetleri ve yatırımlar için kullanılabileceği belirtilen çalışmada, bunun 15-20 milyar YTL'lik bir kaynak oluşturacağı ifade edildi. 
     
</TEXT>
</DOC>
