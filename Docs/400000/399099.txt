<DOC>
<DOCNO> 399099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/dunya/axdun02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta adam kaçırmalar hızlandı 
</HEADLINE>
<TEXT>


DIŞ HABERLER SERVİSİ 


Irak'ta geçen cuma gününden bu yana haber alınamayan Alman Susanne Osthoff'un teröristlerce kaçırıldığı açıklandı. Almanya Başbakanı Angela Merkel, 43 yaşındaki Osthoff'un kaçırılmasını kınayarak, olayla ilgili olarak Dışişleri Bakanlığı'nda bir kriz masası oluşturulduğunu, kendisinin de kabine toplantısından sonra Alman İstihbarat Teşkilatı BND başkanıyla görüştüğünü belirtti. 

Ölüm tehdidi 
Almanya Müslümanlar Merkez Konseyi ZMD de, Susanne Osthoff'un kaçırılmasını kınadı. Ürdünlü bir Arap'la evli olan ve birçok yardım kuruluşu adına çalışan Osthoff'un, cuma günü şoförüyle birlikte kaçırıldığı ve eylemi düzenleyenlerin Bağdat'taki Alman ARD televizyonu bürosuna kaçırma olayıyla ilgili bir video bandı gönderdikleri bildirildi. Videoda, militanların Osthoff'u öldürme tehdidinde bulunduğu kaydedildi. Irak'ta geçen hafta da bir ABD'li, iki Kanadalı ve bir İngiliz kaçırılmıştı. 


</TEXT>
</DOC>
