<DOC>
<DOCNO> 357703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sontur21.html </URL>
<DATE> 2005/07/02/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Irak'ta kaçırılan Abdulkadir Tanrıkulu, Adana'ya geldi... 
</HEADLINE>
<TEXT>

     Irak’ta, örgüt üyelerince kaçırılan ve bir süre önce serbest bırakılan vinç operatörü Abdulkadir Tanrıkulu, Adana’nın Ceyhan İlçesi’ne geldi. 
     İstanbul’da faaliyet gösteren bir inşaat firmasının Irak’ın Başkenti Bağdat’taki şantiyesinde vinç operatörü olarak görev yapan Abdulkadir Tanrıkulu, serbest bırakıldıktan sonra havayoluyla geldiği İstanbul’dan, otobüsle memleketine geldi. 
     Yaklaşık 6 ay önce kaçırılarak bir binanın bodrumunda rehin tutulduğu belirtilen evli ve 5 çocuk babası Abdulkadir Tanrıkulu 47 , TEM Otoyolu Ceyhan turnikelerinde karşılandıktan sonra gittiği Hamitbey Köyü’ndeki baba evinde, ailesi ve yakınlarıyla birlikte İstiklal Marşı okudu. 
     Rehin tutulduğu süre içinde zor günler geçirdiğini belirten Tanrıkulu, AA muhabirine yaptığı açıklamada, Türk ve Müslüman olduğu için örgüt üyelerinin kendisine iyi davrandığını söyledi. 
     Rehin tutulduğu yerde kendisi gibi yaklaşık 30 kişinin bulunduğunu belirten Tanrıkulu, "Örgüt mensupları karşılığında fidye alabildikleri kişileri tek tek bırakıyorlardı. Zaten kaçırma olaylarını fidye amacıyla yapıyorlardı. Çalıştığım şirket yetkililerince benim için fidye verilip verilmediğinden bilgim yok" dedi. 
     Tanrıkulu, rehin kaldığı sürece hep ölüm korkusu yaşadığını kaydederek, şöyle konuştu 
     "Sorgulama yaparken gözlerimizi bantlıyorlardı. Nerede rehin tutulduğumu bilmiyordum. Namaz kılmama izin veriyorlardı. 29 Haziran Çarşamba günü yine gözlerimi bantladıktan sonra bilmediğim bir yerde bıraktılar. Serbest bırakıldığımı anladıktan sonra gözümdeki bandı çıkarıp Türk konsolosluğuna gittim. Onların yardımıyla da ülkeme döndüm." Emine Tanrıkulu ise eşine kavuştuğu için mutlu olduğunu belirterek, "Eşimin kaçırıldığı 13 Ocak 2005 tarihinden beri evimizde matem vardı, sürekli dua ediyordum. Allah dualarımı kabul etti" dedi. 
     
</TEXT>
</DOC>
