<DOC>
<DOCNO> 365147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/28/son/sontur18.html </URL>
<DATE> 2005/07/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eyüp'te yıkım öncesi olay 
</HEADLINE>
<TEXT>

     Eyüp’te bazı gecekonduların yıkımı öncesi yola barikat kurup taş ve molotofkokteyli atan gruba polis müdahale etti. 
     Güzeltepe Mahallesi Yenibayır Sokak’ta bulunan 11 kaçak gecekondunun yıkımı için İstanbul Büyükşehir Belediyesi’ne bağlı çok sayıda zabıta ekibi ile iş makinesi, ambulans ve panzer desteğindeki çevik kuvvet ekipleri mahalleye gönderildi. 
     Bu sırada yüzleri maskeli, ellerinde taş, sapan ve molotofkokteyli olan bir grup, çöp bidonları ve ağaç dalları ile yola kurdukları barikatı ateşe verdi. 
     Polisin "dağılmaları" yönünde uyardığı grup, çevik kuvvet ekiplerine molotofkokteylinin yanı sıra ellerindeki sapanlarla taş attı. 
     Polis, gruba panzerden su sıkarak ve gözyaşartıcı gaz kullanarak müdahale etti. 
     Bunun üzerine ara sokaklara kaçan gruptan 1 kişi gözaltına alındı. 
     Bu arada, gözyaşartıcı gazdan gruptan bazı kişilerin yanı sıra bazı polisler ile basın mensupları da etkilendi. 
     Grubun ateşe verdiği barikat ise panzer tarafından su sıkılıp söndürüldükten sonra kaldırıldı. 
     Daha sonra zabıta ekipleri ile iş makineleri çalışmalarına başladı. 
     Çoğu boş olan gecekonduların birindeki bazı kişilerin burayı boşaltmak istemediği ve bu sırada bir kadının baygınlık geçirdiği görüldü. 
     Bu kadın ile olay sırasında baygınlık geçiren bir başka kadına, buradaki ambulansta bulunan sağlık görevlilerince müdahale edildi. 
     Önceden boşaltılmayan 2 gecekondudaki eşyaların belediye ekiplerince boşaltılmasının ardından iş makineleri yardımıyla yıkıma başlandı. 
     
     YIKIMA BAŞLANDI 

     Eyüp’te mezarlık olarak belirlenen alanda bulunan 31 binanın yıkımına başlandı. 
     İstanbul Büyükşehir Belediyesi ekiplerinin, Silahtarağa Caddesi’nde bulunan tapu tahsis belgeli 31 binanın yıkılması için alınan kararı uygulamak istemesi üzerine ekipler ile oturdukları binaları boşaltmayan bazı kişiler arasında tartışma çıktı. 
     Bu kişilerden Halil K, kendisini evine kilitleyip, elindeki LPG tüpünü yakarak, eve girilmesi halinde tüpü patlatacağı tehdidinde bulundu. 
     Bu kişinin ikna edilerek evden çıkarılmasının ardından yıkılacak binalarda oturan ailelerin eşyasını tahliye eden belediye ekipleri yıkıma başladı. 
     Eşyanın boşaltılması sırasında binalarda oturanlardan bazıları gözyaşlarını tutamazken, bir kişi de fenalık geçirdi. 
     Yetkililer, tapu tahsis belgeleri olan 31 binanın yıkılması için karar alındığını, bu binaların bulunduğu alanın mezarlık yapılacağını, 31 binadan sadece 3’ünün içinde oturanlar tarafından boşaltılmadığını 
     ifade ettiler. 
     Yetkililer, binaların sahiplerine konut tahsis edileceğini, yıkılan bina için biçilen enkaz bedelinin tahsis edilen konutun bedelinden düşülerek geriye kalan meblağın da 10 yıl taksitlendirileceğini kaydettiler. 
     Halil K. ve ailesinin avukatı Mustafa Kılıç ise müvekkillerinin tapu tahsis belgesinin iptal edilmediğini söyleyerek, böyle bir iptal kararı varsa bile kendilerine yasaya uygun şekilde tebliğ edilmediğini savundu. Avukat Kılıç, suç duyurusunda bulunacaklarını sözlerine ekledi. 
     
</TEXT>
</DOC>
