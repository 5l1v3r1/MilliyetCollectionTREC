<DOC>
<DOCNO> 366709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko35.html </URL>
<DATE> 2005/08/03/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD - Çin ilişkilerinde petrol gölgesi... 
</HEADLINE>
<TEXT>

     Çin'in devlet kontrolündeki üçüncü büyük petrol üreticisi CNOOC'un, ABD'deki politik baskıları dikkate alarak Unocal için sunduğu 18.4 milyar dolarlık birleşme teklifini geri çekmesinin, iki ülke arasındaki ilişkileri gerginleştirebileceği bildirildi. 
     Mali açıdan zayıflayan ve ABD'li bir diğer petrol şirketi Chevron tarafından satın alınması gündemde olan Unocal için yarışa 40 gün önce katılan CNOOC, dün yaptığı açıklamada, ''Teklifimizin ardından ortaya konan benzeri görülmemiş politik karşı duruş, haksız ve üzücüdür'' diyerek Unocal'ı satın almaktan vazgeçtiğini bildirmişti. 
     Bu durumda CNOOC, Unocal için yarıştığı Chevron'dan yaklaşık 700 milyon dolar daha yüksek teklif vermiş olsa da, ABD için ''stratejik önemde'' olduğu belirtilen petrol sektörüne giriş yapamadı. 
     Merkezi Washington'da bulunan ABD-Çin İş Konseyi'nin eski Başkanı Robert A. Kapp, CNOOC'un Unocal'i satın almasının politik baskılarla engellenmesinin ''iki ülke arasındaki uzun dönemli ilişkileri kirletici'' etki yaratacağını kaydederek ''Umarım Çinliler bu olay nedeniyle gelecekte ABD'ye yatırımı düşünmekten vazgeçmezler'' şeklinde konuştu. 
     CNOOC'un Unocal'ı satın almak istemesiyle, iki ülke arasındaki ekonomik işbirliğinin tarihinin en iyi döneminde bulunmasına rağmen Washington'da Çin düşmanlığının güçlendiğini anlatan Kepp, ''Son 7 aydır Kongre, Çin konusunda çok tahrik durumda. Hatta bu neredeyse alerji seviyesine varmış'' dedi. 
     Çin'in resmi haber ajansı Şinhua ise, petrol fiyatlarının yükseldiği bir zamanda ABD'de enerji güvenliği konusundaki duyarlılığın arttığını belirterek, CNOOC'un teklifinin ''kötü bir döneme denk geldiğini'' yazdı. 
     Çin basınında konu ile ilgili yeralan haberlerde de ağırlıklı olarak CNOOC'un Unocal'ı kaybetmesinde finansal koşullardan daha çok politik koşulların etkili olduğu ifade edildi. 
     İki ülke arasındaki diğer ekonomik sorunlar arasında, son revalüasyona rağmen Çin'in, parası yuanın değerini düşük tutarak ihracatını teşvik etmesi yanında taklit üretimle yeterince mücadele etmemesi ve ABD'nin, kotaların kaldırılmasının ardından hızla artan Çin tekstil ihracatına tek taraflı sınırlama getirmesi bulunuyor. 
     Unocal'ı satın almasının engellenmesiyle Çin'in enerji açığını karşılamak için Rusya, bazı Afrika ülkeleri ve ABD'nin ambargo uyguladığı İran ile daha yakın işbirliğine girmesi bekleniyor. 
     
</TEXT>
</DOC>
