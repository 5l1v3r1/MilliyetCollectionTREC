<DOC>
<DOCNO> 393683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sondun09.html </URL>
<DATE> 2005/11/10/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD, Suriye'ye saldıracak mı 
</HEADLINE>
<TEXT>

     BM Genel Sekreteri Kofi Annan, eski Lübnan Başbakanı Refik Hariri’nin ölümüyle ilgili BM soruşturmasının sonucu ne olursa olsun, ABD’nin Suriye’ye saldırı planları olduğuna dair belirti olmadığını söyledi. 
     Suudi Arabistan Kralı Abdullah’la görüştükten sonra basın toplantısı düzenleyen Annan, ABD’de dahil, görüşmelerde bulunduğu hükümetlerin Suriye’den tam işbirliği yapmasını ve gerçeklerin ortaya çıkmasına yardım etmesini istediğini ifade etti. 
     Annan, 14 şubatta Beyrut’ta suikasta uğrayan Hariri’nin öldürülmesinden suçlu bulunan herkesin, makamına bakmaksızın hesap vermesi gerektiğini bildirdi. 
     Suriye’nin BM’nin çağrısı üzerine askerlerini ve istihbarat görevlilerini Lübnan’dan çektiğini hatırlatan Annan, Şam yönetiminin, doğruların ortaya çıkması için Hariri suikastını soruşturan BM ekibinin başı Alman savcı Detlev Mehlis ile işbirliği yapması gerektiğini vurguladı. 
     Annan, BM Güvenlik Konseyi’nin tüm üyelerinin, Suriye’nin BM’nin soruşturma ekibiyle işbirliği yapmasını istediğini de söyledi. 
     
</TEXT>
</DOC>
