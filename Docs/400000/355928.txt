<DOC>
<DOCNO> 355928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonspo20.html </URL>
<DATE> 2005/06/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sivasspor, çalışmalarına Gerede'de devam edecek... 
</HEADLINE>
<TEXT>

     Birinci Süper Lig'in yeni takımlarından Sivasspor, ikinci etap kamp çalışmaları için Gerede'ye gitti. 
     Yeni sezona kulübün sosyal tesislerinde başlayan Sivasspor, 4 günlük antrenman programının ardından ikinci etap kamp çalışmaları için Bolu Gerede'ye hareket etti. 
     Gerede'de 27 Haziran-14 Temmuz tarihleri arasında kamp yapacak Sivasspor'un Alman teknik direktörü Werner Lorant, kamp kadrosunda toplam 24 futbolcunun bulunduğunu söyledi. 
     Lorant, prensipte anlaştıkları Cem Karaca ile 2 yabancı futbolcunun da Gerede'deki kampa katılacağını belirterek, genç oyuncuları denemek amacıyla altyapıdan 3 futbolcuyu da kamp kadrosuna dahil ettiğini kaydetti. 
     Gerede'deki kampın ardından Almanya'nın Hannover kentinde 15-27 Temmuz tarihleri arasında yapacakları kampta, Almanya 1., 2. ve 3. liginden 4 takımla hazırlık maçı yapacaklarını belirten Lorant, buradaki kampta ligde mücadele edecek kadronun şekilleneceğini söyledi. 
     Daha sonra Lorant ve futbolcular, otobüsle Gerede'ye hareket etti. 
     Gerede kampı kadrosu şu isimlerden oluşuyor 
     ''Mohammed Ali, Hakkı, Mehmet Yıldız, Ertuğrul, Hayrettin, İlhan, Yasir, Hakan Bayraktar, Vedat, Akın, Gökhan, Timur, Yusuf, Murat Akkan, Evren, Musa Kuş, Murat Karakoç, Anderson, Fatih, İbrahim, Serdal, Tamer, Barış ve Hakan Turan'' 
     
</TEXT>
</DOC>
