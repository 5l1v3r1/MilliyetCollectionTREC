<DOC>
<DOCNO> 362476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo21.html </URL>
<DATE> 2005/07/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Cenk Akyol NBA'e seçilmem benim için sürpriz oldu... 
</HEADLINE>
<TEXT>

     ABD Profesyonel Basketbol Ligi NBA draftlarında oyuncu seçimi 2. turun 59. sırasında Atlanta Hawks tarafından seçilen Cenk Akyol, bu durumun kendisi için sürpriz olduğunu, iki yıl daha kulübünde kalıp, kendisini fizik olarak hazır duruma getirmek istediğini söyledi. 
     Cenk Akyol, Basketbol Federasyonu'nun resmi yayın organı ''20 10'' dergisinde yer alan röportajında ''Atlanta Hawks uzunları olmayan, forvetleriyle etkili olmaya çalışan bir takım. Ben iki sene daha Efes Pilsen'de kalmayı düşünüyorum. Fizik olarak kendimi daha iyi duruma getirmek istiyorum. Sabah 06.30'da NBA'e seçildiğimin haberi geldi ve şaşırdım. Aslında benim için sürpriz oldu'' dedi. 
     Cenk Akyol, şunları kaydetti 
     ''Ben kendime bakıyorum ve oynayacağıma inanıyorum. Sonuçta benim kendime güvenim var, giderim orada elimden gelenin en iyisini yapmaya çalışırım. Süre bulursam oynarım, bulamazsam da oynayamam. Sonuçta orası NBA ve NBA'de oynayabilmek bütün basketbolcuların hayalidir. Oraya seçildiğim için bile çok mutluyum. Atlanta Hawks, NBA'de geçtiğimiz yıl en az galibiyet alan takımdı. Böyle bir takımda en azından forma şansı bulabileceğimi düşünüyorum. Birgün 'Oyuna gir Cenk ve kendini göster' diyecekler. Bunu mutlaka söyleyecekler ve ben de o gelen şansı iyi değerlendirirsem takımda yer edinirim.'' Son dönemde A Milli Basketbol Takımı'nda şans bulmaya başlayan 18 yaşında ve 1.97 metre boyundaki oyuncu, ''12 Dev Adam''ın Avrupa Şampiyonası Finalleri öncesindeki görüşlerini ise şöyle açıkladı 
     ''Kadroya girip giremeyeceğimi bilmiyorum. Kampa gidersem de ben o takımın içinde yer almak isterim. Geçtiğimiz yıl A Milli Takım'da yer aldım. 17 yaşında A Milli Takım'da yer almak benim için büyük bir gururdu. Çok zor bir şampiyona olacak. Bulgaristan maçını kazanacağımızı, diğer oynayacağımız maçların ise çok çekişmeli geçeceğini düşünüyorum. Bütün maçlarda çok iyi mücadele edeceğimizi ve gruptan çıkacağımızı söyleyebilirim. Çünkü çok iyi takımız. NBA'de ve Avrupa'da oynayan oyuncularımız var ve benim gruptan çıkacağımıza hiç şüphem yok.'' 
     
</TEXT>
</DOC>
