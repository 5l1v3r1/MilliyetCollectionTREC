<DOC>
<DOCNO> 398597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun32.html </URL>
<DATE> 2005/11/28/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
KKTC Başbakanı Soyer'den Rum yönetimine Barikatı hemen kaldır 
</HEADLINE>
<TEXT>

     KKTC Başbakanı Ferdi Sabit Soyer, Lefkoşa'daki Lokmacı Barikatı'nın KKTC ile Güney Kıbrıs arasındaki geçişlere açılması için Türk tarafının attığı adımlara Kıbrıs Rum yönetimin de destek olmasını istedi ve Rum yönetimine, ''Lokmacı Barikatı'nın karşısında oluşturduğun ve tapınma yerine döndürdüğün barikatı hemen kaldır'' çağrısı yaptı. 
     Lefkoşa Atatürk Spor Kompleksi içinde yer alan Atatürk Stadyumu VIP salonunun temeli, Başbakan Ferdi Sabit Soyer, Türkiye'nin Lefkoşa Büyükelçisi Aydan Karahan, Gençlik ve Spor Bakanı Özkan Yorgancıoğlu, İçişleri Bakanı Özkan Murat ve diğer yetkililerin katıldığı törenle atıldı. 
     Başbakan Soyer, temel atma töreninde yaptığı konuşmada, Lokmacı Barikatı'nın açılması için attıkları adımın, Kıbrıs Rum yönetimince ''Yeşil Hat'tın ihlali'' olarak yorumlandığını, bunun ''akıl almaz bir yaklaşım'' olduğunu belirterek tepki gösterdi ve Rum yönetimi lideri Tasos Papadapulos'a, ''Lefkoşa'yı bölücü niyetiyle bölünmüş durumda tutmaktan vazgeç'' diye seslendi. 
     Soyer, Rum yönetiminin, barikatın açılması için yapılan bütün çalışmaları, ''Türk askerinin Yeşil Hattı ihlali'' gibi ''anormal ve garip açıklamalarla meseleyi çarpıtmaya çalıştığını'' belirterek, ''Rum yönetimin, bir anlamda kendi korkusunu, kapalı kalmanın, izolasyonun, bölünmenin baş sorumlusunun kendi olduğu gerçeğini kendi eliyle de teyit ettiğini'' kaydetti. 
     Soyer, ''Biz Yeşil Hat'tı çiğnemiyoruz. Yeşil Hat'tın üstünden yıllardır Kıbrıs Rum egemen güçlerinin yarattığı bölücülüğü aşmak için hakkımız ve diğer bütün imkanlarımızı kullanarak açılımı sağlayacak adımları, biz atıyoruz'' dedi. 
     Ferdi Sabit Soyer, Papadopulos yönetiminin, Kıbrıs Türk halkının Türkiye ile işbirliği içinde geliştirdiği atılımlara öfke ve kıskançlıkla yaklaştığını ve çarpıtmalarla dolu açıklamalarla olayları özünden saptırmaya çalıştığını söyledi. 
     Lokmacı Barikatı'nın Kıbrıs Türk halkının kendini müdafaa etmek için oluşturulan bir hattın sembolleşmiş bir yeri olduğunu kaydeden Başbakan Soyer, şunları söyledi 
     ''Lokmacı Barikatı kesinlikle Güvenlik Kuvvetleri Komutanlığımızın denetim ve kontrolünde ve yıllar boyu Kıbrıs Türk halkının müdafaa edilmesi, Enosis ve diğer başka saldırılara karşı, kendisini müdafaa etmek için oluşturulan bir hattın çok sembolleşmiş bir yeridir. Lokmacı Barikatı 1963'ten beri var olan bir barikattır ve Kıbrıs Türk halkının kendisini bu topraklardan silmek isteyenlere karşı kendisini müdafaa etme noktasında sembolleşmiş ve cisimleşmiş bir varlığıdır.'' Rum yönetimine, Türk tarafının attığı adımlara destek olma çağrısında bulunan Soyer, şöyle devam etti 
     ''Bunun için Papadopulos yönetimine hemen Lokmacı Barikatı'nın karşısında oluşturduğu ve bir tapınma yerine döndürdüğü barikatını kaldırma çağrısı yapıyorum ve Lefkoşa'yı bölücü niyetiyle bölünmüş durumda tutmaktan vazgeçmeye çağırıyorum. Onun için Kıbrıs'ı ve Lefkoşa'yı bölenin bizzat Rum egemen güçleri olduğunun simgesel durumu olan bu uygulamadan Papadopulos'u ve onun idaresini vazgeçmeye, geri durmaya ve Kıbrıs Türk halkının attığı barış ve çözüme doğru adımlara işbirliği ve destek olmaya davet ediyorum.'' 
     
     DİĞER KONUŞMALAR 
     KKTC Gençlik ve Spor Bakanı Özkan Yorgancıoğlu da stadyumda, dünya ölçeğinde bölgesel maçların oynanmasını olanaklı kılmak amacıyla yapılacak bu tesislerin, sporcu soyunma odalarının geliştirilmesi, VIP salonu ilavesi ve basın locaların iyileştirilmesini hedeflediğini söyledi. 
     Yorgancıoğlu, projenin tamamlanmasıyla Atatürk Stadyumu'nun bütünlüklü olarak her şeyiyle dört dörtlük hale geleceğini ifade ederek, desteği ve işbirliği için Türkiye'nin Lefkoşa Büyükelçiliği'ne teşekkür etti. Türkiye'nin Lefkoşa Büyükelçisi Aydan Karahan ise Atatürk'ün ''Sağlam kafa sağla vücutta bulunur'' sözüne atıfta bulunarak, bu direktif doğrultusunda gençleri kötü alışkanlıklardan uzak tutmak ve kolaylıkla spor yapmalarına imkan yaratmak için çalıştıklarını söyledi. 
     Atatürk Spor Kompleksi'nin uluslararası standartlara getirilmesi hedefi doğrultusunda bugün bir hamle daha yapıldığını kaydeden Karahan, bu yatırım için 4.5 milyon YTL tahsis edildiğini açıkladı. Karahan, ''Atatürk Spor Kompleksi, gelişmiş ve yenilenmiş haliyle Kıbrıs Türk gençliğin armağan olsun'' dedi. 
     
</TEXT>
</DOC>
