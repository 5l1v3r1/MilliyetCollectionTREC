<DOC>
<DOCNO> 360156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sontur16.html </URL>
<DATE> 2005/07/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uyurgezer Ruken, 4. kattan aşağıya uçtu 
</HEADLINE>
<TEXT>

     Ufuk BALKİS ANTALYA DHA 

ANTALYA'da uyurgezer 19 yaşındaki Ruken Engin, rüyasında melek olduğunu görünce, 4'üncü katttaki evlerinin balkonundan uçmak istedi. Saat 03.00 sıralarında yatağından çıkan genç kız, balkondan kendini boşluğa bıraktı. Hızla toprak zemine çakılan Ruken Engin, düşme sesini duyan ailesi ve komşuları tarafından çağrılan ambulansla hastaneye kaldırıldı. Vücudunda kırıklar bulunan uyurgezer kızın ağabeyi Ruhi Engin, Kapıları kilitlemeyi unuttuk. Onun için düştü'' dedi. 
     Gürsu Mahallesi Gürsu Siteleri'nde ailesiyle oturan ve doğuştan uyurgezer olan Ruken Engin, dün gece de odasına çekilerek yattı. Uyurgezer kızlarının gece dışarı çıkmasını önlemek amacıyla sürekli oda kapısını ve pencerelerini kilitleyen ailesi, hava çok sıcak olduğu için dün gece erkenden yattı ve kapıları kilitlemeyi unuttu. Bazı geceler evin içinde gezindikten sonra tekrar yatağına gidip uyuyan Engin, dün gece yine uyurgezer halde evin içinde bir süre dolaştı. Bir ara balkona çıkan Engin, kendini uykulu halde boşluğa bıraktı. Çıkan sese uyanarak aşağıya inen ailesi ve komşuları genç kızı toprak zeminde baygın buldu. Ruken Engin, olay yerine çağrılan ambulansla Antalya Devlet Hastanesi Ortopedi Servisi'ne kaldırılarak tedavi altına alındı. 
     
     RÜYASINDA MELEK OLMUŞ 

     Rüyasında kendisini melek olarak gördüğünü ve uçmaya hazırlandığı sırada, gözünü hastanede açtığını belirten Engin, Ne olduğunu anlamadım. Bu hastalık bir gün beni öldürecek'' dedi. 
     Genç kızın ağabeyi Ruhi Engin ise, kardeşinin uyurgezer olduğunu ve uykulu halde geceleri evde gezdiğini söyledi. Ruken'in bu hastalığı nedeniyle evde kapı ve pencereleri yatmadan önce kilitlediklerini kaydeden ağabey, Dün gece hava çok sıcaktı ve nem vardı. Kilitlemeyi unutup, uykuya dalmışız. Kardeşim az daha canından oluyordu'' diye konuştu. 
     
</TEXT>
</DOC>
