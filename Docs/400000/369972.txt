<DOC>
<DOCNO> 369972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonsiy13.html </URL>
<DATE> 2005/08/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İlk toplantı başlamadan bitti... Bakan Şahin, toplantıyı terketti 
</HEADLINE>
<TEXT>

     Memur sendikaları konfederasyonları ile Kamu İşveren Kurulu arasında yürütülecek toplu görüşmelerin birinci turu, toplantının yapılacağı salondaki oturma düzenine itirazlar nedeniyle yarın saat 10 00’a ertelendi. 
     Hükümet adına görüşmeleri yürüten Başbakan Yardımcısı ve Devlet Bakanı Mehmet Ali Şahin ile görüşmelere katılan yetkili sendikaların temsilcilerinin Başbakanlık Merkez Bina’daki toplantı salonuna girmelerinden kısa bir süre sonra, Şahin’in toplantı salonundan çıktığı görüldü. 
     Reuters'a bilgi veren bir ekonomi yetkilisi toplantı için biraraya geldiklerinde Kamu-Sen Başkanı Bircan Akyıldız'ın toplantıyı Devlet Bakanı ve Başbakan Yardımcısı Mehmet Ali Şahin'in "yönetmemesi gerektiği" ve "eşit şartlarda" olmaları yönündeki açıklamasının gerginliğe neden olduğunu söyledi. 
     Akyıldız, "U" şeklindeki toplantı masasının baş kısmında oturmakta olan Şahin’e, "Eşit şartlarda oturmak istediklerini" söyledi. Akyıldız, "Bu pozisyonda oturulması doğru değil, sizinle eşit şartlarda olmamız lazım. Baştaki kısım boş bırakılsın" dedi. 
     Başbakan Yardımcısı Şahin de Akyıldız’ın söylediği şekilde bir usulün bulunmadığını belirtti. Akyıldız’ın ısrarı üzerine Başbakan Yardımcısı Şahin toplantıyı terk etti. 
     Başbakanlık yetkilileri, toplantının kuruluş düzeninin yasa ve yönetmeliklere uygun olduğunu belirterek, Akyıldız'ın itirazının yerinde bulunmadığını ve bu nedenle toplantının yarın sabaha ertelendiğini söyledi. 
     Şahin’in basın müşavirliğinden yapılan açıklamada da, toplantının yarın saat 10 00’a ertelendiği bildirildi. 
     

     
</TEXT>
</DOC>
