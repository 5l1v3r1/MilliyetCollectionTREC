<DOC>
<DOCNO> 392561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/soneko06.html </URL>
<DATE> 2005/11/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
2006'da 55 şehir doğalgaz kullanacak... 
</HEADLINE>
<TEXT>

     Abdullah Kıratlı 

Türkiye'de şehiriçi doğalgaz dağıtım ihalelerini gerçekleştiren Enerji Piyasası Düzenleme Kurumu EPDK , gelecek yıl sonuna kadar 50 bölgenin doğal gaz ihalesini sonuçlandırmayı planlıyor. 
     Böylece 2006 yılında Türkiye'de doğal gaz kullanan şehir sayısı 55'e ulaşacak. 
     2006 yılında özellikle Karadeniz ve Doğu ve Güneydoğu Anadolu bölgesi şehirlerinde doğal gaz kullanımına başlanması hedefleniyor. 
     EPDK Başkanı Yusuf Günay, doğal gaz kullanımındaki son durumu ve Kurumun 2006 yılı ihale programını AA'ya açıkladı. 
     Bu yıl İzmir, Gaziantep, Tekirdağ, Edirne, Kahramanmaraş ve Denizli gibi sanayileşmiş kentlerin de yer aldığı 15 şehrin ihalesini tamamlandıklarını ifade eden Yusuf Günay, şunları söyledi 
     ''Kasım'da Şanlıurfa, Aralık'ta Isparta ve Burdur ihalelerinin tekliflerini alıp, bu yıl 18 şehrimizin ihalesini bitirmiş olacağız. 2006 yılında çıtayı daha da yükselterek 24 şehre çıkarmayı amaçlıyoruz. Böylece 3 yılda toplam 55 şehrimizin ihalesi tamamlanmış olacak.'' Bu güne kadar özellikle Marmara ve İç Anadolu bölgelerinin geniş bir bölümünü ihale ettiklerini ve buralarda doğal gaz kullanımına başlandığını belirten Günay, gelecek yıl Doğu ve Güneydoğu Anadolu ile Karadeniz bölgelerine yönelerek Diyarbakır, Van, Erzincan, Elazığ, Adıyaman, Trabzon, Rize, Gümüşhane, Ordu ve Giresun gibi şehirlerin ihalelerini sonuçlandıracaklarını kaydetti. 
     Günay, ''Böylece bu bölgelerin ekonomik kalkınmasına katkı sağlayacağız. Doğal gaz şebeke yatırımları ve gaz kullanımı hem bölgesel kalkınmışlık farklarını azaltacak hem de önemli bir istihdam ve ticaret imkanı yaratacak'' dedi. 
     EPDK Başkanı Günay, ihale süreci devam eden Antalya, Çanakkale, Karaman, Kars ve Ardahan gibi şehirlerin fiyat teklifleri de yeni yılın ilk aylarında alacaklarını bildirdi. 
     
     AYLIK TÜKETİM 1 MİLYAR METREKÜPE ULAŞTI 
     İhaleleri sonucunda doğal gaz kullanmaya başlayan şehir sayısının 20'ye ulaştığını açıklayan Günay, ''her ay bir şehrimizde vatandaşlar ve sanayiciler ilk kez doğal gaz kullanmaya başlıyor. Bu ay Samsun, Sivas ve Uşak doğal gaz kullanmaya başladı. 20 şehirde 156 bin aboneye ulaşıldı, konutlarda ve sanayide tüketilen doğal gaz miktarında ise aylık bir milyar metreküpü aştı'' dedi. 
     Günay, Doğal Gaz Piyasası Kanunu'nda yapılan değişiklik çerçevesinde talep gelmesi halinde, ihalesini tamamladıkları ve yatırımları süren bölgelerin doğal gaz dağıtım alanlarını da genişlettiklerini ifade etti. 
     Yusuf Günay, 2006 yılında Afyonkarahisar, Erzincan, Kars, Ardahan, Çanakkale, Karaman, Antalya, Amasya, Karacabey-Mustafakemalpaşa-Susurluk, Tokat, Trabzon, Rize, Gümüşhane, Bayburt, Ordu, Giresun, Van, Adana, Osmaniye, Diyarbakır, Elazığ, Adıyaman, Mersin ve Aydın illeri için ihale yapılacağını söyledi. 
     
</TEXT>
</DOC>
