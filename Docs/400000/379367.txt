<DOC>
<DOCNO> 379367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/spor/yture.html </URL>
<DATE> 2005/09/18/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Türk filmi 
</HEADLINE>
<TEXT>



Devler, Litvanya yenilgisinin moralsizliğiyle çıktığı Bulgaristan karşısında "ızdırap dolu" bir 45 dakika daha yaşatırken, artık her gün izlenen bir "Türk filmine" dönüşmeye başlayan "klasik" senaryonun sonunu "ecel terleriyle" de olsa "mutlu" bitirdi. 
Sahada özgüvenini kaybetmiş, dayak yemiş boksör gibi gezinen, yediği her basketin ardından sanki "kurşun yemiş" gibi yıkılan Milli Takımımız'a karşı Bulgarlar da "doğal olarak" maça aç kurtlar gibi asıldı. 
Millilerimiz'in, özellikle uzun oyuncularının kapasitesi sınırlı olan, ama herşeyden önce "normal şartlarda " kendisine rakip bile olamayacak bu takımdan ilk yarıda yediği 47 sayının 26'sı boyalı alandandı. Bunun yanında, Devlerimiz, faullerde de 42 atışın tam 17'sini kaçırınca Bulgaristan "sayemizde" maçın hakimi oldu. Ribaundlarda da maç sonunda ortaya çıkan 36'ya 25'lik Bulgar üstünlüğü cabasıydı. 
Skor değil ama potansiyel olarak Litvanya maçındaki performansını Bulgaristan'a karşı klonlayan millilerimiz, yine "son dakikacı" kimliğini konuşturdu, biraz kıpırdandı, uzattı, kazandı. Ama her Avrupa Şampiyonası'nda yaşanan aynı senaryo artık çok sıktı, usandırdı. Değiştirin artık şu filmi Devler .. 


</TEXT>
</DOC>
