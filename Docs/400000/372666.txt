<DOC>
<DOCNO> 372666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/spor/aspo.html </URL>
<DATE> 2005/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konu kapanmıştır 
</HEADLINE>
<TEXT>


Başkan Demirören, Rıza Çalımbay ile yaptığı görüşmede, "Bundan böyle sadece ben, Murat Aksu ve Kıvanç Oktay'a karşı sorumlusun. Başka kimse sana karışmayacak" dedi 

BİLAL MEŞE 


Beşiktaş Kulübü Başkanı Yıldırım Demirören, Gençlerbirliği maçı sonrası çıkan tartışmalara son noktayı koydu. 
Ümraniye Tesisleri'nde Teknik Direktör Rıza Çalımbay ile bir görüşme yapan Demirören, "Bundan böyle ben, Murat Aksu ve Kıvanç Oktay'a karşı sorumlu olacaksın. Benim dışımda sorunlarını bu iki yönetici arkadaşımla paylaşacaksın. Senin işine başka kimse karışmayacak. Kimseyle muhattap olmayacaksın" dedi. 
Bu arada Başkan Yıldırım Demirören bundan böyle yöneticilerin soyunma odalarına inmelerini de yasakladı. 

Taraftara davet 
Yıldırım Demirören, taraftarları Vaduz ile oynanacak rövanş maçına davet etti. Demirören, "UEFA'da en az yarı final oynamak istiyoruz. Kupayı kaldırmak da en büyük hayalimiz. Zaten görevden ayrılırken, Avrupa'da bir kupa kazanmış takım bırakmak en büyük düşüncem ve umudum. Bütün bunlar için yeni başlangıç yaptık. İlk maçta alınan sonucu yok sayarak tüm taraftarlarımızın İnönü'yü doldurup o muhteşem atmosferi yeniden yaşatmasını bekliyoruz. Destek aldığımız taktirde hedeflerimize el birliği ile bir bir ulaşacağız" dedi. 
Demirören kadrodaki değişiklikler için de, "Yönetim olarak üstümüze düşen görevi eksiksiz yerine getiriyoruz. Kimin oynayacağı teknik heyetin işi. Herkes de işini en iyi şekilde yapmak istiyor" yorumunu yaptı. 



</TEXT>
</DOC>
