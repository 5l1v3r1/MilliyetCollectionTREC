<DOC>
<DOCNO> 359109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur44.html </URL>
<DATE> 2005/07/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Mardin'de 1'i ölü, 3 terörist yakalandı, 25 kilo patlayıcı ele geçirildi 
</HEADLINE>
<TEXT>

     Mardin’de terör örgütü PKK’ya üye bir teröristin öldüğü, 2 teröristin de yakalandığı operasyonda, 25 kilogram patlayıcı ele geçirildiği bildirildi. 
     Mardin Valisi Temel Koçaklar, yaptığı yazılı açıklamada, Dargeçit İlçesi Cehennem Deresi bölgesinde sürdürülen operasyon sırasında bir grup teröristle sıcak temas sağlandığını, çıkan çatışmada 1 teröristin öldürüldüğünü, 2 teröristin de yakalandığını belirtti. Açıklamada şunlar kaydedildi 
     "Toplam 3 terörist, silahları ve bu silahlara ait şarjör, mühimmat mayın ve patlayıcı hazırlanmakta kullanılan çok sayıda fünye ve düzenekle ele geçirilmiştir. Ölü ele geçirilen teröristin, mayın, sabotaj ve suikast türü eylemler yapmak üzere eğitim gördüğünün anlaşılması üzerine bölgede aramalara devam edilmiş ve çevrede bulunan 2 sığınakta 25 kilogram C-4 plastik patlayıcı, 1 G-3 piyade tüfeği, 
     patlayıcı yapımında kullanılan fünyeler, kablo ve düzeneklerle, bol miktarda gıda maddesi ele geçirilmiştir." Koçaklar, açıklamasında, "mayın ve patlayıcı kullanmak suretiyle insanlık suçu işlemeye devam eden PKK terör örgütüyle mücadeleyi, hayatları pahasına azim ve inançla sürdüren güvenlik güçlerimizi bir kez daha kutluyorum" dedi. 
     
</TEXT>
</DOC>
