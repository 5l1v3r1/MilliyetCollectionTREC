<DOC>
<DOCNO> 360507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/son/sontur33.html </URL>
<DATE> 2005/07/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kaçırılan askeri kurtarmak için geniş çaplı operasyon başlatıldı 
</HEADLINE>
<TEXT>

     Ferit DEMİR TUNCELİ, DHA 

TUNCELİ- Erzincan karayolunu dün akşam saatlerinde kesen PKK'lı teröristler, durdurdukları araçlardaki yolcuların para ve ziynet eşyalarını gasp etti, Adıyaman'dan memleketi Trabzon'a izine giden sivil kıyafetli jandarma komando er Coşkun Kırandi'yi de silah tehditiyle kaçırdı. Teröristlerin durdurdukları araçlardan bazılarının akülerini, Kuzey Irak'taki kamplarla telsiz ve uydu telefonu görüşmelerinde kullanmak üzere sökerek götürdükleri belirtilirken, kaçıralan erin kurtarılması için Kutuderesi ve Pülümür Vadisi'ne helikopterle komandolar indirilerek geniş kapsamlı operasyon başlatıldı. 
     Dün saat 18.30 sıralarında Tunceli- Erzincan karayolunun 35'inci kilometresindeki Zağge Mevkii'nde pusu kuran ve aralarında kadınların da bulunduğu yaklaşık 15 kişilik PKK'lı terörist grubu, ellerinde otomotik silahlarla yoldan geçen yaklaşık 60 aracı durdurdu. Coğrafi konum itibariyle telsiz ve telefon irtibatı olmayan dağlık ve sarp ormanlık bölgede durdurdukları araçlarda bulunanları aşağıya indiren töreristler, örgüt propagandası yaptıktan sonra Kimse itiraz etmesin ve üzerinde ne varsa versin'' diyerek para ve ziynet eşyalarını topladı. 
     
     İZİNE GİDEN ERİ KAÇIRDILAR 

     Bu sırada kimlik kontrolü de yapan teröristler, Adıyaman İl Jandarma Komutanlığı'nda vatani görevini yapan ve birliğinden izinli olarak memleketi Trabzon'a gittiği belirtilen sivil kıyafetli er Coşkun Kırandi'yi diğerlerinden ayırdı. Sivil kimliğini gösteren Coşkun Kırandi'yi, boynundaki künyeyi görerek asker olduğunu anlayan teröristler, otobüsteki yolcuların itirazlarına karşın Biz ona zarar vermeyeceğiz. İki gün sonra bırakacağız'' silah tehdidiyle kaçırdı. 
     Teröristler, yolculardan ve sürücülerden topladıkları para ve ziynet eşyalarıyla, söktükleri bazı araçların akülerini de alarak gözden kayboldu. 
     
     1998'DEN BERİ İLK 

     Tunceli eski Valisi Ali Zafer Akgün'ün konvoyuna düzenlenen suikast girişiminin yaşandığı yere çok yakın olduğu belirtilen olay yerinden teröristlerin ayrılmasından hemen sonra, yollarına devam eden araçlardaki yolcuların ihbarı üzerine güvenlik güçleri harekete geçti. 
     1998 yılından bu yana ilk kez yol kesme eylemi yapıldığı kaydedilirken, aküleri alındığı için bölgede bekleyen bazı araç sahiplerinin yanına gelen güvenlik güçleri, olay yerinde araştırma yaparak bilgi aldı. 
     
     KARADENİZ'E GİDEN EN YOĞUN YOL 

     Bu yolun Karadeniz'e giden araç trafiğinin en yoğun olduğu yol olduğu belirtilirken, Emniyet Müdürü Osman Öztürk ile olay yerine gelen Vali Mustafa Erkal, incelemelerde bulunduktan sonra yaptığı açıklamada şunları söyledi 
     Akşam saat 18.30 sularında bir grup terörist Tunceli Pülümür yolunu keserek vatandaşlarımızın para ve değerli eşyalarını gasp etmişlerdir, PKK'lıların çıplak elleriyle kapılarını açtıkları ve akülerini aldıkları araçlarda parmak izi taraması başlatıldı. Teröristler yanlarında izinli er Coşkun Kırandi'yi de kaçırmış. Bölgede geniş çaplı operasyon başlattık.'' 
     
     BÖLGEDE OPERASYON 

     Emniyet yetkilileri ise aralarında kadınların da bulunduğu silahlı 5 teröristin yola inip araçları durdurduğunu ancak, yaklaşık 10 teröristin ise çevrde koruma yaptığını belirtti. 
     Kaçırılan er Kırandi'nin bulunabilmesi için bu sabah erken saatlerde Tunceli Jandarma Bölge Komutanlığı'na bağlı çok sayıda özel eğitimli komando, helikopterlerle Kutuderesi ve Pülümür Vadisi'ne indirildi. 
     Operasyonların havadan ve karadan devam ederken, yetkililer teröistlerle henüz sıcak temas sağlanmadığını belirtti. 

     
</TEXT>
</DOC>
