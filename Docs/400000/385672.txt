<DOC>
<DOCNO> 385672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/spor/spo05.html </URL>
<DATE> 2005/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Viking'ten aynı şarkı 
</HEADLINE>
<TEXT>


Danimarka'nın B.T gazetesi dün manşet yaptığı haberinde "Anlaşmalı maç, Dünya Kupası hayallerini tehdit ediyor" başlığını kullandı. Gazete, Danimarka'nın, Arnavutluk-Türkiye sınavında yaşanacak şike olayı yüzünden şansını kaybedebileceğini ileri sürdü 

İRFAN KURTULMUŞ KOPENHAG 


Milli Takımımız'ın yarın deplasmanda Arnavutluk'a karşı oynayacağı Dünya Kupası eleme maçı öncesi Danimarka medyası yaygaraya başladı. Ülkenin önde gelen gazetelerinden B.T dün birinci sayfadan sürmanşet verdiği haberde, Danimarka'nın şansının rüşvetle yıkılabileceğini savundu, "Anlaşmalı maç Dünya Kupası hayallerini tehdit ediyor" başlığını kullandı. Gazete, spor sayfası kapağında ise "Arnavutluk'ta rüşvet şüphesi" ve "Anlaşmalı oyun, Danimarka'nın Dünya Kupası biletine patlar" başlıklarını da attı. 
B.T üç sayfa ayırdığı iddialarında, Danimarka Teknik Direktörü Morten Olsen'in, "Şunu söyleyeyim, dikkatimiz ve gözümüz o maçta ne olacağı yönünde. Bundan fazla konuşmak istemiyorum. Arnavutluk'un, Ukrayna'da 2-2'lik sonuç çıkarması şu andaki gücünü gösteriyor. Ama , maç günü Türkler'den bir şey alabilme kalitesinde olup olmayacağı ayrı bir dava" açıklaması yer aldı. 
B.T gazetesinin, Tiran'a gönderdiği muhabiri Alexandar Josevski'nin haberinde gururlarına rağmen Arnavutlar'da bir gevşeme olduğu bildirildi. Ayrıca "Rüşvet yiyen liderlerden kurulu bir ülke, demoralize olmuş başkent ve para için satılan rüşvetçi bir Milli Takım. Soru, acaba Arnavut futbolcular Çarşamba günü de Türklere karşı aynı mı olacak" yorumu da haberde yayınlandı. Söz konusu haberde, 10 yıl önce Arnavutluk Milli Takım eski kaptanı ve eski Celtic'li Rudi Vata'nın, Galler'le oynadıkları eleme maçı öncesi, o zamanki Arnavutluk kalecisinin takım arkadaşlarına maçı kaybetmeleri için bir torba dolusu paranın teklif edildiğini bildirdiği, kaptan Vata'nın bunu kabul etmediği, maçın berabere bittiği ve bunun da para getiren bir sonuç olduğu iddiası yer aldı. 

İnadına bayraklı 

Danimarka basınının suçlamalarına karşın Arnavut futbolcular hem Türk bayrağı ile poz verdiler hem de, "Türkiye'yi yeneceğiz" dediler 

BİLAL MEŞE 

A Milli Takımımız'ın 2006 Dünya Kupası'na katılma yolundaki kader maçında yarın akşam deplasmanda karşılaşacağı Arnavutluk'ta teknik heyet ve futbolcular mücadeleye iddialı hazırlanıyor. Önceki yıllarda Beşiktaş ve Trabzonspor'da teknik patronluk yapan Arnavutlar'ın hocası Hans Peter Briegel, Türkiye'yi yakından tanıdıklarını söyledi. Alman teknik adam, "Kazanmak için elimizden geleni yapacağız" dedi. 
Ay - Yıldızlı ekibin maçın kesin favorisi olduğunu belirten Diyarbakırsporlu oyuncu Jupi, "Biz de kazanmak için oynayacağız ama Fatih Terim yönetimindeki Türkiye çok daha şanslı" derken, İstanbulspor'un eski futbolcusu Alban Bushi ilginç açıklamalar yaptı. Tecrübeli forvet, "Eğer futbolcu olmasaydık biz de maçı Türkiye'nin kazanmasını isterdik. Fakat şimdi durum farklı ve onur mücadelesi yapmak için sahaya çıkacağız" ifadesini kullandı. 
Bir dönem Galatasaray forması giyen Dinamo Tiranlı golcü Duro ise hedeflerinin galibiyet olduğunu dile getirdi. Başarılı futbolcu, "Türkiye karşısında kendimizi göstermeye gayret edeceğiz. Kolay teslim olmaya niyetimiz yok" diye konuştu. 


</TEXT>
</DOC>
