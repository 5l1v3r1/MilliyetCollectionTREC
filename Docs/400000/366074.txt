<DOC>
<DOCNO> 366074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/01/son/soneko26.html </URL>
<DATE> 2005/08/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Tüzmen Cari işlemleri tetikleyecek bir dış ticaret açığı görüyoruz 
</HEADLINE>
<TEXT>

     Devlet Bakanı Kürşad Tüzmen, cari işlemleri tetikleyecek bir dış ticaret açığının görüldüğünü belirterek, ''Ama endişe edilecek boyutta değil'' dedi. 
     Tüzmen, Dahilde İşleme Rejimi Otomasyon Projesi tanıtım toplantısında gazetecilerin dış ticaret rakamlarına ilişkin sorularını yanıtladı. Bakan Tüzmen, ihracat artış hızının Haziran ve Temmuz aylarında yavaşladığını ve bu durumun genel ihracat artış hızını da aşağı çektiğini söyledi. 
     1 Ocak-1 Temmuz arası geçen yılın aynı dönemine göre ihracatın ithalatı karşılama oranının yüzde 63.6 olduğunu kaydeden Tüzmen, bu şekilde devam ederse bir sorun yaşanmayacağını ifade etti. Dış ticaret açığının, dış ticarete oranının yüzde 20'lerde olması durumunda tehlikenin bulunmadığını belirten Tüzmen, ancak bu durumun yine de dikkatle izlenmesi gerektiğinin altını çizdi. 
     Aylık 6 milyar dolarlık ihracat, 9 milyar dolar tutarında da ithalat yapılmasının daha sağlıklı olacağını vurgulayan Devlet Bakanı, bu durumda yıllık 36 milyar dolarlık bir açığın oluşacağına işaret etti. 
     Tüzmen, çok aşırı değerli para biriminin bulunduğunu defalarca söylediğini de hatırlattı ve ara malı ithalatındaki artışa dikkat çekti. Ara malı ithalatındaki artışın Türkiye'nin dışarıdan ara malı ikame ettiğini gösterdiğini kaydeden Tüzmen, bu durumun içerideki ara malı üreticileri sıkıntıya soktuğunu ve işsizliğe doğrudan katkı yaptığını dile getirdi. 
     
     İHRACAT ARTIŞ HIZINDAKİ DÜŞME 
     1-31 Temmuz tarihleri arasında yüzde 0.9'luk ihracat artış hızı ve 5.7 milyar dolarlık ihracat olduğunu belirten Tüzmen, 1 Ocak-31 Temmuz tarihleri arasında ihracat artış hızının yüzde 17.1, toplam ihracatın ise 41 milyar dolar seviyesinde bulunduğunu söyledi. Tüzmen, 2. yarıda ihracat artış hızlarında ciddi bir düşme bulunduğunu ifade ederek, şöyle konuştu 
     ''Cari işlemleri tetikleyecek bir dış ticaret açığı görüyoruz ama endişe edilecek boyutta değil. 36-40 milyar dolara yakın bir açık çevrilebilir bir açık. Çünkü 2005'de ihracatımız, 71 milyar dolar olacak. Dış ticaret hacmimiz de yıllar içinde giderek arttı. Bu da bu açığı karşılanabilir kılıyor.'' 
     
</TEXT>
</DOC>
