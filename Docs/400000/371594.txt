<DOC>
<DOCNO> 371594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/spor/aspo.html </URL>
<DATE> 2005/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir siyah bir beyaz 2-0 
</HEADLINE>
<TEXT>


Beşiktaş, Gençlerbirliği önünde ilk yarıda tutukluk yaptı, savunmada aksadı, hücumda çoğalamadı. Siyah-Beyazlılar, ikinci 45 dakikada gerçek kimliğini sahaya yansıttı, üç puanı kaptı 

CEMAL ERSEN 


Gençlerbirliği açısından berbat bir fikstürdü. İlk iki hafta Fenerbahçe ve Ankaraspor ile karşılaşan, henüz lige hazır görünmeyen kadrosuyla ikisine de kafa tutan Başkent temsilcisi dün gece de Beşiktaş'ı ağırladı. Gençlerbirliği'nin, bizim belirlediğimiz en önemli eksiği gol bölgelerindeki yetersizliği idi. Kaybetmemek üzerine kurulu oyun anlayışı, savunma güvenliğini ön plana çıkarırken, orta alanı çok adamla kontrol etmek düşüncesi hücumu aksatmıştı. İki kanat forvete destek sağlayamayınca skoru değiştirme görevi Isaac'e düşmüş, genç oyuncunun çabası ise gol getirmemişti. 
Beşiktaş karşısında da ilk iki haftanın kopyası bir mücadele vardı. Risp Ailton'u, Erkan ise Youla'yı etkisiz kılmak ile görevlendirilmişti. 

Karşılıklı tehlikeler 
Beşiktaş'ın rakibin temposuna ayak uydurduğu bölümlerde sıradan bir mücadeleye bürünen maçta ender de olsa karşılıklı tehlikeler vardı. 2. dakikada Ailton'un ceza alanı dışından Gençlerbirliği kalesini yoklaması, 10. dakikada Risp'in, 21. dakikada Mehmet Çakır'ın aynı etkisizlikte iki gol vuruşu vardı. 26. dakikada Sedat'ın ceza alanı dışında topun gelişine yapıştırdığı vole ve Cordoba'nın müthiş zamanlaması ilk ciddi pozisyonu oldu. 
Beşiktaş'ın ilk yarıdaki en çalışkan ismi Kleberson, rakip savunmayı her pozisyonda yıpratmayı düşünen Youla ve sağda Ali Güneş idi. Diğerlerinin oyuna katkısı olmayınca, galibiyet umudu ikinci yarıya kaldı. 
Bu bölümde Gençlerbirliği savunmasındaki adam paylaşımının değişmesi, bir anlamda gole davetiye çıkardı. Erkan Ailton, Risp ise Youla'nın başına dikildi. Ancak Gineli futbolcunun 61. dakikada markajdan kurtulup topu bomboş durumdaki Ailton'a aktarması kader anıydı. O dakikaya kadar sahada yürüyen Brezilyalı, sol ayağı ile takımını öne geçirdi. 65. dakikada Kleberson'un kullandığı serbest atışta ikinci gole engel olan yine kaleci Gökhan'dı. 

Tümer dengeyi bozdu 
Ziya Doğan'ın gol sonrası yaptığı oyuncu değişiklikleri beraberliğe yetmedi. Ancak Rıza Çalımbay'ın Ailton'un yerine Tümer'i alması rakip savunmanın da dengesini bozdu. Kerem'in orta sahaya canlılık getireceğini düşünen Doğan, Ayhan'ı da İsaac'in yanına yardımcı olarak gönderdi. Genç futbolcunun, 90. dakikada Cordoba'yı geçip üst direği bulan sert şutu, Başkent ekibi için gerçekten şanssız bir andı. 
Gençlerbirliği, uzatma dakikalarında yediği ikinci golle teslim oldu. Tümer, rakip savunmanın ve kaleci Gökhan'ın zaafını klas bir vuruşla değerlendirdi. 
Gençlerbirliği'ne oranla daha disiplinli ve sabırlı oynayan konuk takım, zorlu bir deplasmanda nasıl maç kazanılacağını gösterdi. 

Çalımbay Güzel oldu 

İLHAN GÜLER 

Beşiktaş Teknik Direktörü Rıza Çalımbay önemli bir deplasman galibiyeti aldıklarını söyledi. Çalımbay, "Genç, dinamik ve mücadeleci bir takıma karşı oynadık. Maçın zor geçeceğini biliyorduk. İlk yarıda kötüydük. Devre arası futbolcularımla konuştum. Bunun neticesinde ikinci yarıda üstünlüğü ele geçirdik. Yakaladığımız gol poziyonlarını değerlendirdik ve güzel bir galibiyet aldık. Henüz tam olarak hazır değiliz. 1-2 hafta içinde eksiklerimizi gidererek hazır duruma geleceğiz" dedi. 
Rıza Çalımbay, Vaduz ile oynayacakları UEFA Kupası maçına da değindi, "Beşiktaş'ın tarihinde Avrupa kupalarında aldığı ilginç sonuçlar var. Bunları tekrar yaşamak istemiyoruz" diye konuştu. 

Maçın adamı 
Youla 

Beşiktaş'ın dün gece en hareketli ve en yararlı oyuncusuydu. Sıkı markaja rağmen o ana kadar sahada yürüyen Ailton'a attırdığı gol, fırsatçılığı ve kurnazlığının ürünüydü. Kapalı savunmalara karşı başarılı olamaz denen Gineli, oyunda kaldığı sürece eski takımının başına bela oldu. 

Maçın hakemi 
Tatlı klası 

Serdar Tatlı her zamanki gibi otoritesi ve sert görünümü ile ön plana çıktı. Kartlarını yerinde kullandı. Sertliğe taviz vermedi, pozisyonları yakından takip etti. Onun için zor bir maç olmadı. Yardımcıları da Tatlı'yı yormadı. 


</TEXT>
</DOC>
