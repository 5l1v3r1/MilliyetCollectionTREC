<DOC>
<DOCNO> 374654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun04.html </URL>
<DATE> 2005/09/01/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Katrina, ABD'de son 100 yılın en büyük felaketi 
</HEADLINE>
<TEXT>

     ABD’nin Meksika Körfezi kıyılarını hafta sonunda vuran Katrina kasırgası için, ABD tarihinin son 100 yılda karşılaştığı en büyük doğal felaket yorumları yapılıyor. 
     Kasırganın hedef aldığı en büyük kent olan New Orleans’ın Belediye Başkanı Ray Nagin’in, sadece bu kentte binlerce kişinin boğularak ölmüş olabileceği yönündeki açıklamasını hatırlatan uzmanlar, bu tahminin doğru çıkması durumunda Katrina’nın, 1906 yılındaki San Francisco depreminden bu yana ABD’yi vuran en büyük afet niteliği kazanacağını belirttiler. 
     San Francisco depreminde, farklı kayıtlara göre 500 ile 6 bin arasında insan yaşamını yitirmişti. 
     
     ÖLÜ SAYISI BİNLERCE OLABİLİR 

     New Orleans Belediye Başkanı Ray Nagin, kasırga nedeniyle kentte en az yüzlerce kişinin öldüğünü açıkladı. Önemli sayıda cesedin sularda, diğerlerinin de tavan aralarında olduğunu belirten Nagin, kaç ceset olduğu sorusuna "En az yüzlerce" cevabını verdi, ancak bunun binlerce olabileceğini de ifade etti. 
     Yetkililer, kasırganın, New Orleans dışında etkilediği bölgelerde şimdiye kadar ne hasar ve can kaybına yol açtığını, buna karşılık hala büyük kısmı metrelerce su altında bulunan New Orleans’ta ise zararın ve tehlikelerin her geçen saat artmakta olduğunu vurguladılar. 
     New Orleans’ta Superdrome stadyumunda, otellerin ve binaların üst katları ve damlarında mahsur kalan on binlerce kişinin tahliye edilmeyi beklediği belirtiliyor. Bu çerçevede stadyumdaki 25 bin kişi, bugün Texas eyaletindeki başka bir stadyuma otobüslerle nakledilmeye çalışılacak. 
     Kentte elektrik, temiz su ve gıda bulunmazken, nehirlere dönen sokaklarda yüzen cesetler ve suya karışan toksik ve kirli maddeler yüzünden salgın hastalıkların ortaya çıkmasının an meselesi olduğu kaydediliyor. 
     
     YAĞMALAMA SORUNU 

     Kentin nispeten kuru ve zengin bölgelerinde yağmalama olaylarının büyük ölçüde artması üzerine New Orleans Belediye Başkanı, daha önce arama-kurtarma çalışmalarına katılan bin 500 kişilik polis gücünü, sadece yağmacılarla mücadeleyle görevlendirdi. 
     Fox News televizyonu, yağmacılarla polis arasında bazı yerlerde silahlı çatışmalar çıktığını duyurdu. 
     Yağmacıların, kentte bazı binaları da ateşe verdiği bildirildi. 
     Bu arada askeri helikopterler, sadece dün yüzlerce kişiyi kurtarırken, daha binaların üst katları ve damlarında kurtarılmayı bekleyen binlerce kişi bulunuyor. 
     Kurtarma çalışmalarına 21 bin askerin yanı sıra savaş gemileri ve bir hastane gemisi de katılıyor. 
     New Orleans’ın bulunduğu Louisiana eyaletine komşu Mississippi eyaletinde de en az 200 kişinin öldüğü sanılıyor. 
     
     FELAKET BÖLGESİNE YARDIM AKIYOR 

     Katrina Kasırgası’nın vurduğu bölgede kurtarma ve yardım çalışmaları devam ederken, ABD genelinden bölgeye yardım gönderilmeye devam ediyor. 
     ABD Sağlık Bakanı Mike Levitt, yaptığı açıklamada, felaket bölgesinde aynı anda 10 bin yatak kapasiteli 40 sağlık barınağı kurmakta olduklarını ve buralarda 4 bin sağlık personelinin görevlendirileceğini kaydetti. 
     Bu arada Pentagon yetkilileri de, Louisiana ve Mississippi valilerinin bölgede kurtarma ve yardım çalışmalarına katılmak ve güvenliği sağlamak amacıyla felaket bölgesinde görevlendirmek üzere 10 bin askerin seferber edilmesini istediklerini açıkladı. 
     En geç iki gün içinde görev bölgelerine ulaşacak ve başlıca görevleri düzenin sağlanması olacak olan askerlerle birlikte bölgede kurtarma ve yardım çalışmalarına katılan askerlerin sayısı iki katına çıkmış olacak. 
     
     MİLYONLAR HALA ELEKTRİKSİZ 

     Öte yandan, kasırganın vurduğu Mississippi, Louisiana, Alabama ve Florida eyaletlerinde hala 2,3 milyon insana elektrik verilemediği belirtilirken, bölgede telefon hatlarının ve cep telefonlarının da devre dışı kaldığı ve milyonlarca insanın telefonsuz kaldığı belirtiliyor. Felaket bölgelerindeki yerel televizyon ve gazetelerin ise merkezlerini terk ederek yayınlarını web siteleri üzerinden sürdürmeye çalıştıkları kaydediliyor. 
     Louisiana Valisi Kathleen Blanco, felaketten en çok etkilenen ve 6 metre yüksekliğindeki sular altında bulunan New Orleans’ta durumu istikrara kavuşturmalarının önünde büyük engeller bulunduğu kaydetti. 
     
     2 BİN HASTA AMBULANS BEKLİYOR 

     Bu arada New Orleans’ta elektrik ve suları kesik durumdaki hastanelerde bulunan 2 bin hastanın tahliyesi için ambulans servislerinin yoğun çaba sarf ettikleri, hastalar arasında ağır hasta bebeklerin olduğu da belirtiliyor. 
     Mississippi’de ise 49 nolu otoyolun trafiğe tekrar açılması ile 1700 kamyonun felaketin etkilediği bölgeye buz, su, yiyecek, yakıt ve ilaç malzemeleri ulaştırmaya başladığı bildiriliyor. 
     Kurtarma ve yardım çalışmaları tüm hızıyla sürerken ABD genelinde felaketzedeler için yardımların da akmaya başladığı kaydediliyor. Bu kapsamda NBC Universal tarafından felaketzedeler yararına bir konser düzenleneceği, bu konserin Cuma günü NBC, MSNBC ve CNBC televizyonları tarafından canlı yayınlanacağı ifade edildi. Konsere country sanatçısı Tim McGraw, piyanist-şarkıcı Harry Connick Jr. ve caz sanatçısı Wynton Marsalis’in katılacağı bildirildi. 
     
     MORGAN FREEMAN MÜZAYEDE DÜZENLEYECEK 

     Bu arada Oskar ödüllü siyahi aktör Morgan Freeman’ın da, meşhur isimlerin bağışlayacağı eşyalarla yine felaketzedeler yararına bir müzayede organize ettiği kaydediliyor. 
     ABD’nin önde gelen ilaç, gıda ve petrol firmalarının da milyonlarca dolar değerinde malzemeyi felaket bölgesinde kullanılmak üzere Amerikan Kızılhaçı’na bağışladığı bildirildi. Kızılhaç sözcüsü Sarah Marchetti, şu ana kadar 30’dan fazla firmanın yüklü ayni bağışta bulunduğunu ve bu sayının çok daha fazla artmasını beklediklerini ifade etti. 
     Giving USA isimli kuruluşun başkanı Hank Goldstein ise bireysel ve şirket bağışlarının miktarının 1 milyar dolara ulaşabileceğini belirtti. Şu ana kadar, Chevron’un 5 milyon dolarlık, JP Morgan, Chase ve Citigroup’un 3’er milyon dolarlık, Pfizer’ın 2 milyon dolarlık, sigorta şirketi State Farm’ın ise 1 milyon dolarlık bağışta bulunduğu kaydediliyor. 
     
</TEXT>
</DOC>
