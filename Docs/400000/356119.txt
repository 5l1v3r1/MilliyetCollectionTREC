<DOC>
<DOCNO> 356119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/spor/spo30.html </URL>
<DATE> 2005/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Onur Aydın Banvit'te 

Banvitspor geçtiğimiz sezon Pınar Karşıyaka'da forma giyen Onur Aydın ile 1 yıllık sözleşme imzaladı. Banvitspor Kulüp Başkanı Özkan Kılıç, yönetim olarak antrönerleri Baldwin'den aldıkları rapor doğrultusunda Pınar Karşıyaka'dan Onur Aydın'ı transfer ettiklerini söyledi. Kılıç, iç transferde sözleşmesi sona eren bütün oyuncularla yeniden anlaştıklarını, yabancı oyuncu transferi için de çalışmalarının devam ettiğini söyledi. 

Ligler ofisi açıldı 

Basketbol Federasyonu bünyesinde kurulan Basketbol Ligleri Ofisi, dün TBBL takımları temsilcileri ile bir araya geldi. Polat Renaissance Otel'de saat 14.00'te yapılan toplantıya TBBL takımları temsilcileri ile Türkiye Basketbol Ligleri Direktörü Ali Özsoy katıldı. Geçtiğimiz sezonun bir değerlendirmesinin yapıldığı toplantı bugün de Erkekler Ligi için gerçekleştirilecek. 

Balkan sınavı 

13.'sü düzenlenecek Balkan Masa Tenisi Şampiyonası, yarın İstanbul'da başlıyor. İstanbul Büyükşehir Belediyesi'nin desteğiyle Bayrampaşa Spor Kompleksi'nde gerçekleştirilecek şampiyonaya, Türkiye'nin yanı sıra 9 ülkeden sporcu katılacak. 

İsrail'i yıktık 

Avrupa Şampiyonası'nda mücadele eden Tekerlekli Sandalye Basketbol Milli Takımı, grubundaki ikinci maçında İsrail'i 83-56 gibi farklı bir skorla devirdi. Fransa'nın başkenti Paris'te düzenlenen turnuvanın ilk maçında İspanya'ya 69-56 yenilen Ay - Yıldızlı ekibimiz, İsrail'i mağlup ederek, şampiyonluk şansını sürdürdü. 

Buruk galibiyet 

Karşıyaka Tenis Kortları'ndaki Avrupa Yaz Kupası 14 Yaş Bayanlar Eleme Grubu maçlarının ikinci gününde Türkiye, İsrail'i 2-1 mağlup etmeyi başardı. İlk gün Hırvatistan'a 3-0 yenilerek dereceye girme şansını kaçıran Ay - Yıldızlı ekibimiz bugün Bosna Hersek'le beşincilik maçı oynayacak. 


</TEXT>
</DOC>
