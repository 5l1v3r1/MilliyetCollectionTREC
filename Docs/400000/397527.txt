<DOC>
<DOCNO> 397527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/spor/spo06.html </URL>
<DATE> 2005/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schalke ezdi geçti 
</HEADLINE>
<TEXT>


Alman takımı, Gürcü oyuncusu Kobiashvili'nin üç golüyle PSV engelini aştı, tura yaklaştı. Ev sahibinde Hamit Altıntop da 90 dakika başarıyla görev yaptı 


Şampiyonlar Ligi'nde Fenerbahçe'nin yer aldığı E Grubu'ndaki diğer karşılaşmada Schalke 04, sahasında ağırladığı PSV Eindhoven'ı Kobiashvili'nin üç golüyle mağlup ederek tur kapısını araladı. 
Hamit Altıntop'un da 90 dakika forma giydiği ve başarılı bir futbol sergilediği Schalke'de, hat - trick yaparak geceye damgasını vuran Kobiashvili, iki golünü penaltıdan kaydetti. İlk yarıyı 18. dakikada gelen ilk penaltıyla 1 - 0 önde kapayan Schalke, ikinci yarıda daha rahat bir futbol ortaya koydu. 72. dakikada Gürcü oyuncu ikinci kez sahneye çıkıp, durumu 2-0 yaptı. Kobiashvili, 79. dakikada ikinci penaltı golüyle skoru ilan etti. 
E Grubu'nda sekiz puanlı Milan ile averajla ardında yer alan Schalke, 6 Aralık'ta Milano'da grup liderliği için mücadele edecek. PSV ile Fenerbahçe ise UEFA'ya gitmek için ter dökecek. 

İngilizler el ele 

G Grubu'ndaki iki Ada ekibi son şampiyon Liverpool ile Chelsea turu garantilerken, Inter de farklı galibiyetle H Grubu'nda vizeyi kaptı 


Şampiyonlar Ligi'nde dün akşam oynanan maçlar sonunda üç takım daha gruplardan çıkmayı başardı. 
G Grubu'nda yer alan iki İngiliz takımı Liverpool ve Chelsea dün aldıkları sonuçlarla bitime birer maç kala tur vizelerini aldılar. Chelsea, deplasmanda Anderlecht'i Crespo ve Carvalho'nun golleriyle meğlup ederken, son şampiyon Liverpool da sahasında Real Betis ile golsüz berabere kalarak amacına ulaştı. Inter, cezası nedeniyle seyircisiz oynadığı karşılaşmada Artmedia'yı Adriano'nun üç golü ve Luis Figo ile 4 - 0 yendi. Bu karşılaşmada Inter antrenörü Mancini, sahaya hiç İtalyan sürmezken ilk onbirde 10 Güney Amerikalı ve bir Portekizli forma giydi. Real Madrid karşısında Lyon'un golünü Carew attı. 

Le Guen Kadıköy'de 

Geçen sezon Fransa'nın Olimpique Lyon takımını çalıştıran Paul Le Guen de dünkü karşılaşmayı izleyenler arasındaydı. Türk kulüplerinden sürekli transfer teklifleri alan ancak bugüne kadar olumlu yanıt vermeyen tecrübeli hocanın, yabancı bir televizyon kanalı için karşılaşmayı yorumladığı belirtildi. Le Guen'in sürpriz bir şekilde Türkiye'ye gelmesi kafalarda soru işareti yarattı. 

F GRUBU O G B M A Y P O.Lyon 5 4 1 0 11 3 13 R.Madrid 5 3 1 1 9 6 10 Rosenborg 5 1 1 3 5 9 4 Olympiakos 5 0 1 4 5 12 1 
Sonuçlar R.Madrid-O.Lyon 1 - 1, Rosenborg - Olympiakos 1 - 1 

G GRUBU O G B M A Y P Liverpool 5 3 2 0 6 1 11 Chelsea 5 3 1 1 7 1 10 Real Betis 5 2 1 2 3 6 7 Anderlecht 5 0 0 5 0 8 0 
Sonuçlar Anderlecht-Chelsea 0-2, Liverpool - Real Betis 0 - 0 

H GRUBU O G B M A Y P Inter 5 4 0 1 8 3 12 Rangers 5 1 3 1 6 6 6 Artmedia 5 1 2 2 5 9 5 Porto 5 1 1 3 8 9 4 
Sonuçlar Porto - Rangers 1 - 1, Inter - Artmedia 4 - 0 


</TEXT>
</DOC>
