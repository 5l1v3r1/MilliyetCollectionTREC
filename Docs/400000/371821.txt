<DOC>
<DOCNO> 371821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sondun26.html </URL>
<DATE> 2005/08/22/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Portekiz'de orman yangınları kontroldan çıktı 
</HEADLINE>
<TEXT>

     Portekiz'in çeşitli kesimlerindeki orman yangınları kontrolden çıkarken, bir kentte evler yandı ve kent sakinlerinden tahliye edilenler oldu. 
     Portekiz'de bugün 25 yerde daha yangın çıkarken, yangınları söndürmek için 2 bin 700 itfaiyeci çaba gösteriyor. Silahlı Kuvvetler, yangınların söndürüldüğü bölgelerdeki izleme operasyonları için 600 asker görevlendirdi. 
     Başkent Lizbon'un yaklaşık 196 kilometre kuzeyindeki Coimbra kentinin etrafında birkaç yerde yangın çıkarken, alevler 10'dan fazla evi yok etti ve 50 kadar kişi evlerinden tahliye edildi. 
     En fazla hasara yol açan yangının başkentin 78 kilometre kuzeyindeki Santarem bölgesinin Abrantes kesiminde olduğu, burada 200 kadar itfaiyecinin beş cephede alevlerle mücadele ettiği belirtildi. 
     Yüksek sıcaklıkların sert rüzgarla birlikte hafta sonu yangınları şiddetlendirdiği, Santarem dahil bazı bölgelerde bugün hava sıcaklığının 36 dereceye ulaşmasının beklendiği belirtilirken, meteoroloji uzmanları hava sıcaklığının çarşamba günü düşmesinin ve yağmur yağmasının beklendiğini söylediler. 
     Yetkililer, ülkede yaz yangınlarında şimdiye kadar 140 bin hektar alanın yandığını söylediler. 
     Geçen yıl yaklaşık 130 bin hektar alanın yangınlarda harap olduğu ülkede, 2003 yılında son 20 yılda en fazla hasara yol açan yangınlarda 425 bin hektar alan yanmıştı. 
     
</TEXT>
</DOC>
