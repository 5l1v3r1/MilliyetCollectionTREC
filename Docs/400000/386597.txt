<DOC>
<DOCNO> 386597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sondun08.html </URL>
<DATE> 2005/10/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
The Guardian Irak'ın bölünmesi onaylandı 
</HEADLINE>
<TEXT>

     Irak'ta yarın yapılacak anayasa referandumu öncesinde, İngiliz gazeteleri konuyu sayfalarına taşıdı. The Guardian gazetesinde Simon Tisdall'ın kaleme aldığı bir yazıda, anayasanın ülkeyi biraraya getirecek bir metin mi, yoksa sadece bir barış anlaşması mı olduğu sorgulanıyor ve eski bir Amerikan elçisinin şu sözlerine yer veriliyor 
     "Bir ulus inşa etme hedefiyle başlayan çabalar, üç parti arasında yapılan bir barış anlaşmasının müzakeresine dönüştü ve bu da zaten meydana gelen bir parçalanmanın onaylanmasıyla sonuçlandı. Irak'ın yeni anayasası ülkenin üçe ayrılmasını onaylıyor." 
     
     Nobel'i kazanan Pinter ne demişti 

     Independent gazetesinin manşetinde de Irak var. Ancak dün Nobel Edebiyat Ödülü'nü aldığı açıklanan oyun yazarı ve şair Harold Pinter'ın bu bu yıl başlarında yaptığı bir konuşmadan alınan satırlarla... 
     Pinter şöyle diyor 
     "Irak halkına işkence, misket bombaları, seyreltilmiş uranyum, sayısız cinayet, sefalet ve aşağılama getirdik ve buna "Orta Doğu'ya özgürlük ve demokrasi getirme" adını verdik. Ancak hepimizin de gayet iyi bildiği gibi, orada beklediğimizin aksine çiçeklerle karşılanmadık. Peki Irak seçimleri ne olacak Başkan Bush, "Askeri işgal altındaki bir ülkede özgür ve adil seçimlerin yapılabileceği fikrini kabul edemeyiz" diyordu. Bu açıklamayı iki kez okudum ve anladım ki, Lübnan ve Suriye'den bahsediyor. Bush ve Blair, aynaya baktıklarında gerçekten ne görüyor " 
     
     Anayasa referandumu yarın 

     Irak'ta halk, yeni anayasa taslağı üzerinde görüş bildirmek üzere yarın sandık başına gidiyor. 
     Referandumda halka, "Irak geçici anayasasını onaylıyor musunuz " sorusu sorulacak ve oy pusulalarının altında Arapça ve Kürtçe "Evet" ve "Hayır" seçenekleri bulunacak. 
     Oylamaya katılanların çoğunluğu "Evet" oyu kullanırsa ve Irak'ın 18 ilinden üçünde oyların üçte ikisi "Hayır" çıkmazsa anayasa kabul edilmiş sayılacak. 
     Ülke nüfusunun beşte birini ve en az 3 ilde çoğunluğu oluşturan Sünni Arapların "Hayır" oyuyla taslağı bloke edebileceği düşünüldüğü için böyle bir yola başvuruluyor. 
     Referandumu düzenleyen Irak Seçim Komisyonu, 15.5 milyon kişinin seçmen kaydığı yaptırdığını açıkladı. Seçim Komisyonu ülke çapında 6200 seçim merkezi oluşturdu. 
     Sandıklar TSİ 07.00'de açılacak ve 17.00'de kapanacak. Ancak aşırı kalabalık olur ya da şiddet olayları yüzünden gecikme olursa bu süre uzatılabilecek. 
     İçişleri Bakanlığı, referandum için sıkı güvenlik önlemleri aldı. Bunlar arasında sınırları kapatma ve gece sokağa çıkma yasakları da bulunuyor. Oylama süresince 100 bin Irak polisi ve askeri görev yapacak. Gerekirse çoğu Amerikalı 160 bin yabancı asker de yardıma hazır olacak. 
     Referandumu izlemek üzere şimdiye kadar 500 kadar yabancı gözlemci kayıt yaptırdı. Bunlar arasında Arap Birliği ve ABD Ulusal Demakrosi Enstitüsü de bulunuyor. 
     Seçim Komisyonu, sonuçların halkoyundan 5 gün sonra açıklanabileceğini bildirdi. 
     Geçici anayasaya göre, referandumda anayasa taslağının kabul edilmesi halinde, 15 Aralık'tan geç olmamak üzere genel seçimlerin yapılması ve yeni hükümetin 31 Aralık'tan önce yemin edip göreve başlaması gerekiyor. 
     Anayasa taslağının reddedilmesi halinde ise parlamento feshedilecek ve 15 Aralık'ta seçim yapılacak. Yeni geçici meclis yeni bir anayasa taslağı hazırlayacak ve bu anayasa taslağı 2006 Ekim ayında halkoyuna sunulacak. 
     
</TEXT>
</DOC>
