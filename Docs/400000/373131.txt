<DOC>
<DOCNO> 373131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo17.html </URL>
<DATE> 2005/08/26/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Denizlispor, Hooijdonk'tan haber bekliyor... 
</HEADLINE>
<TEXT>

     Denizlispor, Konyaspor deplasmanına puan parolasıyla gitti. 
     Kulüp futbol şubesi sorumlusu Turgut Dalaman, zor bir dönemden geçtiklerini, ancak alacakları bir galibiyetle buna son verip puan cetvelinde istedikleri yere doğru yükselişe geçebileceklerini söyledi. 
     Konyaspor maçının bir başlangıç olmasını istediklerini ifade eden Dalaman, "İyi hazırlandık. Galibiyeti olmayan 2 takımın karşı karşıya geleceği karşılaşmada gülen taraf olmak istiyoruz" dedi. 
     Sakatlığı süren İbrahim ile tedbirli olarak disiplin kuruluna sevkedilen Serdal, bu maçta takımdaki yerlerini alamayacak. 
     
     VAN HOOIJDONK’UN TRANSFERİ 

     Öte yandan transferin sona ermesine kısa bir süre kala Denizlispor, yabancı golcü arayışlarına hız verdi. Geçen sezon Rusya’nın Zenit Saint Petersburg takımından transfer edilen, ancak bekleneni veremeyen Çek futbolcu Martin Horak’ın sözleşmesini fesheden yeşil-siyahlı kulüp, Fenerbahçe’nin eski futbolcusu Pier Van Hooijdonk’u kadrosuna katmak için harekete geçti. 
     Kulüp başkanı Zafer Katrancı, "Bu transfer için Hollanda’daki bir arkadaşımı görevlendirdim. Görüşmeleri o yapacak. Van Hooijdonk, geçen sezon hocamız Giray Bulak ile görüşmüş ve transfer teklifine sıcak baktığını ifade etmişti. Şimdi kendisinden yanıt bekliyoruz" dedi. 
     Katrancı, Hollanda Ligi takımlarından NAC Breda takımına bu sezon transfer olan Van Hooijdonk’un bonservis konusunu kendisinin çözmesini istediklerini de bildirdi. 

     
</TEXT>
</DOC>
