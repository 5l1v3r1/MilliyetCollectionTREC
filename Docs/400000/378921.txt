<DOC>
<DOCNO> 378921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sondun43.html </URL>
<DATE> 2005/09/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Derviş "Halkın katılımı olmadan kalkınma sağlanamaz" 
</HEADLINE>
<TEXT>

     BM Kalkınma Programı UNDP Başkanı Kemal Derviş, "Halkın katılımı olmadan gelişmekte olan ülkelerde kalkınma konusunda bir şey yapılamaz" diyerek, bütün ülkeleri yoksulluğa karşı küresel bazda harekete geçmeye çağırdı. 
     ABD eski Başkanı Bill Clinton’ın liderliğinde düzenlenen "Clinton Küresel Girişimi" panelinin "Yoksulluğa Karşı Savaşta Kritik An" başlıklı oturumunda konuşan Derviş, kalkınma projelerinde sivil toplum örgütleri ve özel sektörün de önemli roller oynaması gerektiğini kaydetti. 
     Derviş, hükümetlerin yoksulluğa karşı mücadelede tabana yayılmış örgütlerin işbirliğini almak suretiyle toplumsal çatışmaları da daha başlamadan çözebileceğine dikkati çekti. 
     Kemal Derviş, BM Binyıl Kalkınma Hedefleri’ne ulaşılması durumunda bunun en önemli sonucunun çatışmaların daha kolay önlenmesi olacağına işaret ederek, bütün ülkeleri şimdiden yasadışı insan, silah ve uyuşturucu ticaretine karşı mücadele konusunda işbirliği yapmaya çağırdı. 
     Yoksulluğun sadece geri kalmış ya da gelişmekte olan ülkelerin sorunu olmadığına dikkati çeken Derviş, en gelişmiş, en zengin ülkeler de bile yoksulların bulunduğunu ve bu yüzden yoksulluğa karşı bir küresel eylemin başlatılması gerektiğini vurguladı. 
     Panele, UNDP Başkanı Derviş’in yanı sıra Dünya Bankası Başkanı Paul Wolfowitz, Rockefeller Vakfı Başkanı Judith Rodin ile Afrika Kalkınma Bankası Başkanı Donald Kaberuka da konuşmacı olarak katıldı. 
     
</TEXT>
</DOC>
