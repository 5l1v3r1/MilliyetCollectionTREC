<DOC>
<DOCNO> 378744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sontur22.html </URL>
<DATE> 2005/09/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kütahya'da havuza ''kadın ve erkeklerin aynı anda girme'' tartışması 
</HEADLINE>
<TEXT>

     Kütahya’nın ünlü Ilıca Kaplıcaları’nda bulunan halka açık havuz, Belediye Başkanı Mustafa İça ile Kütahya Belediye Meclisi’nin bazı üyeleri arasında tartışmaya neden oldu. 
     Kütahya Belediye Başkanı Mustafa İça, bazı belediye meclis üyelerinin, termal havuza kadın ve erkeklerin farklı zamanlarda girmeleri yönündeki taleplerini içeren ve mecliste oy çokluğuyla kabul edilen önergeyi imzalamadı. 
     AA muhabirinin aldığı bilgiye göre, Kütahya Belediye Meclis üyesi Bilal Cicavoğlu’nun da aralarında bulunduğu 18 meclis üyesi, belediyenin mülkiyetinde bulunan, ancak 10 yıllığına bir işletmeciye kiralanan, kadın ve erkeklerin birlikte girebildikleri havuza, kadın ve erkeklerin ayrı zamanlarda girmeleri yönünde yazılı önerge verdi. 
     Belediye Meclisi’nin geçtiğimiz günlerde yapılan toplantısında oy çokluğuyla görüşülmesine karar verilen önerge, yine oy çokluğuyla kabul edildi, ancak Belediye Başkanı Mustafa İça, önergeyi imzalamayarak, "tekrar görüşülmek üzere" meclise iade etti. 
     Önergede imzası bulunan Belediye Meclis Üyesi Bilal Cicavoğlu, termal havuzla ilgili bölgede yaşayan halktan yoğun şikayetler aldıklarını, havuzu kadın ve erkeklerin aynı anda kullanmalarının birçok yönden sakıncalı olması nedeniyle Belediye Meclis Başkanlığı’na önerge verdiklerini söyledi. 
     Cicavoğlu, termal havuzun yol kenarında bulunması nedeniyle çok dikkat çektiğini ifade ederek, şunları söyledi 
     "Havuzun yol kenarında olması ve yoldan düşük seviyede bulunması nedeniyle yoldan geçenlerin röntgencilik yaptığını ve bazı hayat kadınlarının kendilerine müşteri bulmak için havuzu kullandıkları yönünde yörede yaşayan vatandaşlardan yoğun şikayet aldık. Bu nedenle de bazı meclis üyesi arkadaşlarımız tarafından kadın ve erkeklerin havuzu ayrı kullanması yönünde 18 meclis üyesinin imzaladığı bir önergeyi Belediye Meclis Başkanlığı’na verdik." Yapılan oylamada, önergenin 31 meclis üyesinden 20’si tarafından kabul edildiğini bildiren Cicavoğlu, Belediye Başkanı İça’nın önergeyi kabul etmeyerek yeniden görüşülmesi için meclise iade ettiğini dile getirdi. Cicavoğlu, havuzun sağlık ve güvenlik yönünden de birçok eksikliği bulunduğunu öne sürerek, "Havuzda filtreme sistemi bulunmadığı için sağlık yönünden büyük sakıncaları var. Aquaparkta da yeterli güvenlik önlemi alınmamış durumda. Ayrıca röntgencilere karşı gerekli önlemlerin alınması için havuzun etrafının çevrilmesi gerekir" görüşünü savundu. 
     Cicavoğlu, Türkiye’nin hiçbir termal merkezinde kadın ve erkeklerin aynı anda kullandığı halka açık bir havuzun bulunmadığını, bu tür uygulamaların sadece otellerde bulunduğunu da iddia etti. 
     Kütahya Belediye Başkanı Mustafa İça ise belediye meclis üyelerinin görüşlerine katılmadığını belirterek, bu tür davranışların turizmi baltalayacağını öne sürdü. 
     İça, şöyle konuştu 
     "Turizmin kendi içinde kuralları var, biz bu kuralları kendimiz değiştiremeyiz. Kentin turizm potansiyelini artırmak istiyorsak, gelecek turistlere gerekli olanakları sağlamak gerekir. İsteyen, ailesiyle havuzu rahatça kullanabilmelidir. 
     Ayrıca, işletmeciyle bir sözleşmemiz var. Sözleşmeye aykırı hareket edersek işletmeciye tazminat ödemek zorunda kalırız. Önergeyi yeniden görüşülmek üzere meclise iade ettim. Önergenin tekrar kabul edilmesi halinde iptali için mahkemeye başvurulacak." 
     
</TEXT>
</DOC>
