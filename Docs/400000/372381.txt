<DOC>
<DOCNO> 372381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/spor/ygokce.html </URL>
<DATE> 2005/08/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Formula 1 ve Universiade 
</HEADLINE>
<TEXT>


Hıncal Abi Uluç , geçen hafta köşesinde yazdığı spor yazısı ile beni oldukça şaşırttı... 
Yazısının ana fikri Formula 1 organizasyonunun her bakımdan sağladığı başarı ve getirdiği gelire karşılık İzmir'deki Universiade'ın pek güdük kaldığı ve başarılı olamadığı üzerinde yoğunlaşmıştı. Her görüşe saygım var... Özellikle Hıncal Abi'ninkilere... Onların çoğunu da paylaşabilirim... 
Ne var ki Formula 1 ile Universiade'ı aynı kulvara, ya da aynı teraziye koyup tartmasını çok yadırgadım. 
Spor olaylarını salt reytinge, paralı izleyici çekme ve reklam getirisine bağlayarak değerlendirmek kanımca pek doğru değil... Spor, Hıncal Abi'nin de sık sık tekrarladığı gibi eninde sonunda bir oyundur. Ne kadar profesyonelleşse, ne kadar "business" iş haline gelse de siz o gösterinin oyun ya da yarış özelliğini yok edemezsiniz. 
Formula 1 Türkiye için gurur duyduğumuz bir organizasyon, içinden dersler çıkararak geleceğe taşıyacağımız büyük bir başarıdır. 
Universiade İzmir 2005 Türkiye için gurur duyduğumuz bir organizasyon, içinden dersler çıkararak geleceğe taşıyacağımız büyük bir başarıdır. 
İlla da ikisini birbirine karşıt gösterip, birini yüceltirken ötekini aşağılamak özellikle saygı duyduğum bir meslektaşıma içtenlikle 'abi' dediğim dostuma hiç de yakışmıyor. 
Formula 1'i bu ülkeye getirenleri Mehmet Yıldırım'dan, Mümtaz Tahincioğlu'na saygıyla alkışlıyorum. Kültürümüze yeni bir değer katılmıştır. Taktir etmemek, bence "ihanet" olur. Medyamızın bu organizasyona yaklaşımını, kamuoyuna sunuş ciddiyetini, resmi ve sivil otoritelerin katkısını kendi içimizde dürüstçe değerlendirerek gelecekte İstanbulPark'ı Formula 1'in en önemli yarış pistine dönüştürebiliriz. 

Universiade'a gelince... 
O çok masum, ama aynı zamanda en olimpik spor organizasyonudur. 
Sporcu yaşı 28'le sınırlandırılmıştır. Madalya törenlerinde ulusal marş çalınmaz. Evrensel spor kardeşliği en önemli amaçtır. Kaldı ki Universiade'da yarışanların tümü, sporu meslek olarak seçen profesyoneller değildir. Oyunlardan sonra belki de başka kariyerlere yöneleceklerdir. Onlar profesyonel sözleşmeler, ya da prim hesapları yapmazlar. Olimpiyat Oyunları'nın Coubertin'in kemiklerini sızlatacak bir madalya ve çıkar savaşına döndüğü günümüzde masum bir spor organizasyonunu dudak bükerek ciddiye almamak bana haksızlık gibi geliyor. 
Universiade dolayısıyla değerli dostum Prof. Dr. Oğuz Karamızrak ve arkadaşlarının özveriyle düzenledikleri Spor Hekimliği Kongresi'ne katıldım. Orada evrensel sporun umudu olabilecek bilim ve spor insanlarıyla tanıştım. 
Beni daha da umutlandıran, spor alanlarının ve spor salonlarının canlılığı, doluluğuydu. İzmirli Cenap kardeşimin kule atlama ve basketbol müsabakalarında çocuğuyla birlikte kapıdan döndüğünü, ama protokol tribünlerinin bomboş sırıttığını öğrendim. 
Universiade, en azından bir varsayımı da yok etti... Türkiye'de spor seyircisi, sanılanın aksine "var"dı 
Bu açıdan bakılınca, Merhum Ahmet Piriştina da en azından Mümtaz Tahincioğlu kadar saygıyı ve taktiri hak etmiyor mu 
Ne dersin Hıncal Abi 

MHK Başkanı'na öneri 

Lig TV'de "Futbol Gündemi" programında beraber olduğumuz genç arkadaşım Bora Koçyiğit, futbol hakemliği konusunda araştırmalar yapıyor, sürekli vizyon geliştiriyor... Sakatlık nedeniyle hakemlik kariyerini noktalayıp medyaya yöneldiğini söylemeliyim... Bora, araştırmaları sırasında İngiltere Futbol Federasyonu'nun ilginç bir uygulamasına rastlamış. Maçtan sonra hakem, bildiğimiz raporunu düzenlerken, kulüp temsilcileri de teknik direktör ve genel sekreter hakem hakkında bir rapor veriyorlar federasyona. Hakemin kuralları uygulaması, avantaj kurallarına uyması, oyunu takip etmesi ve form durumu, yardımcılarıyla işbirliği, oyuncuları yönetmesi biçiminde saptanmış beş konuda 10 üzerinden not vermeleri isteniyor. Kulüp temsilcileri, not toplamı 25'in altına düştüğü taktirde, bunun gerekçelerini de ayrıntılı olarak açıklamak zorunda. Kulüp raporlarının da hakem uygulamaları konusunda daha güvenli ve verimli bir katkı yapacağına inanıyorum. MHK Başkanı Ufuk Özerten'e bizde de böyle bir uygulamaya geçmesini öneririm. 

Okumuş Çocuklar 

İlk olay, uzunca bir süre önce Trabzon'da yaşandı. Trabzonspor'un çağdaş biçimde yeniden yapılanması, kurumlaşarak, şirketleşerek borsaya açılması, sağlıklı ve güçlü bir yenilenme ile rekabete katılması için kendi alanlarında uzmanlaşmış gençler projeler geliştirdiler. Alternatif modeller oluşturdular... Zaman zaman alışılmış kalıpları kırmakta güçlük çektiler. Harcadıkları enerjinin çoğunu insanları ikna etmekte kullandılar. 
Günün birinde takımın teknik direktörü "Nefret ediyorum sizden. Sizin gibi okumuşlar yüzünden iş yapamıyorum " dedi. Herkes şoke oldu. Rezaleti, Başkan Atay Aktuğ ve arkadaşları önledi. Trabzonspor bugün daha sağlıklı. Borçsuz, stokta parası olan bir kulüp. Tüm iddiasıyla rekabetin de içinde Okumuş çocuklar, görevlerine devam ediyor. Onlardan nefret eden teknik direktör de şimdi başka bir takımın başında. 

Arpacı desteklenmeli 
Futbolumuzdaki "endüstriyel çağ", ister istemez her alanda okumuş, uzmanlaşmış, dünyayı izleyen, o gelişmelerden dersler çıkaran gençleri de devreye soktu. 
Beşiktaş'ta da özellikle dış transfer konusunda uzmanlaşmış Erdil Arpacı sessiz sedasız çalışıp çok güzel işler yapıyor. Ailton ve Kleberson transferlerinde aktif rol aldı. Carew'in satışında gerçek bir ustalık gösterdi. Kulübe hem para, hem eleman kazandırdı. 
Geçen hafta yaşanan bazı olaylardan sonra ufak ufak haberler filizlenmeye başladı. Erdil ile Rıza Çalımbay'ın arasındaki çatışmanın yankıları sürüyor. 
Bunları gülerek izledim. Okumuş Çocuklar'ın işi gerçekten zordu. Onlara sahip çıkmak, sabırla desteklemek gerekiyordu. 

Belgin'e zulüm 

Kendi adıma gazetecinin bir kulübe üye olmasını çok doğru bulmam. Bazı meslektaşlarımın kulüp üyesi olmasını hep yadırgamışımdır. Ne var ki bazı gazeteciler için kulüp üyeliği belki bizim mesleğe girmeden önce başlamış bir süreçtir. Bazısı da o kulüpte spor yaptığı için doğal olarak kulüp üyesi olmuştur. Bunlara itiraz etmem. 
Kemal Belgin'in Fenerbahçeliliği, aileden tevarüs bir sosyal kimliktir. Rahmetli babası Suat amca, gençliğinde arkadaşlarıyla birlikte evdeki halıları çaktırmadan satarak forma aldıklarını, o formalarla takımı donattıklarını ve maçlara çıkardıklarını anlatmıştı. 

Saçmalık 
Belgin, gazeteci özgürlüğüne ve sorumluluğuna toz kondurmadan yıllardır mesleğini icra ediyor. Fenerbahçeliliği de onun için apayrı bir değer taşıyor. Hakçası, ikisini birbirine karıştırdığını hiç görmedim. 
Kemal Belgin, yorumlarında Fenerbahçeli yöneticileri rahatsız etti. Kulüpte sivri muhaliflerden biri olarak tanındı. Yazıları, yorumları ve konuşmaları nedeniyle Disiplin Kurulu'na sevkedildi. Gördük ki, kurul, Belgin'i üç yıl süre ile üyelikten ihraç etmiş. Kararının bir yerinde de gazeteciliği ya da Fenerbahçeliliği tercih etmesine, ikisini bir arada yürütemeyeceğine hükmetmiş 
Bu kararı çağdaş bir ülkeye, Türk sporuna öncülük etmiş bir kulübe yakıştırabiliyor musunuz 
Bu karar zulüm değilse nedir 
En azından saçmalıktır 



</TEXT>
</DOC>
