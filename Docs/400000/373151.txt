<DOC>
<DOCNO> 373151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sonspo37.html </URL>
<DATE> 2005/08/26/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Cimbom Antep'te puanı uzatmalarda kurtardı 2-2 
</HEADLINE>
<TEXT>

     Turkcell Süper Lig'deki ilk üç haftayı 9 puanla kapatarak liderlik koltuğuna oturan Galatasaray, dördüncü haftanın açılış maçında Gaziantep deplasmanında öldü öldü dirildi. Cimbom Ümit Karan'la öne geçti, ev sahibi bulduğu iki golle skoru lehine çevirdi. Son sözü uzatmalarda Hasan Kabze söyledi... 
     
     İlk yarı 

     İki takımın da hızlı başladığı karşılaşmada ilk tehlikeli atak Galatasaray'dan geldi. 
     4. dakikada Altan'ın sağ kanattan Gaziantepspor ceza sahasına ortaladığı topa Ümit Karan kafasıyla vurdu, meşin yuvarlak kalenin yanından auta gitti. 
     6. dakikada Hasan Şaş'ın sağ kanattan korner atışından Gaziantepspor kale alanına havadan yolladığı topa çabuk davranan Ümit Karan kafasıyla dokundu, meşin yuvarlak direğin üzerinden auta gitti. 
     Aynı dakika içerisinde Tarık'ın Galatasaray ceza sahası içine yolladığı topu, kalesini terk eden Mondragon, İlhan'ın önünden ceza sahasının dışına çeldi. Bu pozisyonda İlhan ile çarpışıp kısa süreli sakatlık geçiren Mondragon, tedavisinin ardından karşılaşmaya devam etti. 
     13. dakikada Altan orta sahadan alıp taşıdığı topu, ceza sahası ön çizgisi önünde Hakan ile buluşturdu. Hakan'ın bu noktadan sert ve düzgün vuruşunda meşin yuvarlak kaleyi bulmadı. 
     22. dakikada Ümit Karan, Gaziantepspor savunma oyuncularından sıyrılıp ceza sahasına girdi. Bu futbolcunun plasesinde Hasagiç topu kontrol ederek Galatasaray'ın öne geçmesine izin vermedi. 
     23. dakikada Gaziantepspor'dan Erdal'ın uzak mesafeden aşırtma vuruşunda top üst ağlara çarpıp auta gitti. 
     25. dakikada Galatasaray ceza sahası içinde önce Tomas ardından Song'tan sekip boşta kalan topa İlhan vurdu. Meşin yuvarlak Mondragon'a çarpıp ceza sahasının dışına çıktı. 
     35. dakikada Hasan Şaş'ın kale alanı ön çizgisi üzerinde topla buluşturduğu Ümit Karan'ın sert şutunda Hasagiç gole izin vermedi. 
     43. dakikada Hasan Şaş'ın Gaziantepspor savunma oyuncularının arkasına attığı topla buluşan Ümit Karan, düzgün ve sert bir vuruşla takımını öne geçirdi 0-1 
     45. dakikada Gaziantepspor eşitliği yakaladı. Lazarov, Galatasaray savunma oyuncularının uzaklaştıramadığı topu kontrol edip ceza sahasına girdi, yerden düzgün bir vuruşla Mondragon'un solundan meşin yuvarlağı ağlarla buluşturdu 1-1. 
     Karşılaşmanın ilk yarısı bu skorla sona erdi. 
     
     İlk yarı sonucu Gaziantepspor 1 - Galatasaray 1 

     61. dakikada, Tarık Ettayebin derinlemesine pasında topla buluşan 
     İlhan ceza sahası üst çizgisinin hemen dışında yerden düzgün bir vuruşla Mondragon’un sağından topu filelere gönderdi. 2-1. 
     79. dakikada Altan’ın sağ kanattan serbest atıştan Gaziantepspor 
     ceza sahasına gönderdiği topa Hasagiç ile Hakan Şükür birlikte yükseldi, Hasagiç meşin yuvarlağı Hakan Şükür’ün başının üzerinde elleriyle kontrol etti. 
     87. dakikada, Altan’ın serbest atıştan Gaziantepspor ceza sahasına 
     gönderdiği meşin yuvarlağı Hakan Şükür iyi yükselerek kafa vurdu, meşin yuvarlak direğin hemen dibinden auta gitti. Bu pozisyonda atışı tekrarlatan hakem İsmet Arzuman, işaretini beklemediği gerekçesiyle Hasan Şaş’a sarı kart gösterdi. Galatasaray, yeniden kullandığı serbest atıştan sonuç alamadı. 
     90. dakikada, Galatasaray’ın baskısı golü getirdi. 
     Gaziantepspor kale alanı içinde yaşanan karambol sırasında kaleye yönelen meşin yuvarlak Hasagiç’in ellerinde sekip üst direğe çarparak oyun alanına döndü, dönen topu önünde bulan Hasan Kabze topa çok sert vurarak takımının beraberlik golünü attı. 2-2. 
     

     
</TEXT>
</DOC>
