<DOC>
<DOCNO> 381195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/sonspo15.html </URL>
<DATE> 2005/09/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Demirel Mehmet Okur, maksadını aşan ifade kullanmış... 
</HEADLINE>
<TEXT>

     Basketbol Federasyonu Başkanı Turgay Demirel, 34. Avrupa Erkekler Basketbol Şampiyonası finallerinde yaşanan başarısızlığın ardından yaşanan olumsuz gelişmelerle ilgili olarak, ''İçinde bulunduğumuz durumda sağduyulu olarak, akıllı bir şekilde hareket etmemiz gerekiyor'' dedi. 
     Turgay Demirel, CNN Türk'te katıldığı canlı yayında, kendisinin istikrardan yana olduğunu, bu doğrultuda antrenör Bogdan Tanjevic ile yola devam etmek istediğini vurgulayarak, yönetim kurulu toplantısında bu konuya karar vereceklerini söyledi. 
     A Milli Takım'ın iyi bir hazırlık dönemi geçirdiğini belirten Demirel, 34. Avrupa Şampiyonası'na Litvanya maçıyla kötü bir başlangıç yapmalarının çözülmeyi ve dolayısıyla bugünkü neticeyi doğurduğunu kaydetti. 
     
     ''MEDYAYA KONUŞMALARI HİÇ DOĞRU OLMADI'' 
     Demirel, ''Oyuncuların medyaya konuşmaları hiç doğru olmadı. Böyle bir çaba içine gerilmemesi gerekirdi. Tanjevic de bu konuda 'oyuna gelmeyin' diye uyardı. Bulgaristan maçı sonrası yaşananlar basına yansıdı. Bunların hepsi yanlış oldu. Basketbol ve milli takıma zarar verdi. Dün yurtdışından döndükten sonra, bundan böyle kaptan dışında kimsenin basına bireysel demeç vermemesini istedim. Artık bunlara bir set çekmek gerekiyor'' dedi. 
     Bulgaristan maçı sonrasında bazı oyuncular arasında yaşanan istenmeyen olayları ''büyük hata'' olarak nitelendiren Demirel, basına yaptıkları açıklamalar nedeniyle oyunculara herhangi bir ceza uygulanmasını gerektirecek bir durumun da olmadığını ifade etti. 
     
     SAĞDUYU ÇAĞRISI 
     Federasyon yönetim kurulunun önümüzdeki günlerde yapacağı yönetim kurulu toplantısına antrenör Tanjevic'in de katılacağını belirten Demirel, belli bir dinlenme süresinin sonrasında daha sağlıklı bir görüşme yapacaklarını, mutlaka en doğruyu bulacaklarını söyledi. 
     Turgay Demirel, içinde bulundukları durumda sağduyulu olarak, akıllı bir şekilde hareket etmeleri gerektiğine dikkat çekti. 
     
     ''MEHMET, MAKSADINI AŞAN İFADE KULLANMIŞ'' 
     Milli Takımlar Genel Menajeri Doğan Hakyemiz'in istifa etmesini gerektirecek bir durum olduğunu düşünmediğini kaydeden federasyon başkanı Turgay Demirel, milli oyuncu Mehmet Okur'un, Hakyemez ile ilgili sözlerini, ''maksadını aşan bir ifade'' olarak nitelendirdi. 
     Demirel, ''Herhangi bir oyuncunun teknik ve idari kadroyla ilgili açıklama yapmaması lazım. Herkesin kendi işine bakması gerekiyor. Ayrıca, Mehmet'in bunları isteyerek söylediğini de düşünmüyorum'' dedi. 
     
     ERMAL'DAKİ DOPİNG İDDİASI 
     Basketbol Federasyonu Başkanı Turgay Demirel, 34. Avrupa Şampiyonası sırasında yapılan doping kontrolünde, milli basketbolcu Ermal Kurtoğlu'ndan alınan numunenin pozitif çıkmasıyla ilgili olarak da, ''Bizi bayağı üzdü'' dedi. 
     Ermal'ın çok iyi bir insan ve sporcu olduğunu belirten Demirel, ''Söylediklerine sonuna kadar inanıyoruz. Büyük bir talihsizlik'' derken, FIBA yetkilileriyle gerekli temaslarda bulunacaklarını anlattı. 
     
</TEXT>
</DOC>
