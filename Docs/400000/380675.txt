<DOC>
<DOCNO> 380675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur29.html </URL>
<DATE> 2005/09/22/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Banka müdürü cinayeti... 1 kişi silahla birlikte ele geçirildi 
</HEADLINE>
<TEXT>

     Sakarya Emniyet Müdürü Mustafa Aydın, HSBC Bank Adapazarı Şube Müdürü Selim Tokdemir’in öldürülmesi olayıyla ilgili olarak, bir kişinin saldırıda kullanılan silahla birlikte ele geçirildiğini bildirdi. 
     Sakarya Emniyet Müdürü Aydın, AA muhabirine yaptığı açıklamada, elde ettikleri deliller ışığında olay üzerinde yoğun bir soruşturma gerçekleştirdiklerini belirtti. 
     Aydın, "Olayla ilgili olarak düzenlediğimiz operasyonda bir kişiyi saldırıda kullanılan silahla birlikte ele geçirdik. Silahın laboratuvar testleri de bunu doğruladı. Zanlının gösterdiği yerden olayda kullanılan silahı aldık. Olayla ilgili olarak soruşturma çok yönlü olarak sürdürülmektedir" dedi. 
     Aydın, zanlının emniyet müdürlüğündeki sorgusunun sürdüğünü kaydetti. 
     HSBC Bank Şube Müdürü Tokdemir, bankanın yanındaki otoparka arabasını park ettikten sonra uğradığı silahlı saldırı sonucu hayatını kaybetmişti. 
     
</TEXT>
</DOC>
