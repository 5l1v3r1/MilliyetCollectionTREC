<DOC>
<DOCNO> 355748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/axspo05.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
II. Terim dönemi 
</HEADLINE>
<TEXT>


Federasyon, yeni hocayı dün resmen açıkladı, Fatih Terim 9 yıl sonra göreve başladı. Baş danışman olarak tam yetki verilen usta hoca ile beş yıllık sözleşme yapılacak 


Milli Takım'da Ersun Yanal'ın, Akdeniz Oyunları'na gitmediği için görevine son verilmesiyle yaşanan belirsizlik dün son buldu. Yanal'dan boşalan teknik direktörlük görevine Fatih Terim getirildi. 
Lütfü Kırdar'da Terim'in de katıldığı yönetim kurulu toplantısı sonrası Başkan Levent Bıçakcı ile tecrübeli hoca medyanın karşısına çıktı. Fatih Terim ile Bodrum'da 15 saniyede anlaştıklarını dile getiren Bıçakcı, "Beş yıllık sözleşme yapma kararı aldık. 2010 Dünya Kupası'na kadar Milli Takımlar Baş Danışmanı olarak görevde kalacak" dedi. 

'Yolumuz açık' 
Fatih Terim ise, federasyonun vizyonuyla kendi düşünceleri uyuştuğu için görevi kabul ettiğini belirtip, "Heyecanım dorukta. Bu sezon 44 yıl sonra kendimi onarma fırsatı buldum. Kendimle hesaplaştım. Bundan sonra yolumuz çok açık. Beş yıllık kalkınma planı hükümetlerde bile var. Yeni jenarasyon yaratmalı, sürekli şampiyonalarda yer alıp ekol olmalıyız" dedi. 
Göreve çok riskli dönemde geldiğinin hatırlatılması üzerine ise Terim şöyle konuştu "Risk her yerde var. Almanya'daki finallere gidersek, şimdiye kadar yapılanlardan dolayı gitmiş olalım. Eğer gidemezsek de benden dolayı olsun." 
Hakan Şükür'e de kapıyı açan Terim, "Hakan'ı da kadroya alırız, 3.Lig'den birini de. İhtiyacımız varsa yanımızda, duymazsak arkamızda olur" yorumunu yaptı. 



</TEXT>
</DOC>
