<DOC>
<DOCNO> 393135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonspo15.html </URL>
<DATE> 2005/11/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Türkiye'ye 2012 hüsranı 
</HEADLINE>
<TEXT>

     Türkiye, 2012 yılındaki Avrupa Futbol Şampiyonası’na ev sahipliği için yaptığı başvuruda ilk 3’e kalamayarak elendi. Adaylar arasında favori gösterilen Türkiye'nin ilk üçe bile girememesi büyük şaşkınlık yarattı. 
     Avrupa Futbol Federasyonları Birliği Organizasyon Komitesi’nin 2 gündür Malta’da devam eden toplantısında, 2012 Avrupa Futbol Şampiyonası finallerini düzenlemeye aday ülkelerin 5’ten 3’e düşürülmesi için yapılan oylamada Türkiye 6, Yunanistan ise 2 oy alarak şampiyonayı düzenleme hakkını kaybettiler. 
     2008 Avrupa Futbol Şampiyonası’nı düzenlemek için ortak aday olan 
     ancak başarılı olamayan Türkiye ve Yunanistan, 2012 için yaptığı ayrı ayrı başvurudan da bir sonuç çıkaramadı. 
     Türkiye ve Yunanistan’ın şampiyonayı düzenlemek için aday olan diğer rakiplerinden İtalya 11, Hırvatistan-Macaristan ortaklığı 9, Polanya-Ukrayna ortaklığı ise 7 oy toplayarak ilk 3 arasına girdi. 
     Şampiyonayı düzenleyecek ülke 8 Aralık 2006 tarihinde İsviçre’nin Nyon kentinde yapılacak final oylamalarıyla belli olacak. 
     
     BIÇAKCI HERHALDE DUYGUSAL PUANLARI ALAMADIK 

     Türkiye’nin 2012 yılında düzenlenecek Avrupa Futbol Şampiyonası adaylık sürecinde ilk 3 aday arasına giremeyerek elenmesi düş kırıklığına neden oldu. 
     Futbol Federasyonu Başkanı Levent Bıçakcı, Lütfi Kırdar Uluslararası Kongre ve Sergi Sarayı’nda düzenlediği basın toplantısında, ilk 3’e girememenin üzüntüsünü yaşadıklarını söyledi. 
     Bıçakcı, UEFA Genel Sekreteri’nin, teknik açıdan en değerli raporu Türkiye’nin sunduğunu vurguladığını belirterek, şunları söyledi "Daha sonra milli takımlar komitesi bu raporları incelemiş, Türkiye, İtalya ve Yunanistan olarak sıralama yapmıştır. Daha sonra yapılan gizli oylamada İtalya 11, Ukrayna-Polonya 7, Macaristan-Hırvatistan 7, Türkiye 6, Yunanistan ise 2 oy almıştır. Dolayısıyla ilk 3’e girme şansını kaybettik. Bu bizleri çok üzdü. Mücadelemizden yılmadık. Türkiye’de futbolun kalkınması ve gelişmesi için her türlü çabayı, çalışmayı yapacağız. Ben bunu Avrupa Birliği’ne entegrasyon projesi ile paralel olarak görüyorum. Mutlaka bu çalışmalarımızı sürdüreceğiz. Avrupa Şampiyonası’nı da, Dünya Kupası finallerini de, yeniden Avrupa Şampiyonlar Ligi finalini de Türkiyemize kazandıracağız." Bıçakcı, ilk 3’e kalanların içindeki Ukrayna ve Polonya birlikteliğinin doğru olmadığını da savunarak, "Biri AB, diğeri AB üyesi değil. Vize sorunu var, statları yok, yolları yok. Raporlarında da kırmızı işaretliydi. Buna rağmen bu durum ortaya çıktı. Çok fazla bir şey söyleyemiyorum. Herhalde duygusal puanları alamadık" diye konuştu. 
     
     ERZİK FUTBOL POLİTİK KARARLARIN ALINMASI BENİ RAHATSIZ ETTİ 

     UEFA Asbaşkanı Şenes Erzik, Türkiye’nin EURO 2012 adaylığından elenmesiyle ilgili alınan kararı "futbol politik" olarak nitelendirdi. 
     UEFA İcra Kurulu’nun Malta’daki toplantısında yeralan Erzik, bir televizyon kanalına telefon bağlantısıyla katıldığı programda, "Böylesine bariz teknik farklılıklar olan dosyaları değerlendirirken, son bir oylamayla her şeyi unutup, futbol sportif yerine, futbol politik kararların alınması beni fazlasıyla rahatsız etti" dedi. 
     Uzun süren değerlendirmeler yapılarak hazırlanan dosyalarla, adeta didik didik edilerek yapılan teknik değerlendirme sürecinden birincilikle çıkan Türkiye’nin elendiğini ifade eden Erzik, "Maalesef gizli oylamada, arkadaşlarımın bazıları, kalplerinden değer verdiler ve biz kaybettik" diye konuştu. 
     Şenes Erzik, "Böyle bir karar alınacaksa, bir yıllık süreçte bu kadar insanı, federasyonları, genel direktörleri, diğer direktörleri bu kadar çok çalıştırmaya, hem zaman hem de para kaybına sebep olmaya gerek yok" diye konuştu. 
     
     "YUNANİSTAN'IN 2012'DEN ELENMESİ TAMAMEN SİYASİ BİR KARAR" 

     Yunanistan'ın, 2012 yılındaki Avrupa Futbol Şampiyonası'na ev sahipliği için yaptığı başvuruda ilk 3'e kalamayarak elenmesi Yunanistan Futbol Federasyonu Başkanı Vasilis Gagacis tarafından, "Doğu Avrupa ülkelerine açılımı ve desteği hedef alan, tamamen siyasi bir karar" olarak yorumlandı. 
     Gagacis, bugün yaptığı basın toplantısında, Avrupa Futbol Federasyonları Birliği Organizasyon Komitesi'nin, "2012 Avrupa Futbol Şampiyonası finallerini düzenlemeye aday ülkelerin 5'ten 3'e düşürülmesi için" yaptığı oylamada Türkiye ile Yunanistan'ın elenmelerine değindi. 
     Türkiye ile Yunanistan'ın Milli Takımlar Komitesi'nin oylama öncesindeki açıklamalara rağmen elendiklerini vurgulayan Gagacis, söz konusu açıklamalarda Yunanistan'ın ilk 3 ülke arasında yeralacağına dair söylemler olduğunu kaydetti. 
     Gagacis, Yunanistan'ın "Çok iyi bir dosya sunduğunu" belirttiği konuşmasında, "Şimdi yeniden hesaplarımızı gözden geçireceğiz. Olası yanlışlarımızın üzerinde duracağız. Dosyayı hazırlarken edindiğimiz tecrübenin, ileride tekrar kararlaştırılması halinde, yeni üyelik başvurumuza katkısı olacağına inanıyorum" ifadesini kullandı. 
     2008 Avrupa Futbol Şampiyonası'nı düzenlemek için ortak aday olan, ancak başarılı olamayan Türkiye ve Yunanistan, 2012 için yaptığı ayrı ayrı başvurudan da bir sonuç çıkaramadı. 
     Türkiye ve Yunanistan'ın şampiyonayı düzenlemek için aday olan diğer rakiplerinden İtalya 11, Hırvatistan-Macaristan ortaklığı 9, Polanya-Ukrayna ortaklığı ise 7 oy toplayarak ilk 3 arasına girdi. 
     Şampiyonayı düzenleyecek ülke 8 Aralık 2006 tarihinde İsviçre'nin Nyon kentinde yapılacak final oylamalarıyla belli olacak. 

     
</TEXT>
</DOC>
