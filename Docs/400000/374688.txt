<DOC>
<DOCNO> 374688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sondun38.html </URL>
<DATE> 2005/09/01/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Avrupa Parlamentosu, ek protokolü eylül sonuna erteledi 
</HEADLINE>
<TEXT>

     Avrupa Parlamentosu Başkanlık Divanı, Ankara Antlaşması'nın Türkiye tarafından imzalanan ek protokolün onayına ilişkin tartışma ve oylamalarını eylül sonuna erteledi. 
     AB üyesi ülkelerin devlet ve hükümet başkanlarından oluşan AB Konseyi, geçen 17 Aralık'taki zirvede, Türkiye'nin belirli koşulları yerine getirmesi halinde, tam üyelik müzakerelerinin 3 Ekim'de başlamasını kararlaştırmıştı. Söz konusu koşulları yerine getiren Ankara, bu çerçevede, Gümrük Birliği'nin AB'ye yeni katılan 10 üyeye de uyarlanması için Ankara Antlaşması'nın ek protokolünü 29 Temmuz'da imzalamıştı. Türkiye, ek bir deklarasyonla ''Kıbrıs Cumhuriyeti''ni tanımadığını belirtmişti. 
     İmzalanan ek protokolün Avrupa Parlamentosu ve TBMM tarafından onay süreci devam ediyor. 
     Avrupa Parlamentosu Genel Kurulu'nun konuyu gelecek hafta, Strasbourg'da yapılacak olağan toplantısında ele alması öngörülüyordu. 
     Avrupa Parlamentosu Başkanlık Divanı, söz konusu tartışmaları ve oylamayı, 26-29 Eylül'e, Strasbourg'da düzenlenecek Genel Kurul toplantısının gündemine aktardığını duyurdu. 
     Yetkililer, parlamentonun, eylül sonuna kadar tüm gelişmeleri izleyerek, bu konuda daha sağlıklı bir değerlendirme ortamı bulunacağı düşüncesiyle hareket edildiğini belirttiler. 
     
</TEXT>
</DOC>
