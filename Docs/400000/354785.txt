<DOC>
<DOCNO> 354785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/sonsiy15.html </URL>
<DATE> 2005/06/23/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan YÖK'e yüklendi Katsayı büyük adaletsizlik 
</HEADLINE>
<TEXT>

     Başbakan Recep Tayyip Erdoğan, YÖK Genel Kurulu'nun ÖSS sistemine ilişkin kararı konusunda, ''Öğrencilerimizin önüne böyle bir katsayı zulmünü koymak çok büyük bir adaletsizliktir'' dedi. 
     Erdoğan, özel uçak ''Ana'' ile saat 13.10'da Gaziantep'e gitti. 
     Başbakan Erdoğan, Esenboğa Havalimanı'na gelişi sırasında gazetecilerin, YÖK'ün ÖSS sisteminde katsayı uygulamasına ilişkin sorusunu yanıtladı. Bu konuda kendilerinin kanaatinin belli olduğunu kaydeden Erdoğan, şöyle konuştu 
     ''Bu konuda adil bir yaklaşım değil. Nitekim muhalefet edenlerin durumuyla da ortada. Ben kanaatim olarak bunu açık ve net olarak söylüyorum. Bir defa üniversiteye girecek olan yavrularımızın, öğrencilerimizin önüne böyle bir katsayı zulmünü koymak çok büyük bir adaletsizliktir. Çünkü bu bir yarıştır. Siz bir imtihan yapıyorsunuz, o zaman 'bu imtihanı niçin yapıyorsunuz' sorusunu sorarlar. Eğer bir meslek lisesi mezunu da diyelim, bu imtihana giriyor ve bu imtihanı başarıyorsa yola devam eder. Önünü kesemezsiniz. Dünyanın hiçbir yerinde böyle bir şey yoktur. Amerika'da yoktur, Avrupa'da da yoktur. Gider imtihana girerler ve bu imtihanın neticesinde başarırlarsa başardıkları üniversiteye de girerler. Bunu ben kendi ailemde de yaşadım. Yavrularımın hepsi de arzu ettikleri üniversiteye imtihanları neticesinde girdiler ve öğrenimlerine devam ediyorlar. Bu süreci maalesef icat edenler sadece meslek liseleri noktasından olaya bakmadılar. Nihayet okuyarak baktılar ve bu niyet okuyucuları süreci şu anda maalesef bir zulme dayalı olarak devam ediyor.'' Erdoğan, Ankara Valisi Kemal Önal ve öteki yetkililer uğurladılar. Başbakan Erdoğan'la birlikte Devlet Bakanı Kürşad Tüzmen ve Kültür ve Turizm Bakanı Atilla Koç da Gaziantep'e gitti. 
     
</TEXT>
</DOC>
