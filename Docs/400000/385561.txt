<DOC>
<DOCNO> 385561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur01.html </URL>
<DATE> 2005/10/10/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Manyas'ta kanatlı hayvanların itlaf edilmesine devam edildi 
</HEADLINE>
<TEXT>

     Balıkesir'in Manyas İlçesi'ne bağlı Kızıksa Beldesi'nde, ''kuş gribi'' nedeniyle tüm kanatlı hayvanların itlaf edilmesine devam edildi. 
     Manyas İlçe Tarım Müdürlüğü'nden özel giyimli 16 kişilik ekip, evlerde bulunan tavukları toplayarak, belde meydanındaki konteynırlarda karbondioksit gazı vererek itlaf etti. 
     İtlaf edilen tavuklar, belde çöplüğünde açılan çukurlara gömüldü. İtlaf işleminin sabaha kadar süreceği bildirildi. 
     Evlerden toplanan tavuklar karşılığında hayvan sahiplerine bedeli ödenmek üzere taahhütname imzalattırıldı. 
     Vatandaşlar, tavukların çuvallar içinde belde meydanında itlaf edilmesine tepki göstererek, ''İtlaf işlemi gözden uzak yerden yapılması gerekiyordu. İtlaf, çoluk çocuğun gözü önünde yapıldı. Psikolojimiz bozuldu'' diye konuştular. 
     Bu arada, tavuk toplama işlemi sırasında 8 tavuğu ekiplerce alınan Gülbahar Sarıca adlı yaşlı kadın, fenalaştı. Kalp hastası olduğu öğrenilen Sarıca, belediyenin gönderdiği araçla Manyas Devlet Hastanesi'ne gönderildi. Sarıca'nın sağlık durumunun iyi olduğu öğrenildi. 

     
</TEXT>
</DOC>
