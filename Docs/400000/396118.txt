<DOC>
<DOCNO> 396118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonspo33.html </URL>
<DATE> 2005/11/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şenes Erzik ve Bıçakcı, Blatter ve Zloclower ile toplantı yapacak 
</HEADLINE>
<TEXT>

     UEFA Asbaşkanı Şenes Erzik ve Futbol Federasyonu Başkanı Dr.Levent Bıçakcı, FIFA Başkanı Joseph Blatter ve İsviçre Futbol Federasyonu Başkanı Ralph Zloclower ile toplantı yapmak için önümüzdeki günlerde İsviçre'ye gidecek. 
     Levent Bıçakcı, bugün FIFA Başkanı Joseph Blatter'e bir mektup yazdığını belirterek, ''Futbol Federasyonu'nun, yaşanan olaylarla ilgili tavrını, sayın Blatter'in açıklamaları konusundaki hassasiyetimizi ve kamuoyunda oluşan tepkiyi anlattım. Kendisiyle FIFA İcra Kurulu Üyesi Şenes Erzik ve İsviçre Futbol Federasyonu Başkanı sayın Zloclower'in de katılacağı bir toplantıda biraraya geleceğiz. Sayın Blatter'in Afrika ziyareti dönüşünde bu toplantı yapılacak'' dedi. 
     Federasyonun, gelişmeleri büyük bir titizlikle ve yakından izlediğini vurgulayan Bıçakcı, açıklamasında şu görüşlere yer verdi 
     ''Bu gelişmeleri düzenli olarak basınımızla da paylaşacağız. Bu aşamada konuyla ilgili tüm bilgilendirmeleri sadece ben yapacağım. Son olaylarda da görüldüğü gibi, bu konu sadece Futbol Federasyonu'nun konusu olmaktan çıkmış ve ülke sorunu haline gelmiştir. Bu nedenle değerli basınımızla ortak hareket etmekte, gerek futbolumuzun gerekse ülkemizin çıkarlarını korumak adına büyük yarar görüyorum.'' 
     
</TEXT>
</DOC>
