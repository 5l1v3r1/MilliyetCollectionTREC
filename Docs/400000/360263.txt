<DOC>
<DOCNO> 360263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/spor/axspo02.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'a giderim' 
</HEADLINE>
<TEXT>


Yasaklı madde kullandığı ortaya çıkan Halil Mutlu rest çekti. Şampiyon halterci, "Bana bunu yapanları sonuna kadar kovalayacağım. Artık bildiklerimi anlatacağım. Gerekirse konuyu Başbakan Erdoğan'a taşıyacağım" dedi 

NECMİ KEPÇETUTAN 


Avrupa Şampiyonası'nda yasaklı madde kullandığı saptanan Olimpiyat şampiyonu halterci Halil Mutlu resti çekti. Mutlu içine düştüğü durumun sorumlularını sonuna kadar kovalayacağını ve bunu bir devlet meselesi haline getireceğini söyleyerek, "Gerekirse konuyu Başbakanımız Recep Tayyip Erdoğan'a kadar taşıyacağım" dedi. 
Doping içeren maddeyi almasıyla ilgili kendisine çeşitli kanallardan bilgi geldiğini kaydeden Mutlu, "Halter camiasında son aylarda Halil Mutlu sorun oldu. Otel köşelerinde 'Halil'den kurtulursak meydan bize kalır. Avrupa Şampiyonası Halil ve antrenörünün sonu olacak' gibi konuşmalar yapılıyormuş. İşin kötüsü bu konuşmalar yapılırken bana sahip çıkması gereken insanlar sessiz kalmış. Başkanlığa soyunmayacakmışım. Bunu söylemekle hata etmişim. Arkamdan konuşanlar bu işin içindeki insanlar ve camiadan. İsim veremem çünkü ispatlayamıyorum. Onlara yattıkları yerden para kazandırmak istemiyorum. Bana söyleyenler de, konuşanlar da delikanlı gibi davranmıyor. Ne büyük adammışım ki benden kurtulmak istiyorlar" dedi. 

Antrenör sorunu 
Bu durumun bazılarının neşesine neşe kattığını da vurgulayan Mutlu sözlerini şöyle sürdürdü "Haltere, camiaya maddi manevi hep destek oldum. Tek istediğim, göreve kim gelirse gelsin antrenörümün Cafer Topçu olmasıydı. Antrenör seçme hakkım yok mu Bu birilerine battı. İstediği yere gelemeyenler dedikoduya başladı. Olimpiyat şampiyonu olarak tek ayrıcalığım kamp yaptığımız otellerde bir kişilik odada kalmam oldu. Bunun dışında hiç bir ayrıcalık istemedim. Ama iyilikten maraz doğarmış. Suç bende. Kimseye güvenmeyecek, iyi niyetli davranmayacaktım. Üç olimpiyat şampiyonu olarak herkesi ezecektim. Bak o zaman bunlar oluyor muydu ". 

Atalay'la buluşuyor 
Elde ettiği bilgileri bugün Genel Müdür vekili Mehmet Atalay ile yapacağı toplantıda dile getireceğini belirten Mutlu, "Herkesten şüpheleniyorum. Ulaştığım bilgileri kendisine anlatacağım. İsimleri vereceğim. Olmazsa bakanımıza gideceğim. O da olmazsa Başbakan'a kadar çıkıp tüm şüphelerimi ve bildiklerini anlatacağım. Beni en iyi o anlar. Bu işi bir devlet meselesi haline getireceğim" ifadelerini kullandı. 
Her gün yeni bir şey duyduğunu ve bu dedikoduların moralini iyice bozduğunu vurgulayan olimpiyat şampiyonu sporcu, "Şüphelerle yaşamak istemiyorum. Bu yüzden antrenman yapamıyorum. Oysa benim amacım dördüncü kez olimpiyata katılmak ve altın kazanmak. Ben dünkü çocuk değilim ki böyle bir şey yapayım. Tek suçum birilerine güvenmek. Camia zan altında. Buna ben de dahilim. Suçlu bensem her türlü cezaya razıyım. Bana bunu yapanların da ağlayacağı günler çok yakın" diye konuştu. 


</TEXT>
</DOC>
