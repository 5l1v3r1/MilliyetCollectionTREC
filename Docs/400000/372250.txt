<DOC>
<DOCNO> 372250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sontur07.html </URL>
<DATE> 2005/08/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Haraççıların evini yaktılar 
</HEADLINE>
<TEXT>

     Sefa KARACAN ALANYA Antalya , DHA 

ANTALYA'nın Alanya İlçesi'nde yaklaşık bir haftadır süren gerginlik dün gece yaşanan yangınla tırmandı. Geçen perşembe günü Şekerhane Mahallesi Cuma Pazarı Sokağı'ndaki lokantalara girip yemek yedikten sonra ücretini ödemeyen, işyeri sahiplerinden haraç isteyen bir grup genci birleşen esnaf dövdü. Polis, esnafın elinden zanlıları güçlükle aldı. Esnafın öfkesinin yatışmaması üzerine emniyet güçleri önceki gün zanlıların kaldığı eve baskın düzenledi. Sigara paketi içinde bir miktar esrar bulunan evde kalan, çoğunluğu 18 yaşından küçük olan 11 kişi gözaltına alındı, 5'i tutuklarak cezaevine gönderildi. Dün gece saat 23.30'da virane haldeki evde yangın çıktı. Yanan evde itfaiyenin yaptığı inceleme sonucunda yangının 'kasıtlı' olarak çıkarıldığı belirlendi. 
     Alanya'da geçen perşembe günü Cuma Pazarı Sokağı'nda bir süreden beri lokantalara girip yemek yedikten sonra ücretini ödemedikleri gibi işyeri sahiplerinden de haraç almaya çalıştıkları iddia edilen N.Ş. 27 , İ.A. ve H.A.'yı biraraya gelen esnaf dövdü. Olay yerine gelen polis, zanlıları vatandaşın elinden güçlükle alarak polis merkezine götürdü. Öfkeli vatandaşları yatıştırmak için Alanya Kaymakamı Günhan Sarıkaya ve Antalya AKP milletvekili Mevlüt Çavuşoğlu, işyerlerini gezip sohbet etti. Cumartesi günü, çeşitli suçlardan sabıkası olduğu bildirilen zanlıların kaldığı virane haline gelmiş ahşap eve Alanya İlçe Emniyet Müdürü Turgay Çalışkan'ın yönettiği bir operasyon düzenlendi. Evde bir sigara paketi içinde bir miktar kubar esrar bulundu. Operasyonun ardından mahkemeye çıkarılan 11 zanlıdan N.Ş., H.Ç., A.B., H.A. ve H.Y. tutuklanarak Alanya B tipi Kapalı Cezaevi'ne gönderildi. 
     
     EV KUNDAKLANDI 

     Operasyon düzenlenen Saray Mahallesi Tevfikiye Caddesi'ndeki ev, dün gece 23.30 sıralarında yanmaya başladı. Osman Sümer'e ait ahşap ev, itfaiyenin bütün çabasına karşın kullanılamaz hale geldi. Kültür ve Tabiat Varlıklarını Koruma Kurulu'nca tescillenmiş olduğu bildirilen evde yangın sırasında kimsenin olmadığı belirlendi. İtfaiye raporlarına, 'kasıtlı yangın' olarak geçen olay ile ilgili olarak itfaiye yetkilileri, yangının çıkış ve büyüyüş şekline bakarak benzin gibi yanıcı bir madde dökülerek kasten çıkarılmış olduğunu söyledi. Olayla ilgili olarak mülk sahibinin ifadesine başvurulacağı öğrenildi. 
     
     ÇAVUŞOĞLU, SINIRI İYİ ÇİZMEK LAZIM'' 

     AKP Antalya Milletvekili Mevlüt Çavuşoğlu, Alanyalıların kendilerini tehdit eden, haraç isteyen insanlardan korkmamalarının, birbirlerine sahip çıkıp destek vermelerinin son derece güzel bir davranış olduğunu söyledi. Ancak duyarlılıkla hukuksuzluğun arasındaki sınırı iyi çizmek lazım'' diyen Çavuşoğlu, vatandaşların bu tür olayları hemen emniyet güçlerine bildirmelerini istedi. Çavuşoğlu, Türkiye bir hukuk devletidir. Hukuksuzluğun acısını herkes çekmiştir. Alanyalılar'dan kanunlar çerçevesinde hareket etmelerini istiyorum'' diye konuştu. 
     
</TEXT>
</DOC>
