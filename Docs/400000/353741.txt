<DOC>
<DOCNO> 353741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sonspo24.html </URL>
<DATE> 2005/06/20/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sivasspor, Trabzonspor'un yabancılarına göz dikti 
</HEADLINE>
<TEXT>

     Birinci Süper Lig'in yeni takımlarından Sivasspor'da, teknik direktör Werner Lorant'ın yardımcılığına Esat Karaberberoğlu getirildi. 
     Sivasspor Kulübü Basın Sözcüsü Fikret Ünsal, yaptığı yazılı açıklamada, Lorant'ın göreve gelmesiyle birlikte transfer çalışmalarına hız verdiklerini belirtti. 
     Lorant'ın yardımcılığına Esat Karaberberoğlu'nun getirildiğini kaydeden Ünsal, kondüsyoner Engin Fırat ve kaleci antrenörü Aydın Artanlar ile de anlaştıklarını açıkladı. 
     Yerli ve yabancı birçok oyuncuyla görüşmelerinin sürdüğünü belirten Ünsal, şunları kaydetti 
     ''Trabzonspor'un kalecisi Petkoviç ve defans oyuncusu D'Haene ile Brezilyalı Revato, Anderson ve Fabio, Polonya'dan Yidarda, Bosna Hersek Milli Takımı'ndan Tolya, Danimarkalı orta saha oyuncusu Olviç, İngiltere'den Hemilton, Bosna'da top koşturan genç milli futbolcu Barış, Kayserispor'dan Müslüm Can ve Mersin İdmanyurdu'ndan Ulaş ile görüşmelerimiz son aşamaya geldi.'' Fikret Ünsal, bu oyunculardan anlaşma sağladıklarının 23 Haziran'da Sivasspor Tesisleri'nde başlayacak ilk etap kamp çalışmalarına katılacaklarını da bildirdi. 
     
</TEXT>
</DOC>
