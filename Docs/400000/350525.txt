<DOC>
<DOCNO> 350525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/guncel/gun04.html </URL>
<DATE> 2005/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel 35 yıllık dostunu kaybetti 
</HEADLINE>
<TEXT>


Dokuzuncu Cumhurbaşkanı Demirel'in yakın çalışma ekibi içinde yer alan gazeteci Türker Sanal vefat etti 

ANKARA Milliyet 

Dokuzuncu Cumhurbaşkanı Süleyman Demirel'in 35 yıldır yakın çalışma ekibi içinde yer alan gazeteci Türker Sanal, dün vefat etti. Demirel, duygularını, "Değerli arkadaşım, aziz kardeşimin aniden vefatının üzüntüsü içindeyim" sözleriyle dile getirdi. 
1946'da Aydın'da doğan Sanal, Dil Tarih Coğrafya Fakültesi'nden mezun oldu. Türkiye Hür Düşünce Kulüpleri Federasyonu ile AP Gençlik Kolları Genel Sekreterliği'nde bulunan Sanal, çok sayıda gazete ve yayın kuruluşunda yöneticilik yaptı. 
Anadolu Ajansı'nda Yönetim Kurulu, Kızılay Derneği'nde Genel Merkez Kurulu üyeliği görevlerinde bulunan Sanal, Uluslararası İslam Hilal Komitesi Başkan Vekilliği'ne 3 kez seçildi. Sanal, Demirel'den Siyasi Fıkralar, Demirel Hükümetleri, Türkiye'nin Hükümetleri adlı kitapları yazdı. 
Sürekli Basın Kartı sahibi Sanal, değişik görevlerde bulunduğu dönemlerde bile fiilen Demirel'in yakın çalışma ekibi içinde yer aldı. Son dönemde Demirel'in danışmanlığını yapan Sanal, salı günü rahatsızlandı. Sanal, çevresindekilerin ve hekim arkadaşlarının uyarılarına rağmen hastaneye gitmeyi kabul etmedi. Önceki gece sağlık durumunun ağırlaşması üzerine Güven Hastanesi'ne kaldırılan Sanal, doktorların çabalarına rağmen kurtarılamadı. 
Gece yarısı vefat eden Sanal'ın akciğerinde ödem oluştuğu anlaşıldı. Akciğer ödemi nedeniyle Sanal'ın kalp ve böbreklerinin fonksiyonlarını yitirmesi sonucu vefat ettiği belirtildi. 
Sanal, bugün Kocatepe Camii'nde kılınacak namazın ardından Cebeci Asri Mezarlığı'nda toprağa verilecek. 

'Aziz kardeşim' 
Demirel, Sanal'ın vefatı nedeniyle verdiği ilanda, duygularını şu ifadelerle aktardı 
"Değerli arkadaşım, aziz kardeşim, uzun yıllar çalışma arkadaşım, gazeteci Türker Sanal'ı ebediyete uğurlamanın üzüntüsü ve hüznü içerisindeyim. Aniden vefatı bizi, ailesini, onu sevenleri üzmüştür. Eşine, çocuklarına, ailesinin bütün fertlerine, bütün arkadaşlarına başsağlığı ve sabır, merhuma Allah'tan rahmet diliyorum. Ruhu şad olsun." 


</TEXT>
</DOC>
