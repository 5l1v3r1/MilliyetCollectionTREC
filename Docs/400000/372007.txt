<DOC>
<DOCNO> 372007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/dunya/dun02.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den karşı deklarasyon 
</HEADLINE>
<TEXT>


Türkiye'nin Rum Kesimi ile ilgili deklarasyonuna karşılık, Avrupa Birliği'nin de 'Bunun hukuki bir hükmü yoktur' şeklinde bir deklarasyon yayımlayacağı öne sürüldü 

TAKİ BERBERAKİS Atina 


Türkiye'nin, Gümrük Birliği Anlaşması'nı 10 yeni AB üyesine genişleten protokolü imzalarken, bunun Kıbrıs Rum Kesimi'ni tanıma anlamına gelmediğini ilan ettiği deklarasyona Avrupa Birliği'nin AB karşı deklarasyonla vereceği cevabın ana hatlarının belli olduğu ileri sürüldü. 
Yunanistan'da yayımlanan "Ta Nea" gazetesinin haberine göre, 31 Ağustos'ta Brüksel'de yapılacak büyükelçiler düzeyindeki AB Daimi Temsilcileri COREPER toplantısı öncesinde, 25 ülke daimi temsilcisi gayrı resmi temaslarla, "karşı deklarasyon"un hukuki ve siyasi bakımdan ana hatlarını belirledi. 3 Ekim'de başlaması beklenen Türkiye'nin AB'ye tam üyelik müzakerelerinin ele alınacağı, 31 Ağustos COREPER ve 1-2 Eylül Galler'deki gayrı resmi AB dışişleri bakanları toplantısında son hali verilecek olan AB deklarasyonu, müzakerelerin "çerçeve belgesine" ek olarak yayımlanacak. "Karşı deklarasyonda", Ankara'nın deklarasyonu hakkında, "AB nezdinde sadece siyasi hükmü vardır, hukuki bir hükmü yoktur" ifadesine yer verilecek. 

Veto söz konusu değil 
Gazete, "karşı deklarasyon" ve "çerçeve belgesinde" yer verilecek ve Türkiye'yi rahatsız edebilecek ifadelerin, Ankara'nın Rum Kesimi'nin tanımasını isteyen Fransa'yı yatıştırma amacı taşıdığını belirtti. 
Ta Nea, "karşı deklarasyon" formülünün Yunanistan ve Kıbrıs Rum Kesimi'nin tepkileri ile ilgili olmadığını belirterek, "Gerek Yunanistan, gerekse Rum Kesimi, Brüksel'e, Türkiye'nin üyelik müzakerelerine başlamasını veto etmeyi düşünmediklerini gayet açık şekilde bildirdiler" diye yazdı. 


</TEXT>
</DOC>
