<DOC>
<DOCNO> 370238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/soneko07.html </URL>
<DATE> 2005/08/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Akyıldız Başbakanlık müsteşarı aynı yerde oturursa ayakta dururuz 
</HEADLINE>
<TEXT>

     Türkiye Kamu-sen Genel Başkanı Bircan Akyıldız, "Başbakanlık Müsteşarı aynı yerde oturursa masaya oturmayarak, pazarlık sürecini ayakta sürdüreceğiz" dedi. 
     Akyıldız, dün ertelenen toplu görüşmenin bugünkü oturumu için Başbakanlık Merkez binasına gelişinde gazetecilere yaptığı açıklamada, görüşmelerin "Siyasi iradenin önyargılı tavırları nedeniyle krizle başladığını" kaydetti. 
     Bu noktada söylenenlere cevap vermeyeceklerini belirten Akyıldız, kamu çalışanlarının hakları için mücadele edeceklerini ifade etti. 
     Türkiye Kamu-sen’in toplu görüşme masasının ciddiyetini, sorumluluğunu bildiğini kaydeden Akyıldız, bizim kadar siyasi iradede bunu bilmek zorundadır" dedi. 
     Masada bugün ne pahasına olursa olsun görüşmelere devam edeceklerini bildiren Akyıldız, "Ama aynı görüntü devam ettiği sürece Türkiye Kamu-sen masadan ayrılmayacak, masada da oturmayacaktır. 
     Başbakanlık Müsteşarı aynı yerde oturursa masaya oturmayarak pazarlık sürecini ayakta sürdüreceğiz" diye konuştu. 
     Öte yandan, dün tartışmalara neden olan Başbakanlık Müsteşarı’nın yerinin Devlet Bakanı ve Başbakan Yardımcısı Mehmet Ali Şahin’in yanından Kamu İşveren Kurulu’nun diğer üyelerinin arasına alındığı bildirildi. 
     
</TEXT>
</DOC>
