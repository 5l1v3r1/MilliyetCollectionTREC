<DOC>
<DOCNO> 366525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonyas08.html </URL>
<DATE> 2005/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Domuz hastalığı' yayılıyor 
</HEADLINE>
<TEXT>

     Levent ULUÇER DHA 

      ÇİN’de domuzdan bulaştığı açıklanan ölümcül hastalığın Hong Kong ve Guangzhou’da da görüldüğü bildirildi. Guangdong’da bir kişinin hastalığa yakalandığı açıklanırken, Hong Kong’da da mayıs ayından bu yana toplam 11 kişinin bu hastalığa yakalandığı belirtiliyor. 
     Domuzdan bulaşan streptokokus basili ya da domuz gribinden ötürü şu ana kadar Çin’de yaşamını yitirenlerin sayısı 34’ü, dün öğleden sonra itibarıyla hasta sayısı da 181’i buldu. Pazar günü yeni bir ölüm açıklanmazken, Pekin hükümeti salgın hastalığın kontrol altına alındığını savunuyor. 
     Çin basınındaki haberlere göre, esrarengiz hastalığın ortaya çıkmasından sonra ilk olarak domuz eti ve ürünlerinden hızla uzaklaşan halk daha sonra psikolojik olarak kümes hayvanları ve diğer büyükbaş hayvan etleri ve ürünlerine de yaklaşmaz oldu. Uzmanlar, sadece hastalıklı domuz eti yendiği ve hastalıklı hayvan kesildiği sürece bu hastalığın bulaşıcı olduğunu anlatmaya çalışmalarına rağmen, halkı ikna etmenin zor olduğunu söylüyor. İdareciler, okullardaki çocuklara eğitim vererek bu sayede aileleri de bilinçlendirmeye çalışıyor. 
     Esrarengiz hastalığın yol açtığı ekonomik kayıp hakkında ise henüz kesin bir rakam vermenin zor olduğu ifade ediliyor. 
     
</TEXT>
</DOC>
