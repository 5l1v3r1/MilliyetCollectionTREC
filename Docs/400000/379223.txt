<DOC>
<DOCNO> 379223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/soneko07.html </URL>
<DATE> 2005/09/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 3.39 değer kazandı 
</HEADLINE>
<TEXT>

     Hazırlayan Şenol Aydoğan 

İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 3.39 oranında değer kazandı. 
     İMKB 100 Endeksi, geçen hafta yine tarihi rekorlar kırdı ve 33,300 puan sınırında kapandı. TÜPRAŞ ihalesinin ardından Salı günü işlem hacminde de 2.7 milyar YTL ile 2005 yılının rekoru kırıldı. Hafta içinde seans içi ve kapanış rekorlarını yenileyen endeks, Cuma günü de 33,294.26 puanlık rekorla haftayı tamamladı. 
     TÜPRAŞ özelleştirmesine beklentilerin üzerinde gelen teklif olumlu olsa da sonrasında piyasada kar satışları gözlendi. 
     TÜPRAŞ özelleştirmesinde oluşan değerin, orta ve uzun vadeli olumlu algılamaları kuvvetlendirdiğini ifade eden uzmanlar, önümüzdeki hafta Almanya seçimleri ve FED toplantısının önem taşıdığını kaydediyor. 
     Tam üyelik müzakerelerinin 3 Ekim'de başlamasını bekleyen piyasalarda olumlu seyrin devam ettiğini belirten uzmanlar, IMF'nin temaslarını tamamlayarak Türkiye'den ayrılacağını, görüşmelere 24-25 Eylül'de yapılacak IMF-Dünya Bankası'nin Güz Dönemi toplantılarında devam edileceğini hatırlatıyor. 
     
     ÖZETLE PİYASALAR 
     Borsa, yükseliş eğilimini geçen hafta da sürdürdü. İMKB Tahvil ve Bono Piyasası'ndaki ortalama oranlarda yarım puanın altında kalan iniş çıkışlar görüldü. YTL karşısında dolar yükselirken, avro geriledi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 3.39 oranında değer kazandı. 24 ayar külçe altının gram satış fiyatı ile Cumhuriyet altınının satış fiyatı arttı. Yeni Türk Lirası karşısında dolar yüzde 0.52 değer kazanırken, avro yüzde 0.73 oranında değer kaybetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.94 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.25, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İMKB haftaya ortalama yüzde 1.58'lik artışla başladı. Hisse senedi fiyatları Tüpraş'ın ihale sonucuna bağlı olarak Salı günü 1. Seansta değer kazandı, 2. Seansta kar satışlarıyla geriledi. Salı günü ortalama kayıp yüzde 0.52 oldu. 
     Çarşamba günü ortalama yüzde 0.28'lik artışla beklemede kalan Borsa, Perşembe günü ortalama yüzde 1.96'lık yükseliş kaydetti. Cuma günü ise sakin bir seyir gözlendi ve hisse senetleri ortalama yüzde 0.07 oranında değer kazandı. 
     Endeks, geçen hafta boyunca 1,091.60 puanlık artışla 32,202.66 puandan 33,294.26 puana yükseldi. Hisse senetlerindeki haftalık ortalama artış yüzde 3.39 oldu. 
     İMKB Ulusal-Mali Endeksi 1,279.50 puan artışla 48,889.77 puandan 50,169.27 puana, İMKB Ulusal-Sanayi Endeksi 1,027. puan artışla 25,617.40 puandan 26,644.93 puana ve İMKB Ulusal-Hizmetler Endeksi 569.15 puan artışla 16,032.22 puandan 16,601.37 puana yükseldi. 
     Böylece, mali grup hisseleri ortalama yüzde 2.62 oranında, sanayi grubu hisseleri ortalama yüzde 4.01 oranında ve hizmetler grubu hisseleri ortalama yüzde 3.55 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 307 hisse senedinden 135'i değer kazanırken, 155 hisse senedi değer yitirdi, 17 hisse senedinin değeri de değişmedi. 
     Geçen hafta en yüksek oranlı artış, yüzde 42.31 ile Kerevitaş hisselerinde gerçekleşti. Yüzde 38.37'lik artışla Çelebi Hava Servisi hisseleri ikinci ve yüzde 30.22'lik artışla GSD Holding hisseleri üçüncü oldu. 
     En yüksek oranlı düşüş ise yüzde 22.37 ile Serve Kırtasiye hisselerinde oldu. Yüzde 17.93'lük düşüşle Şeker Piliç hisseleri ikinci ve yüzde 11.60'lık düşüşle de Link Bilgisayar hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 332 milyon 502 bin adet hisse senedi işlem gördü ve karşılığında 8 milyar 650 milyon YTL'lik işlem hacmi gerçekleşti. 
     
     DÖVİZ 
     Geçen hafta, YTL karşısında dolar dışındaki döviz türleri değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.52 değer kazanırken, avro yüzde 0.73, İngiliz Sterlini yüzde 0.90 ve İsviçre Frangı yüzde 1.11 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0070 YTL artarak 1.3420 YTL'ye çıkarken, avronun satış fiyatı 0.0120 YTL düşerek 1.6430 YTL'ye, İngiliz Sterlini'nin satış fiyatı 0.0220 YTL düşerek 2.4300 YTL'ye ve İsviçre Frangı'nın satış fiyatı da 0.0120 YTL düşerek 1.0680 YTL'ye geriledi. 
     Bugün öğle saatlerinde ise İstanbul serbest piyasada ABD Doları 1.3440 YTL'den, Avro 1.6440 YTL'den, İngiliz Sterlini 2.4600 YTL'den ve İsviçre Frangı da 1.0600 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı haftalık bazda yüzde 2.85, Cumhuriyet altınının da yüzde 2.69 yükseldi. 
     Dünkü kapanış itibariyle külçe altının gram satış fiyatı 19.85 YTL, Cumhuriyet altınının satış fiyatı 133.50 YTL oldu.. 
     İstanbul Altın Borsası'nda İAB geçen hafta 24 ayar altının gram fiyatı yüzde 1.28 artarak 19.39 YTL'ye çıktı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.94 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 5,747 puan artarak 609,646 puandan 615,393 puana çıktı. 
     Geçen haftanın en çok değer kazanan katılma belgeleri, yüzde 7.82'lik artışla Koçbank Koç Allianz A Tipi Özel Fon, yüzde 7.38'lik artışla Tekstilbank A tipi Hisse Fon ve yüzde 6.80'lik artışla da TSKB A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 2.64'lük düşüşle İş A Teknoloji Endeks Fon, yüzde 0.93'lük düşüşle İş B Tipi Euro Eurbond Fon ve yüzde 0.25'lik düşüşle de TAIB Yatırım A Tipi Değişken Fon oldu. 
     
     HAZİNE İHALELERİ 
     Hazine geçen hafta Salı günü biri bono diğeri tahvil olmak üzere iki ihale düzenledi. 
     YTL cinsinden 91 gün vadeli, iskontolu referans bono ihalesinde bileşik faiz yüzde 14.20, 5 yıl vadeli 6 ayda bir değişken kupon ödemeli tahvil ihalesinde dönemsel faiz yüzde 8.74 oldu. 
     İhalelere toplam nominal 3 milyar 507.2 milyon YTL teklif gelirken, nominal 1 milyar 872.7 milyon YTL, net ise 1 milyar 849.6 milyon YTL'lık satış yapıldı. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.25 ile yüzde 0.32 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.25 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 14.8 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
