<DOC>
<DOCNO> 376085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonsiy01.html </URL>
<DATE> 2005/09/06/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Emekli Org. Kılınç Ulusal sıkıntı varsa tek yumruk olarak çözebiliriz 
</HEADLINE>
<TEXT>

     Eski MGK Genel Sekreteri Emekli Orgeneral Tuncer Kılınç, "Bir ulusal sıkıntı varsa, bir problem varsa, burada tek yumruk olursanız problemi çözme olanağınız çok daha kısa zamanda olur" dedi. 
     Kılınç, Atatürkçü Düşünce Derneği Beşikdüzü Şubesi’nce Beşikdüzü Belediyesi Kültür Salonu’nda düzenlenen "Atatürk Milletçiliği ve Milli Güvenlik Siyaseti" konulu konferansta, artan terör olaylarını değerlendirdi. 
     Son dönemlerde güvenlik kuvvetlerinin yetkilerinin kısıtlandığı yönündeki iddialara değinen Kılınç, şunları söyledi 
     "Silahlı kuvvetlerin değişik kademelerinde son dönemde artan terör eylemlerine karşı bir takım serzenişleri varsa bu serzenişler yalnız bugün değil, dün de vardı. Dün de dağlarda silahlı kuvvetler canını dişine takmış teröristi kovalarken, bazı insanlarımız TBMM’de yaralı veya hasta teröriste sağlık olanağı sunuyordu. O gün de Silahlı Kuvvetler bu işlerden müştekiydi. Bir ulusal sıkıntı varsa bir problem varsa burada tek yumruk olursanız problemi çözme olanağınız çok daha kısa zamanda olur. Yok, değişik taraflarından alır, bazı konuları hoş görürseniz, eline silah alıp dağa çıkmış teröristi başka şekilde vasıflandıran ülkelere çanak tutarsanız, o zaman bu işlerin üstesinden gelme imkanınız olmaz." AB süreci içinde uyum yasaları çerçevesinde "AB’ye daha şirin gözükelim, daha yaranalım" kaygılarıyla beraber bazı yasalarda değişiklikler yapıldığını savunan Kılınç, şunları kaydetti 
     "Uzun yıllar bölgede olağanüstü hal uyguladınız. Bugün olağanüstü hal uygulamada ’AB ne der’ diye sıkıntı duyuyorsunuz. İnsan hakları gibi bir takım şeylerle karşımıza çıkıyorlar. Genelkurmay Başkanı bunlardan müşteki. Olanaksızlıklar, bugün bir takım yasalardan almış olduğumuz imkanları kullanamamak. Olağanüstü hal durumunda silahlı kuvvetler veya kolluk kuvvetleri daha teçhizatlı, bir olay üzerine çok daha rahat gidebiliyor ve sonuç alıyor. Şimdi savcıya haber vereceksiniz. Şu olacak, bu olacak, bir takım bariyerler geldi ortaya, karşınızdaki teröriste müdahale etmede bazı sıkıntılarınız var." Kılınç, terörün, ilk aşaması olan silahlı bölümünü tamamlayarak ikinci aşama olan siyasallaşma boyutuna sıçradığını ileri sürdü. "PKK terör örgütünün silahlı eylemlerle bir ölçüde sesini dünyaya duyurduğunu" dile getiren Kılınç, şöyle devam etti 
     "Bunu yapanlar acaba ne istiyor temelde ayrımcılık. ’Ben ayrı bir ırktanım, ben ayrı bir toprak üzerinde birileriyle de birleşmek suretiyle belki, bir ayrılıkçı hareket içindeyim’ diyor. İstanbul’da yaşayan Kürt sayısı bölgedeki kadar. Onlara sorarsanız, acaba böyle bir ayrımcılık istiyorlar mı Birileri çıkıp da ’kendi dilimde eğitim yapayım, kültürümü kendi kendime yaşayayım, toprak alıp götüreyim’ gerisi ne olacak. Bunlar birer dış etkilerin veya içimizde beyni şu veya bu şekilde yıkanmış bir takım ideolojiler altında ulusal benliğini yitirmiş kişilerin ön ayak olduğu işler. Bu bir ayrımcı, bölücü terör faaliyetidir. O terörü ortadan kaldıracaksınız, sonra yapılması gerekeni yapacaksınız." 
     
</TEXT>
</DOC>
