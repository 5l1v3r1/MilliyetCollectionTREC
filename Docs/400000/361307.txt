<DOC>
<DOCNO> 361307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sondun19.html </URL>
<DATE> 2005/07/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Liberation gazetesi Sarkozy, Chirac'ı tahrik etmeye devam ediyor... 
</HEADLINE>
<TEXT>

     Fransa'da yayımlanan Liberation gazetesi, iktidardaki Halk Hareketi Birliği UMP lideri Nicolas Sarkozy'nin dünkü ''Bastil Günü'' kutlamaları sırasında da Cumhurbaşkanı Jacques Chirac'ı tahrik etmeye devam ettiğini yazdı. 
     Gazete, Chirac'ın televizyonda canlı yayınlanan ''ulusa sesleniş'' konuşmasını yaptığı saatlerde, Sarkozy'nin basın mensuplarına İçişleri Bakanlığı bahçesinde kokteyl vermesini, ''yeni bir tahrik'' olarak değerlendirdi. 
     Sarkozy'nin basın mensuplarıyla birlikte bakanlığın bürokratlarını, valileri ve emniyet teşkilatı temsilcilerini de bu kokteyle davet ettiğini yazan gazete, ''İçişleri Bakanı'nın, bu tavrıyla, Cumhurbaşkanlığı Sarayı'nda yabancı misyon şefleri, devlet erkanı ve basın için düzenlenen geleneksel kokteyle de adeta alternatif oluşturduğu'' yorumunu yaptı. 
     Nicolas Sarkozy, İçişleri Bakanlığı bahçesinde yaptığı konuşma sırasında, terörle mücadele ve aşırılık yanlısı imamlar konusuna ağırlık verirken, Chirac, televizyon konuşmasında, AB Anayasası için düzenlenen referandumun ve 2012 Olimpiyat Oyunları'nın Londra'ya kaptırılmasının ardından, Fransızların bozulan moralini düzeltmeye çalıştı. 
     Sarkozy, Fransa'da 2007 yılında yapılacak cumhurbaşkanlığı seçimlerinde merkez sağın en şanslı adaylarından biri olarak görülüyor. 
     
</TEXT>
</DOC>
