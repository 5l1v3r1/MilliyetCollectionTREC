<DOC>
<DOCNO> 382588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/son/sonsiy01.html </URL>
<DATE> 2005/09/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Belediye Kanunu'nun kısmi iptal istemi Resmi Gazete'de... 
</HEADLINE>
<TEXT>

     Anayasa Mahkemesi'nin, Belediye Kanunu'nun, belediyenin görev ve sorumlulukları arasında sayılan okul öncesi eğitim kurumları açabileceği ve belediyenin kanunlarla başka bir kamu kurum ve kuruluşuna verilmeyen mahalli müşterek nitelikteki diğer görev ve hizmetleri yapacağı veya yaptıracağına ilişkin hükümlerinin yürürlüğünü durdurma kararı, Resmi Gazete'de yayımlandı. 
     Anayasa Mahkemesi, CHP'nin 93 sayılı Belediye Kanunu'nun bazı maddelerinin iptali ve yürürlüğü durdurulması istemiyle yaptığı başvuruda ilk aşamayı, 22 Eylül'de sonuçlandırmıştı. 
     Yasa'da, belediyenin görev ve sorumluluklarını düzenleyen 14. maddedeki belediyelerin mahalli müşterek nitelikte olmak şartıyla okul öncesi eğitim kurumları açabileceğine ilişkin hüküm ile yine aynı maddedeki belediyenin kanunlarla başka bir kamu kurum ve kuruluşuna verilmeyen mahalli müşterek nitelikteki diğer görev ve hizmetleri de yapacağı veya yaptıracağına ilişkin hükmün yürürlüğü durdurulmuştu. 
     Mahkeme'nin kararında, ''Anayasa'ya aykırlığı konusunda güçlü belirtiler bulunduğu ve uygulanmaları halinde sonradan giderilmesi güç veya olanaksız durum ve zararların doğabileceği gözetilerek esas hakkında karar verilinceye kadar yürürlüklerinin durdurulmasına karar verildi'' denildi. Anayasa Mahkemesi, her iki hükmün de yürürlüğünü oy çokluğu ile durdurdu. 
     Diğer maddelere yönelik yürürlüğü durdurma istemlerini reddeden Anayasa Mahkemesi, iptal davasını ise daha sonra esastan karara bağlayacak. 
     
</TEXT>
</DOC>
