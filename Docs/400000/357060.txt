<DOC>
<DOCNO> 357060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sonspo06.html </URL>
<DATE> 2005/06/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş, Avusturya'ya gitti 
</HEADLINE>
<TEXT>

     Yeni sezon hazırlıklarına İstanbul'da başlayan ve Avusturya'da yapacağı kamp için bu sabah uçakla Münih'e giden Beşiktaş kafilesi, buradan da kara yolu ile Avusturya'nın Innsbruck kentine geçecek. 
     Atatürk Havalimanı'nda basın mensuplarına açıklamada bulunan İbrahim Üzülmez, ''Kamp benim açımdan biraz heyecanlı. 3 aydan sonra ilk defa takımla beraber çalışmalara başlayacağım. Elimden gelenin en iyisini yapmaya çalışacağım. İyi çalışıp lige hazır olmak istiyoruz. Hedefimiz bu. İnşallah oradan hazır dönüp bu sezon Beşiktaş'ımızın arzuladığı hedefleri yakalarız'' dedi. 
     Çağdaş Atan ise, yeni bir sezona yeni bir heyecanla hazırlandıklarını ve başarılı olma mecburiyetleri bulunduğunu belirterek, şöyle konuştu 
     ''Bizim için şu anda yeni bir sezon başlıyor. Bu da yeni bir heyecan demek. Ama bu sezon başarıya da mecburuz. Geçen yıl insanları yeterince hayal kırıklığına uğrattık. Bunun için de iyi bir kamp dönemi bizi bekliyor. Zorlu ve uzun bir dönem bu. Ligdeki performansımızda büyük etkisi olacağı için sıkı çalışıp, lige iyi bir başlangıç yapmak istiyoruz. Hazırlık maçlarında da kalitemizi ortaya koyup taraftarlarımıza umut ışığı vermek amacındayız.'' 
     
</TEXT>
</DOC>
