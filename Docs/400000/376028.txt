<DOC>
<DOCNO> 376028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun37.html </URL>
<DATE> 2005/09/06/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
İtalya Türkiye'ye ek şart koymak hata olur 
</HEADLINE>
<TEXT>

     İtalya Dışişleri Bakanı ve Başbakan Yardımcısı Gianfranco Fini, AB'nin Türkiye'nin önüne ek şart koymasının hata olacağını söyledi. 
     Çalışma ziyareti için bugün Atina'ya gelen Fini, Yunanistan Dışişleri Bakanı Petros Molivyatis ile yaptığı görüşmenin ardından gazetecilere açıklamada bulundu. 
     Türkiye'nin 17 Aralık'taki AB zirvesi çerçevesinde istenenlerin tümünü yerine getirdiğini vurgulayan Fini, bu şartlar altında Türkiye'nin önüne ek şart koymanın hata olacağını belirtti. 
     Fini, ''Türkiye'nin de bazı konuları ele almayı sürekli olarak ertelemeyeceğini anlaması gerektiğini'' söyledi. 
     Fini, AB Daimi Temsilcilerinin COREPER yarın yapacakları toplantıda ele alacakları, AB'nin Türkiye'nin Kıbrıs deklarasyonuna karşı yayınlayacağı karşı deklarasyon konusunda ise ''Roma, AB dönem başkanı İngiltere'nin önerisinin dengeli olduğunu düşünüyor'' dedi. 
     Atina'nın Türkiye'nin AB üyeliğini destekleme politikasını ''çok cesur, akıllıca ve doğru'' olarak niteleyen Fini, ''AB değer ve ilkelerine saygı gösteren, gerekli reformları yapmış bir Türkiye, hem AB hem de birer Akdeniz ülkesi olan İtalya ve Yunanistan'ın çıkarınadır'' diye konuştu. 
     İtalya'nın Türkiye'nin 3 Ekim'de AB ile üyelik müzakerelerine başlamasını istediğini söyleyen Fini, ''Ankara'nın üyeliğe kadar geçecek uzun zaman içinde, başta Kıbrıs Rum Cumhuriyeti'ni tanımak olmak üzere gerekli adımları atması gerektiğini'' ifade etti. 
     Fini, Atina ile Roma arasındaki ikili ilişkilerin mükemmel düzeyde olduğunu ve özellikle kaçak göçmenler konusunda iyi bir işbirliği içinde olduklarını vurguladı. 
     
     MOLİVYATİS'İN AÇIKLAMASI 
     Molivyatis ise İtalya ile ilişkilerinin tüm alanlarda mükemmel düzeyde olduğunu, ancak daha da geliştirilmesi gerektiğini söyledi. Molivyatis, Fini ile yapıcı bir görüşme yaptıklarını belirtti. 
     İtalya ile Yunanistan'ın üyesi oldukları tüm uluslararası teşkilatlarda ve AB içinde tam bir işbirliği içinde olduklarını söyleyen Molivyatis, ''AB'nin genişlemesi, Türkiye'nin AB süreci ve BM reformları konularında İtalya ile hemfikiriz'' diye konuştu. 
     Yunanistan Cumhurbaşkanı Karolos Papulyas ve Başbakan Kostas Karamanlis tarafından da kabul edilen Fini, bu akşam Atina'dan ayrılacak. 
     
</TEXT>
</DOC>
