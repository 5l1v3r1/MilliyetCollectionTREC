<DOC>
<DOCNO> 359911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/son/sonyas02.html </URL>
<DATE> 2005/07/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sezen Aksu İspanyol basınında... 
</HEADLINE>
<TEXT>

     İspanya’nın güneyindeki Cartagena kentinde düzenlenen "La Mar de Musicas" Müziklerin Denizi festivali kapsamında konser veren Sezen Aksu hakkında, İspanyol basınında "Madonna, Samantha Fox ve Rocio Jurado karışımı bir kadın" yorumu yapıldı. 
     Murcia bölgesinin yerel gazetelerinden "La Verdad"da, Jam Albarracin adlı müzik eleştirmeninin Sezen Aksu ile ilgili yazısında, "Diva her yerde diva" başlığı kullanıldı. 
     Sezen Aksu için "Madonna, Samantha Fox ve Rocio Jurado karışımı bir kadın" değerlendirmesinde bulunan eleştirmen, Sezen Aksu ile kendisini hiç tanımayan İspanyol dinleyiciler arasında ilk başta var olan soğukluğun kısa sürede giderildiğini kaydetti. Albarracin, "Sezen, sert karakterli, ama korkunç eğlenceli" ifadesini kullandı. 
     İspanyolların 1950’li yılların şarkısı olan "Porrompompero"yu Sezen Aksu’nun okumasıyla ilgili olarak ise Albarracin, "Eğer bana La Mar de Musicas’ta Porrompompero’yu söyleyerek dans edeceğimiz söylenseydi, onlarla dalga geçerdim. Ama öyle oldu. Konserde ilk sırada arkadaşım Soren Penalver, Sezen’e gül atarken, ben dans ediyordum" diye yazdı. 
     
</TEXT>
</DOC>
