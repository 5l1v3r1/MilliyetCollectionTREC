<DOC>
<DOCNO> 355752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/spor/spo02.html </URL>
<DATE> 2005/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sociedad kaosta 
</HEADLINE>
<TEXT>


İspanyol Kulübü, Nihat konusunda çıkmaza girdi. Milli oyuncu kalmak istediğini belirtirken, muhalefet satılması için bastırıyor 

MEHMET ÇİFTÇİ 


Real Sociedad'da oynayan Nihat'ın, CSKA Moskova'ya transfer olasılığının sona erdiği belirtildi. Nihat'ı geçen sezon ortasından itibaren isteyen CSKA'nın resmi imzayı attırmakta gecikmesi üzerine iki kulüp arasındaki iplerin tamamen koptuğu bildirildi. İspanyol basınına konuşan Nihat, "Çok rahatım. 4 Temmuz'da Real Sociedad'ın sezon açılışında yer almak problem olmayacak" dedi. 25 yaşındaki yıldız futbolcu, şu aşamada transferinin çok zor göründüğünü belirtti, "Zubieta Stadı'na sanki Sociedad'a ilk kez transfer olmuş gibi döneceğim" ifadelerini kullandı. 
Büyük bir mali krizin içinde bulunan Real Sociedad ise Nihat konusunda ikiye bölündü. Başkan adayları milli oyuncuyu satmak istemezken, muhalefet Nihat'ın satılmaması halinde kulübün iflas edeceğini ve ikinci lige düşeceğini belirtiyor. Bu yüzden satışı kaçınılmaz görüyor. 

Özbağı Acelemiz yok 

YALÇIN TÜRK 

Fenerbahçe Asbaşkanı Nihat Özbağı, yabancı transferi konusunda aceleci davranmayacaklarını söyledi. Bu konudaki çalışmaların yoğun bir şekilde sürdüğüne dikkat çeken Özbağı, "Kadromuza dahil edeceğimiz isim Alex ve Anelka kadar kaliteli olacak. Fenerbahçe'ye imza attığında tüm Dünya konuşacak, ses getirecek. Ancak parasal anlamda da dengeleri bozmak istemiyoruz" ifadelerini kullandı. 
İki yıl üst üste şampiyonluğa ulaşan Fenerbahçe'nin yapısını bozmayacak bir isim aradıklarını kaydeden Nihat Özbağı, "Bu sezon az ama öz futbolcu alacağız. Bu yüzden ince eleyip sık dokuyoruz. Hocamızın raporu doğrultusunda yönetici arkadaşlarımız ellerinden geleni yapıyorlar. Biz kamuoyunun baskısı altında kalmayacağız. Zamanı gelince herkes transferlerimizi görecek. Bu yüzden taraftarlarımız endişeye kapılmasın. Daha önümüzde çok vakit var" diye konuştu. 

Alex'in diş ağrısı 

Sarı - Lacivertli takımın Brezilyalı yıldızı Alex de Souza, tatil yaptığı ülkesinde diş tedavisi gördüğü için takımının 30 Haziran'da başlayacak sezon hazırlıklarına 6 gün geç katılacağını açıkladı. 
İnternetteki web sitesi "www.alex10.com.br"de açıklamalar yapan sambacı, geçtiğimiz günlerde ağzının sol tarafındaki dört dişinden küçük bir operasyon geçirdiğini, tedavilerden dolayı dönüşünün uzayacağını ifade etti. Önümüzdeki günlerde sağdaki dişlerine de operasyon yapılacağını kaydeden Alex, "Nereden çıkardılar bilemiyorum ama diz liflerimden ameliyat olmam gerektiği söyleniyormuş ve Fenerbahçe'ye dönmeyecekmişim. Ne kadar saçma Bunların hiçbirinin gerçekle alakası yok. Sadece birkaç gün yalnız ağzımın tek tarafını kullanabileceğim" yorumunu yaptı. 

Dönüş zamanı 

30 Mayıs'ta tatile çıkan Fenerbahçeli futbolcular bugünden itibaren İstanbul'a dönmeye başlıyor. 30 Haziran'da yeni sezon hazırlıklarının startını verecek olan Sarı - Lacivertliler'de bazı futbolcular Samandıra Tesisleri'nin yolunu erken tuttu. Brezilyalı oyuncuların ise çarşamba günü Türkiye'de olması bekleniyor. 

Tuncay söz verdi 

YUSUF DURSUN 

Sarı - Lacivertli ekibin yıldız futbolcusu Tuncay Şanlı, artık Avrupa'da şaha kalkma zamanının geldiğini söyledi. 
Birçok ünlü kulübün kendisini istemesinin gurur verici olduğunu belirten milli oyuncu, "Ancak ben Fenerbahçe'yi seçtim. Üç yıllık da mukavele imzaladım. İki yıldır burada şampiyonluk yaşıyorum. Avrupa'da ilk yılımızda sıfır çektik. İkinci yılımızda dokuz puan aldık. Bu kez çok daha başarılı olacağız. Artık yeteri kadar tecrübe kazandık. Zaman zaman taraftarımızı üzdük, ama o günler artık geride kaldı. Başkanımıza verdiğimiz sözü bu yıl tutacağız. Şampiyonlar Ligi'nde gidebildiğimiz yere kadar gideceğiz" dedi. 

Özdemir'in mutlu günü 

İLHAN GÜLER 

Fenerbahçe İkinci Başkanı Nihat Özdemir'in oğlu Batuhan Özdemir dün akşam hayatını Eda Aslı İlhan ile birleştirdi. Bilkent Otel'deki düğünde çiftin nikah şahitliğini İçişleri Bakanı Abdulkadir Aksu, Başkan Aziz Yıldırım ile Piraye Antika yaptı. Genç çiftin nikahını Büyükşehir Belediye Başkanı Melih Gökçek kıydı. Serdar Ortaç'ın sahne aldığı düğüne politika, iş ve spor dünyasından çok sayıda davetli katıldı. Milliyet Gazetesi Genel Yayın Yönetmeni Sedat Ergin de gecede hazır bulundu. 

</TEXT>
</DOC>
