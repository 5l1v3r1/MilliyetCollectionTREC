<DOC>
<DOCNO> 386800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonyas17.html </URL>
<DATE> 2005/10/14/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Ev tipi HIV testine onay geliyor 
</HEADLINE>
<TEXT>

     ABD'de ilaç piyasasından sorumlu federal makamların AIDS'e yol açan HIV virüsü testinin evde yapılmasına imkan verecek yeni donanımların satışına izin vermeyi planladığı bildirildi. 
     ABD'nin saygın gazetelerinden New York Times'ın haberine göre, 'OraQuick Advance Rapid HIV-1 2 Antibody Test' adını taşıyan testin satışı için öneri, Philadelphia'da bulunan ''OraSure Technologies''den gelirken, bu teklifin 3 Kasım'da bir federal danışma heyeti tarafından tartışılmak üzere gündeme alındığı bildirildi. 
     Firma, danışma heyetinin toplantısının ardından ev tipi HIV testinin reçetesiz olarak eczanelerde satılması izni konusunda ABD Gıda ve İlaç İdaresi'ne FDA resmen başvuracaklarını açıkladı. 
     Haberde, etkisi, güvenliliği ve kolay kullanılır oluşu kanıtlanmış olan testin şu anda sadece kliniklere ve doktorlara satılabildiği belirtildi. Haberde, FDA'nın sıradan insanların doğru olarak uygulayıp uygulayamayacağı endişesiyle testin evde kullanılmasının iyi bir fikir olup olmadığına karar vermesinin önemine dikkat çekildi. 
     Gazetenin haberinde, FDA'nın testin evde kullanımını onaylaması durumunda, evde uygulanan testin paniğe ve geniş çaplı intiharlara yol açabileceği endişesiyle halk sağlığı yetkililerinin 1987'den beri karşı çıktıkları yönteme dair yıllardır devam eden tartışmanın da son bulacağı ifade edildi. 
     AIDS için geliştirilen ilaç tedavileri sayesinde şimdi pek çok hastanın ömrünün daha uzun olması sebebiyle HIV AIDS hastalarını intihara sürükleyecek sebeplerin azaldığını kaydeden gazete, buna ek olarak ABD federal yetkililerinin, evde uygulanacak HIV testinin hastalığın yayılmasını önlemeye yardımcı olabileceği konusuna şimdi daha ılımlı yaklaştığını kaydetti. 
     Haberde, Washington Üniversitesi AIDS Araştırmaları Merkezi'nden Dr. Freya Spielberg'in, ''Eğer AIDS'e karşı yürütülen savaşı kazanmak istiyorsak, HIV testini hamilelik testi kadar kolay hale getirmeliyiz'' ifadesi de kullanıldı. 
     
</TEXT>
</DOC>
