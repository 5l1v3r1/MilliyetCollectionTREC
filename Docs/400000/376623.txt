<DOC>
<DOCNO> 376623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/yazar/akyol.html </URL>
<DATE> 2005/09/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yargıda çekişme 
</HEADLINE>
<TEXT>


ANAYASA Mahkemesi ile Yargıtay arasındaki eski prestij tartışması bu sene çok sert bir dille tazelendi. Yargıtay Başkanı Sayın Osman Arslan'ın, Yargıtay tarafından kurumsal olarak onaylanan konuşmasındaki dil, gerçekten çok sertti. 
Anayasa Mahkemesi'nin kurumsal tepkisi de çok sert oldu. 
Hukukun kavramlarıyla tartışılması gereken konuların, kamuoyu önünde "çekişme" üslubuyla sergilenmesi hiç iyi olmadı. 
Bir gazeteci olarak ve hukuk okuduğum için bu konuyu çok önemsiyorum. Dahası, tartışılan konular, Türkiye'nin genel yargı sistemiyle ilgili olduğu için, herkesi de ilgilendiriyor. 

İKİ kurumla da ilişkisi bulunmayan hukuk bilgini Prof. Ergun Özbudun'la konuştum, diyor ki 
"İki kurumun bu dille tartışması çok üzücü. Bu tartışmadan bağımsız olarak ifade edeyim ki, Yüce Divan yargılaması bir ceza yargılamasıdır ve bu yetkinin Yargıtay Ceza Daireleri başkanlarından oluşacak bir kurula ait olması gerekir." 
Bu açıdan Yargıtay haklı gözüküyor. Ben de bu tezin hukuken güçlü bir tez olduğunu düşünüyorum. 
Öte yandan, Yüce Divan yargılaması üst düzeyde siyasi yetkilerin kullanımıyla ilgili olduğu için, davaya bakarken, siyaset bilimi, idare, maliye, mali denetim gibi konularda da uzmanlık gerekebilir ve Anayasa Mahkemesi'nde bu branşlardan üyeler de vardır. 
Doğrusu, Yüce Divan yargılamalarını Yargıtay'ın yapmasıdır ama bu yetkinin Anayasa Mahkemesi'nde olması, kıyametleri koparacak bir konu da değildir. 

YARGITAY, adli yargıda kesin hükme bağlanmış davalar için Anayasa Mahkemesi'ni "kişisel başvuru" mercii haline getiren öneriye de şiddetle karşı... 
Anayasa Mahkemesi üyelerinin bir bölümünü Meclis'in seçmesine, Cumhurbaşkanı Sayın Sezer de Yargıtay da "Siyasallaşma olur" diye itiraz ediyorlar. 
Prof. Ergun Özbudun diyor ki 
"Çağımızda 'kişisel başvuru' hakkı, başta Almanya olmak üzere, gelişmekte olan bir kurumdur ve Anayasa Mahkemesi'nin böyle bir yetkiye sahip olması gerekir. Bu Yargıtay'ın üstünde 'ikinci bir temyiz mercii' olmak anlamına gelmez." 
Bu konuda haklı olan, Anayasa Mahkemesi'dir. Böyle bir mekanizmanın kurulması, AİHM'ye Türkiye'den yapılacak müracaatların bir süzgeçten geçirilerek azaltılması bakımından da yararlıdır. 
Meclis'in Anayasa Mahkemesi'ne üye seçmesine gelince, Prof. Ergun Özbudun şunu söylüyor 
"Dünyada üyelerinin tamamını veya çok önemli bir bölümünü parlamentoların seçmediği bir anayasal yargı organı yoktur, Türkiye hariç... Ayrıca parti kapatma davalarına da bütün parlamenter demokrasilerde yargıtaylar değil, anayasa mahkemeleri bakar, çünkü parti kapatma adli bir dava değil, anayasa hukuku açısından yapılan bir işlemdir." 
Bu iki konuda da Anayasa Mahkemesi haklı. 
Gerçekten, Anayasa Mahkemesi üyelerinin önemli bir bölümünü mutlaka Meclis seçmelidir. Türkiye'de Meclis'in bu yetkisini 12 Eylül darbesi budamıştır. 
Anayasa yargısı, adli yargı gibi değildir siyasi işlevi vardır Üyelerinin içinde yargıç olmayanların bulunmasının ve üyelerinin önemli bir bölümünü parlamentonun seçmesinin temelindeki 'hukuk fikri' budur. 
Sayın Sezer'in de dile getirdiği "siyasallaşma" iddiası, anayasal yargı ile adli yargı arasındaki farkı göz ardı etmekten kaynaklanıyor. 
Bu konuların sakin bir dille ve hukuk terimleriyle tartışılması gerekir. 



</TEXT>
</DOC>
