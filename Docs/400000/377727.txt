<DOC>
<DOCNO> 377727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/son/soneko03.html </URL>
<DATE> 2005/09/12/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsa, Tüpraş ihalesine odaklandı... 
</HEADLINE>
<TEXT>

     Piyasalar, bugün yapılacak Tüpraş ihalesinden çıkacak sonuç, AB ile ilgili gelişmeler ve petrol fiyatlarını yakından takip edecek. 
     Gedik Yatırım'ın haftalık değerlendirmesinde, geçen hafta endeksin önemli direnç seviyelerinden kısa bir düzeltme yapmasına ve destek seviyelerini test etmesine rağmen yükseliş trendini devam ettirdiği ve yeni zirve yaptığı belirtildi. 
     Avrupa Birliği'nin AB müzakere çerçeve belgesini gözden geçirmeyi ertelemesi ve karşı deklarasyon konusunda bir karar alamamasının, beklentilerin ve sıkışıklığın devam etmesine neden olduğu kaydedilen değerlendirmede, YKB'nın devir işlemlerinde sona yaklaşılması ve özelleştirme beklentilerinin, geçen haftanın son gününde alıcılı seyir yaşanmasının önemli nedenleri arasında sayılabileceğine işaret edildi. 
     Değerlendirmede, bu hafta, AB ile ilgili gelişmelerin ön planda olacağı vurgulanarak, ''Bugün yapılacak Tüpraş ihalesinden çıkacak netice piyasalardaki ileriye dönük beklentiler açısından önem taşımakta. Buradan çıkabilecek beklentiler veya piyasa değeri üzerinde rakam başta Ereğli Demir Çelik özelleştirmesi ve diğerleri için mevcut beklentilerin de revize edilmesi neticesini doğuracaktır ki bunun da piyasaya olumlu yansıyacağını söyleyebiliriz'' denildi. 
     Geçen hafta gündemde ön plana çıkmasa da, IMF görüşmelerinin önem taşıdığı belirtilen değerlendirmede, tüm dünyada olumsuz etkileri tartışılırken, petrol fiyatlarındaki düşüşten sonra başlayan yükseliş boyutunun izlenmesi gerektiği, dövizde fazla bir düşüş yaşanmasa da faizlerdeki seyirin Merkez Bankası'nın kararından sonra önem kazandığı görüşüne yer verildi. 
     
</TEXT>
</DOC>
