<DOC>
<DOCNO> 390153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/soneko40.html </URL>
<DATE> 2005/10/27/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kom, 6 ayda 2 milyon dolarlık ihracat yaptı... 
</HEADLINE>
<TEXT>

     Mayo ve iç çamaşırı sektöründe faaliyet gösteren Kom Tekstil ve Konfeksiyon A.Ş., bu yılın ilk yarısında 2 milyon dolarlık ihracat gerçekleştirdi. 
     Kom'dan yapılan açıklamaya göre, İstanbul Yenibosna'daki 25 bin metrekarelik entegre tesislerde faaliyet gösteren şirketin ihracatının yüzde 70'ini mayo, yüzde 30'unu ise iç çamaşırı oluşturuyor. İç çamaşırı ihracatının tamamı Kom markası ile gerçekleştiriliyor. 
     Şirket yıl sonunda 5 milyon dolar, 2006 yılında ise 8 milyon dolar ihracat hedefliyor. 
     Açıklamada, Kom'un kendi markasıyla ihracatını artırmak ve dünya markası olma yolunda daha hızla ilerlemesi için yurt dışı fuar organizasyonlarına katılımını hızlandırdığı, bu yıl üçüncü kez Lyon Mode City, Motexha ve Lingerie fuarlarına katıldığı bildirildi. 
     
</TEXT>
</DOC>
