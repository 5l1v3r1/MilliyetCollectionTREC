<DOC>
<DOCNO> 357896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sonyas04.html </URL>
<DATE> 2005/07/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Gözdeki siyah beneklere dikkat .. 
</HEADLINE>
<TEXT>

     Ultraviyole ışınlarına fazla maruz kalan kişilerde, gözün hareketiyle birlikte kayan siyah beneklerin oluşabileceği bildirildi. 
     Selçuk Üniversitesi Meram Tıp Fakültesi Göz Hastalıkları Bölümü Öğretim Üyesi Doç. Dr. Ahmet Özkağnıcı, göz hastalıklarının pek çok nedeni bulunduğunu, bunlardan birinin de anne ve babadan geçen katılımsal özellikler olduğunu belirtti. 
     Bazı kişilerin gözlerinin, kalıtımsal özelliklere bağlı olarak görme bozukluğu ve çeşitli hastalıklar konusunda daha hassas olduğunu bildiren Doç. Dr. Özkağnıcı, bu nedenle göz hastalıklarına yakalanma konusunda kişinin alabileceği çok fazla tedbir olmadığını söyledi. 
     Özellikle ileri yaşlarda ortaya çıkan göz rahatsızlıklarından birinin ise siyah benekler şeklinde görülen durum olduğunu ifade eden Doç. Dr. Özkağnıcı, şunları kaydetti 
     ''Gözün tam ortasında bulunan ve göze gelen ışığı süzerek, altta görmeyi sağlayan tabakaya ulaştıran, özel bir sıvının olduğu bölüm, vitreus olarak adlandırılır. Bu bölümdeki sıvının, ilerleyen yaşa bağlı olarak özelliğini zamanla yitirmesi, bakan kişi tarafından sinek ya da parçacıklar uçuşuyormuş gibi görünen siyah beneklerin oluşmasına neden olur. Ultraviyole ışınlarına fazlaca maruz kalan genç yaştaki kişilerde de gözün hareketiyle birlikte kayan siyah benekler oluşabilir. Bu durum, genellikle miyop olarak nitelendirilen kırılma bozukluğu olan kişilerde görülmektedir. Görmeyi büyük ölçüde etkilemese de söz konusu benekler, kişiyi rahatsız eden bir göz rahatsızlığıdır ve çeşitli tedavi yöntemleri bulunmaktadır.'' 
     
     EN ETKİLİ KORUYAN GÜNEŞ GÖZLÜĞÜ 
     Bu tür göz rahatsızlıklarını ortaya çıkmadan önlemenin kesin bir çözüm yolu olmadığını bildiren Doç. Dr. Ahmet Özkağnıcı, şunları söyledi 
     ''Genellikle ileri yaşlarda ortaya çıkan beneklerin en alt seviyede kalabilmesi için, standartlara uygun güneş gözlüğü kullanılabilir. Özellikle yaz aylarında kullanılacak güneş gözlüğü, göze gelen zararlı ultraviyole ışınlarının olumsuz etkisini önemli ölçüde azalmaktadır. Uzun süre bilgisayar ekranına bakmanın bu rahatsızlığı artırıcı bir etken olup olmadığı henüz bilinmemektedir. Ancak uzun süre bilgisayara bakan kişilerde, akıntı, kısma, göz kızarması gibi göz sendromu olarak adlandırılan olumsuzluklar görülebilmektedir.'' Doç. Dr. Özkağnıcı, güneşe bakmanın gözdeki siyah beneklerin oluşmasına doğrudan bir etkisinin olmadığını, ancak bu durumun gözün diğer bölgelerinde hasara yol açma ihtimali nedeniyle sakıncalı olduğunu sözlerine ekledi. 
     
</TEXT>
</DOC>
