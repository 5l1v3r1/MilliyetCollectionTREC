<DOC>
<DOCNO> 386727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo25.html </URL>
<DATE> 2005/10/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Malatyaspor, ilk galibiyetini almak istiyor... 
</HEADLINE>
<TEXT>

     Turkcell Süper Ligi'nde, geride kalan 8 haftada galibiyeti bulunmayan Malatyaspor, 16 Ekim Pazar günü yapacağı Çaykur Rizespor maçını kazanarak çıkışa geçmek istiyor. 
     Teknik direktör Ziya Doğan, AA muhabirine yaptığı açıklamada, galibiyetin kendileri için çok önemli olduğunu ve güçlü rakiplerini yenmek için oynayacaklarını bildirdi. Doğan, maçtan galip ayrılıp 3 puan almalarının takımda moralleri yükselteceğini söyledi. 
     Çaykur Rizespor'un güçlü bir rakip olduğuna işaret eden Doğan, ''Ligin en çok pozisyona giren, en iyi futbol oynayan takımlardan birisiyle karşılaşacağız. Kolay bir maç olmayacak. Her zaman söylediğim gibi 3 ihtimalli bir maç. Galibiyet bizim için çok önemli. Güçlü rakibimizi yenmek için oynayacağız'' dedi. 
     
     BÜLENT AKIN, ÖMER ERDOĞAN VE TOLEDO MAÇTA YOK 
     Milli maçlar nedeniyle verilen arayı en iyi biçimde değerlendirmek amacıyla İstanbul'da Riva Tesisleri'nde 2 haftadan bu yana kamp yapan Malatyaspor'un, Çaykur Rizespor maçı için uçakla Trabzon'a, oradan karayoluyla Rize'ye geçtiği bildirildi. 
     Öte yandan Malatyasporlu futbolculardan Bülent Akın ve Ömer Erdoğan ile Tolede Katatua'nın, sakatlıkları nedeniyle Çaykur Rizespor maçında forma giyemeyecekleri kaydedildi. 
     
</TEXT>
</DOC>
