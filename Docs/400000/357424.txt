<DOC>
<DOCNO> 357424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur01.html </URL>
<DATE> 2005/07/01/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kör kuyuda kadın cesedi 
</HEADLINE>
<TEXT>

     Halil USLU DHA 

      KONYA’nın Beyşehir İlçesi'ne bağlı Avdancık Köyü'nde kör bir su kuyusuna atılmış kadın cesedi bulundu. 
     Köy Muhtarı Mehmet Kocaer, tarım arazilerini sulamak amacıyla köyde bulunan eski su kuyularını kontrol ettiği sırada, Köprü Mevkiindeki yıllardır kullanılmayan ağzı açık kör bir kuyudan gelen kokular üzerine içine baktığında dibinde ceset olduğunu gördü. Kocaer, durumu hemen telefonla jandarmaya bildirdi. Olay yerine gelen jandarma ekipleri, kuyuda bulunan çıplak kadın cesedini çıkarmak için itfaiyeyi çağırdı. 
     Beyşehir Belediyesi İtfaiye ekibinden bir itfaiye eri, 3.5 metre derinliğindeki kuyuya merdiven ve kurtarma halatı ile demir kafes içerisinde indirildi. Yaklaşık yarım saat süren çalışmanın ardından, ceset kuyudan çıkartıldı. 
     Uzun süre önce kuyuya atıldığı belirlenen ve çürümeye başlayan cesedin 3O-35 yaşlarında olduğu tahmin edilen bir kadına ait olduğu belirlendi. Jandarma, kimliği belirlenemeyen cesetle ilgili soruşturmayı sürdürüyor. 
     
</TEXT>
</DOC>
