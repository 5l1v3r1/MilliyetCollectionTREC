<DOC>
<DOCNO> 384916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonyas03.html </URL>
<DATE> 2005/10/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Rolling Stones konserinde asılsız bomba ihbarı 
</HEADLINE>
<TEXT>

     Rolling Stones grubunun, ABD'de Virginia Üniversitesi stadyumunda dün gece verdiği konser sırasında bomba ihbarında bulunuldu. 
     Polisin aramalar sonucu şüpheli bir şey bulmaması üzerine, grup, 45 dakika aradan sonra konserine devam etti. 
     Yetkililerin açıklamalarına göre, bomba ihbarı telefonla dün gece, yerel saatle 21 00'e doğru Virginia Üniversitesi'nin Scott stadyumunda 50 bin izleyicinin toplandığı sırada yapıldı ve ihbar telefonunda bombanın sahnenin bulunduğu alanda olduğu ifade edildi. 
     Rolling Stones'un solisti Mick Jagger'ın, grubun konsere 10 dakika ara vereceğini anons etmesinden sonra, konser öncesi kontroller için de stadyumda bulunan polis, özel eğitimli köpeklerle bomba araması yaptı. Bir tehlikenin olmadığının anlaşılması üzerine sahneye dönen grup, konserini normal seyrinde tamamladı. 
     Rolling Stones, yeni konser turnesine ağustos ayında Boston'dan başlamıştı. 
     
</TEXT>
</DOC>
