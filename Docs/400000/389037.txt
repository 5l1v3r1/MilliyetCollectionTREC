<DOC>
<DOCNO> 389037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/sonspo04.html </URL>
<DATE> 2005/10/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Özgürcan'dan örnek davranış... 
</HEADLINE>
<TEXT>

     Galatasaray ile Denizlispor arasında oynanan PAF maçında, topu elle kaleye gönderen Özgür Can, hakemi uyarıp golü iptal ettirdi. 
     
     Alkış topladı 

     Florya Metin Oktay Tesisleri’nde dün Galatasaray ile Denizlispor PAF takımları arasında oynanan karşılaşmada yaşananlar bütün futbolculara örnek olmalı... Karşılaşma ev sahibi ekibin 4-2 üstünlüğüyle biterken dikkat çekici olay, ikinci yarının ortalarında yaşandı. Galatasaraylı Özgür Can Özcan, ceza alanının içerisine ortalanan bir topu eliyle kaleye gönderdi. Verilen gol kararının ardından hakemi uyaran genç futbolcu, topu kaleye eliyle gönderdiğini itiraf etmekten kaçınmadı. 
     
     Hakeme koştu 

     Takım arkadaşının aşırttığı pozisyonda topa eliyle vurduğunu söyleyen Özgür Can, Hakem önce golü verdi. Hemen hocalarıma koşup, durumu anlattım ve hakemi de bilgilendirdim. Hakem Yaşar Köse golü iptal edip, bana da sarı kart gösterdi. Hakeme, Geçen hafta da sarı kart gördüm. İyi niyetimi gördünüz. Bu maçta beni affetseniz’ diye rica ettim. Hakem ise durumu raporuna yazacağını ve bana fair play ödülü bile verilebileceğini söyledi. Şimdi gerçekten vicdanım çok rahat'' ifadesini kullandı. 
     
     Nedved, Fowler gibi 

     İtalya ve İngiltere Ligi’nde de bu duruma benzer olaylar yaşanmıştı. Şu anda Juventus’ta oynayan Pavel Nedved, Lazio’dayken rakip savunma oyuncusunun hareketi sonrası ceza alanında yere düşmüş, hakem Pierluigi Collina da penaltı noktasına yönelmişti. Tecrübeli oyuncu, hakemi uyarıp kararını iptal ettirmişti. İngiltere Premier Ligi’nde ise Liverpool’un efsane oyuncusu Robbie Fowler, takımına verilen penaltının haksız olduğunu düşünüp, penaltıyı rakip kaleciye pas olarak kullanmıştı. 

     
</TEXT>
</DOC>
