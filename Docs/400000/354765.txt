<DOC>
<DOCNO> 354765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/son/soneko49.html </URL>
<DATE> 2005/06/23/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Rusya Çay ve tütündeki yasak 1 hafta içinde kaldırılacak 
</HEADLINE>
<TEXT>

     Nihat Dağdelen AA 

Rusya Tarım Bakanı Aleksi Gordeyev, Türkiye'den gelen çay ve tütün gibi kuru yemiş bitki ürünlerine ay başından beri uygulanan yasağın bir hafta içinde kaldırılacağını söyledi. 
     Gordeyev, Tarım ve Köyişleri Bakanı Mehdi Eker ile yaklaşık 1.5 saat süren görüşmesinin ardından gazetecilere yaptığı açıklamada, Türkiye ile bitki ürünlerine yasak konusundaki krizi büyük ölçüde çözdüklerini belirterek, ''Krizi büyük ölçüde çözdük sayılır. Türk meslektaşımla verimli bir diyaloğumuz ve iyi bir çalışma ortamımız oldu'' diye konuştu. 
     Bu ay başından beri Türk bitki ürünlerine yasak uygulandığını söyleyen Gordeyev, konuşmasını şöyle sürdürdü 
     ''Kuru yemiş türü olan çay ve tütün gibi bitkisel ürünlere uygulanan giriş yasağı bir hafta içinde eskiden olduğu gibi serbest bırakılacak. Yaş sebze ve meyveler konusunda ise şu mutabakata vardık Rusya Tarım Bakanlığı'ndan ve Türk Tarım Bakanlığı'ndan yetkililerden oluşacak gruplar gelecek hafta Türkiye'de bir çalışma ekibi oluşturacak. Rusya'ya giriş yapacak yaş meyve ve sebzeler ilk önce bu ekibin denetiminden geçecek. Geride kalan detaylar iki bakanlık uzmanları tarafından ayrıca üzerinde çalışılarak çözüme bağlanacaktır.'' Gordeyev, bu çalışmaların ne kadar süreceği konusundaki bir soruya, ''Fazla süreceğini zannetmiyorum. İki hafta içinde Türkiye'den yaş sebze ve meyve girişi tekrar başlayabilir'' yanıtını verdi. Tarım ve Köyişleri Bakanı Mehdi Eker de açıklamasında, ay başından bu yana Türk meyve ve sebzesine yönelik uygulanan yasağın bir an önce kaldırılmasını istediklerini belirterek, ''Bunun için Rus tarafının kaygılarını endişelerini giderecek tarzda, bir önkontrollü gümrük uygulaması teklifinde bulunduk. Onlar da teklifimizi kabul ettiler'' dedi. 
     
     RUS DENETÇİ VE UZMANLAR HAFTAYA TÜRKİYE'DE... 
     Rus denetçi ve uzmanların gelecek hafta Türkiye'ye geleceklerini ifade eden Eker, konuşmasını şöyle sürdürdü 
     '' Yasağın kalkması Bazı kalemler itibariyle hemen önümüzdeki hafta itibariyle başlayacak. Bugün bizim uzmanlarımız Rus tarafının uzmanlarıyla bu liste üzerinde çalışacak. Liste üzerinde ortak bir mutabakata varmak üzere çalışma yapacaklar. Ayrıca gelecek hafta Türkiye'ye gelecek Rus uzmanlarla daha önce AB ile imzalamış oldukları mutabakat zaptının bir benzerini Rusya ile imzalayacağız. Haftaya uzmanları gelecekler. Kendi incelemelerini yaptıktan sonra Rusya'ya dönecekler. Biz büyükelçiliğimizi bu konuda yetkilendiriyoruz. Mutabakat zaptını adımıza Moskova Büyükelçiliğimiz imzalayacak.'' 
     
     BİTKİ KORUMA ALANINDA İKİLİ ANLAŞMA... 
     Rusya Federasyonu ile bitki koruma alanında ikili bir anlaşma yapma önerisini getirdiklerini kaydeden Eker, ''bu teklifimizi de kabul ettiler. Sonbahar da böyle bir anlaşma imzalayabileceğimizi söylediler'' diye konuştu. 
     Mevcut veterinerlik anlaşmasına işlerlik kazandırılması yönündeki tekliflerinin de Rus tarafınca olumlu karşılandığını söyleyen Eker, şunları kaydetti 
     ''Tarım sektörünün diğer bütün alanlarında karşılıklı işbirliği yapma hususunda mutabık kaldık. Haftaya Türkiye'de bu ön kontrollü gümrük uygulaması başlayacak. Önümüzdeki hafta ithalatı serbestleşecek mallar listesi Rus uzmanların Türkiye ziyaretinden sonra daha da genişleyecek. Bu listenin detayları için uzmanlarımız bugün çalışacaklar. Rusya ile sektörün bütün alanlarında işbirliğimizi geliştirecek bir döneme başlıyoruz. Sayın Bakana bu olumlu çabası ve görüşleriyle ilgili teşekkür ediyoruz.'' Görüşmenin başında gazetecilerin görüntü almasına izin verilirken, Gordeyev sözlerine ''Selamın Aleyküm'' diyerek başladı. 
     Gordeyev, görüşme başındaki kısa açıklamasında, Rusya Devlet Başkanı Vladimir Putin ile Türkiye Başbakanı Recep Tayyip Erdoğan'ın talimatı sonucuyla bir araya geldiklerini belirterek, ''bugünkü görüşmemiz sanırım tek bir konu üzerinde yoğunlaşacak. Biz de elimizden geldiğince bu sorunu en kısa sürede çözmeye çaba göstereceğiz'' dedi. 
     
</TEXT>
</DOC>
