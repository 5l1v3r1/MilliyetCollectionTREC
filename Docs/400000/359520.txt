<DOC>
<DOCNO> 359520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/09/guncel/gun01.html </URL>
<DATE> 2005/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Alevileri uzaklaştırmayın' 
</HEADLINE>
<TEXT>


Diyanet İşleri Başkanı Bardakoğlu, Alevilerin Diyanet'in kaldırılması ve yeniden yapılandırılması talepleriyle ilgili olarak, "Din üzerinden kavga çıkar" dedi 

Önder Yılmaz - Ankara 

Diyanet İşleri Başkanı Ali Bardakoğlu, Milliyet'te yayımlanan "Kentleşen Alevilik" dizisinde Alevilerin Diyanet'in kaldırılması ve yeniden yapılandırılması taleplerine, "Yapılandıramayız. Din üzerinden kavga çıkar" yanıtını verdi. 
Yazı dizisini dikkatle izlediklerini belirten Bardakoğlu, Diyanet'in Sünni bir kuruluş olmadığını vurgulayarak şöyle konuştu 

'Hiçbirine karşı değiliz' 
İSLAM İÇİ GRUPLAR Türkiye'de Hanefi, Şafii, Caferi gibi farklı mezheplerle Nakşi, Kadiri, Alevilik gibi mistik oluşumlar var. Hepsi İslam içi inanç gruplarıdır. Kendilerine ait kültür ve mistik öğeleri var. Ama hepsi Müslümanların kendi aralarındaki zenginleşme çeşitlenmesidir. Biz bunların hepsini zenginlik olarak görüyoruz. Hiçbirine karşı değiliz, diğerine üstün tutmuyor, derecelendirmiyoruz. 
YENİDEN YAPILANDIRAMAYIZ Diyanet'i mezheplere, meşreplere, İslam içi farklı inanç oluşumlarına göre yapılandıramayız. Türkiye'de İslam içi inanç oluşumlarına dayalı bir siyasal örgütlenme yapılabilir mi, olmalı mı Olmamalı. Biz İslamı anlatıyoruz, ortak paydadır diyoruz. Bunun dışında insanlar, "Ben şu zikri yapmak istiyorum, semah dönmek istiyorum, ilahi okumak istiyorum" diyebilir. Diyanet, laikliğe ve vatandaşlık esasına göre oluşturulmuştur. Atatürk'ün önemli ve özgün projesidir. 80 yıllık kazanımımız var. Diyanet'i cemaatlere, İslam içi farklı inanç gruplarına bırakacak olursak, yeni sıkıntılar üretmiş oluruz. Türkiye'de farklılıkları temsil eden masalar oluşturursak, din bu sefer bizi birleştirmek yerine ayrıştırır. Din üzerinden kavgayı çoğaltma yoluna gideriz. 
UZAKLAŞMAYI ÖNLEMELİYİZ Alevi kardeşlerimizin Müslümanlıktan uzaklaşmasını önlememiz lazım. Bizim kusurumuz varsa, bunu biz düzeltmeliyiz. Din görevlilerimizin, Alevi kardeşlerimize karşı tavrında saygısızlık, ayrıştırıcılık, dışlayıcılık varsa, üzüyorsa, rencide ediyorsa düzeltmeliyiz. Bu kanayan yaranın onarılması gerektiğini düşünüyoruz. 
GÜÇ SAVAŞININ KURBANI İdeolojik sapma, siyasi ve ekonomik talepler din üzerinden kendini ifade ediyor. Üst örgütlerin ideolojik sapmaları veya ideolojik, ekonomik kazanım, siyasal pazarlık gücü elde etme çabaları inanç üzerinden yapılabiliyor. Alevi kardeşlerimiz, bugüne kadar yapılan bazı yanlışların etkisiyle o kırılganlıkları, duygusallıkları adeta kullanılarak bu ideolojik, ekonomik ve siyasi taleplerin kurbanı olabiliyor. Bunun önlenmesi lazım. 
İlk planda insanların haklarına saygı, sahip çıkmak gibi görünse de daha derinden bakıldığında insanların duygularını biraz kullanma da söz konusu. Diyanet olarak hiçbir inanç grubu temsilcisinin alternatifi ve muhatabı olamayız. Hepsinin üstünde toplayıcı vatandaşlık esasına göre kucaklayıcı bir üst kurumuz. 
ALEVİLİK KİMLİK DEĞİLDİR Hıristiyanlıkla, Müslümanlığın en temel farkı, Hıristiyanlıkta mezhepler ve farklı mistik oluşumlar din gibi ayrıştığı halde, Müslümanlık birlik dinidir. Müslümanlıkta Hanefi, Şafi, Caferi, Kadiri, Bektaşi bir kimlik değildir. Aleviler için de bunlar kimlik olmamalıdır. Kızılay'a, Taksim'e gidin, insanların mezhebini meşrebini sorun, "Müslümanız" deyip geçecektir. Kentleşme ve modernleşmeyle birlikte İslam içi dini inanç kimlikleri hep erimiştir. 
FLU İSLAM ÇİZGİSİ Türkiye'de Sünni bir gelenek egemen değildir. Türkiye'de çok flu, 14 asırlık tecrübeden süzülüp gelen ve Türkiye'nin medeniyetlerin beşiğinde olmasının da etkisiyle belli belirsiz İslami Müslümanlık çizgisi vardır. Ve insanlar bu farklılıkları tolere edebilirler. Diyanet olarak biz bunu bilinçli olarak yapıyoruz. 


</TEXT>
</DOC>
