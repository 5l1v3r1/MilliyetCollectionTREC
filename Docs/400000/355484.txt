<DOC>
<DOCNO> 355484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/son/sontur30.html </URL>
<DATE> 2005/06/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Batık Ulla gemisi haftaya çıkarılıyor 
</HEADLINE>
<TEXT>

     Ulaştırma Bakanı Binali Yıldırım, Hatay Havaalanı'nın ''hangi imkanlarla ve nasıl yapılacağı konusunda, kısa sürede karara varacaklarını'' bildirdi. 
     Bakan Yıldırım, çeşitli incelemelerde bulunmak üzere geldiği Hatay'da, Vali Abdulkadir Sarı'yı makamında ziyaret ederek, ilin sorunları hakkında bilgi aldı. 
     Havaalanı yapımının Hatay'ın Ankara'daki birinci gündemi olduğunu ifade eden Bakan Yıldırım, ''Bu konuda şu ana kadar çok sayıda olumlu ve olumsuz rapor hazırlandı. Bu rapor yarışını bitirmek amacıyla yapacağımız çalışmalar için incelemelerde bulunmak üzere buradayım'' dedi. 
     Kısa süre önce bakanlık teknik elemanlarının havaalanı hakkında bir rapor hazırlayarak kendisine ilettiğini belirten Bakan Yıldırım, şöyle konuştu 
     ''Arkadaşlarımız, uçuş emniyeti konusunda incelemelerde bulundular. Havaalanının hangi imkanlarla ve nasıl yapılacağı konusunda kısa sürede karara varacağız. Uzun zaman önce yapımına başlanan ve İl Özel İdaresi'nin kıt kaynaklarıyla çalışmaları sürdürülen havaalanı için bir çözüm bulacağız.'' 
     
     İSKENDERUN'DAKİ BATIK GEMİ 
     Bakan Yıldırım, bir gazetecinin İskenderun Körfezi'nde batan ''M V Ulla Gemisi''nin atık yükünün boşaltımındaki sorunlarla ilgili sorusu üzerine de şunları söyledi 
     ''Başlayan çalışmalar, atığın su içinde sertleşerek beton yapıya kavuşması nedeniyle aksadı. Bu nedenle kesici aletleri olan hortumla gerekli araç gereçler temin edildi. Önümüzdeki Cuma günü çalışmalara başlanacak. 
     Bu konuda insanlarımızın kafasını rahatlatmak için her şeyi yapacağız. Yapılan son tahlillerle atığın herhangi bir zehirli etki yaratmadığı tespit edildi. Çıkartma çalışmaları sırasında da betonlaşmış olduğundan herhangi bir dağılma ve zarar verme söz konusu olmayacak. Bu konuda son olarak Suriye'nin denizcilikten sorumlu yetkilileriyle de görüştük. Hiçbir problem yok.'' Hatay'daki Ulaştırma Müdürlüğü'nün kapatılması ve işadamlarının Mersin'e gitmek zorunda kalmalarıyla ilgili soru üzerine de Bakan Yıldırım, ''Ulaştırmayla ilgili bölge müdürlükleri birleştirilerek sayısı 23'den 13'e indirildi, ancak yeni bir yapılanma yürütüyoruz. Çalışmaları tamamladığımızda bu olumsuzluğu gidermek için de gerekli önlemleri alacağız'' dedi. 
     Bakan Yıldırım, daha sonra, Valilik binasındaki Hatay Devleti Millet Meclisi ve Hatay Mücadelesi Sergi Salonu'nu gezdi. 
     Ziyarette, AK Parti Grup Başkanvekili Sadullah Ergin, AK Parti Hatay milletvekili Mehmet Soydan, Emniyet Müdürü Cafer Şahin ile Belediye Başkanı Mehmet Yeloğlu da hazır bulundu. 
     Bakan Yıldırım, Valilik binasına geçmeden önce Murat ve Mustafa Genco kardeşlere ait ''İstikbal Mobilya Centroom''un açılışını yaptı. 
     Burada yaptığı konuşmada, ülkenin en büyük sorununun işsizlik olduğunu belirten Bakan Yıldırım, ''Bu mağaza sayesinde birçok kişi buradan ekmek yiyecek. Emeği geçenleri kutluyor, hayırlı olmasını diliyorum'' dedi. 
     
</TEXT>
</DOC>
