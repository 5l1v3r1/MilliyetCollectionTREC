<DOC>
<DOCNO> 399279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/soneko27.html </URL>
<DATE> 2005/11/30/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Aygün Kredi Kartı Tasarısı'na "evet" dememiz mümkün değil 
</HEADLINE>
<TEXT>

     Ankara Ticaret Odası ATO Başkanı Sinan Aygün, Kredi Kartları Yasa Tasarısı'na ''evet'' demelerinin mümkün olmadığını belirterek, ''Yasa beklediğimiz gibi çıkmazsa, Kredi Kartı Mağdurları Derneği'ni kurduracağız'' dedi. 
     ATO ve Türk Ekonomi Bankası TEB arasında, ATO üyelerine ucuz kredi sağlamaya yönelik kredi protokolü imzalandı. 
     Protokole, ATO adına Başkan Sinan Aygün, Banka adına da TEB Genel Müdür Yardımcısı Cemal Kişmir imza koydu. 
     İmza töreninde konuşan Aygün, yapılan işbirliği ile ATO üyelerinin yüzde 1.50 faiz oranıyla 3-36 ay vadede 100 bin YTL'ye kadar kredi kullanabileceğini belirterek, bankanın, üyelere nakit akışlarını düzenlemeye yönelik çek karnesi uygulaması ile kredili mevduat hesabı olanaklarını da sunduğunu kaydetti. 
     ATO'nun yüzde 3-5'lerde olan kredi faiz oranlarını düşürme çağrısını hatırlatan Aygün, ''TEB bizim çağrımıza kulak verdi, faiz oranlarının yüzde 1.5'lara inmesi bizim için çok önemlidir. Bu bize can suyu, umut oldu'' diye konuştu. 
     TEB Genel Müdür Yardımcısı Cemal Kişmir de ATO ile ortaklık anlamasına imza koymaktan duydukları memnuniyeti dile getirdi. 
     TEB'in faaliyetlerini hızla geliştirdiğini bu kapsamda, sivil toplum örgütleri ile işbirliğine önem verdiklerini anlatan Kişmir, ''Bize bir an önce bu kredileri tesis etmek kaldı'' dedi. 
     Bankanın anlaşma ile ne kadarlık bir kredi hacmini üyelere vermeyi öngördüğünün sorulması üzerine Kişmir, kredi hacmine bir limit koymadıklarını, ancak 6 aylık bir sürede 1-2 trilyon liralık bir rakamın yakalayacaklarını tahmin ettiklerini söyledi. 
     
     KREDİ KARTLARI YASA TASARISI 
     Bir gazetecinin ATO'nun bir banka satın alma düşüncesi olup olmadığını sorması üzerine de Aygün, kendilerinin yapmadığı bir konunun da bankacılık olduğunu söyleyerek, bunun da kanundan kaynaklandığı ifade etti. 
     Aygün, ''Kendi bankamız da olsaydı, kredi faiz oranları yüzde 1.5'den daha düşük olamazdı, çünkü paranın da bir maliyeti var'' dedi. 
     Kredi kartları yasa tasarısını da değerlendiren Aygün, söz konusu tasarıya ''evet'' demelerinin mümkün olmadığını ifade ederek, faiz oranlarının daha da düşürülmesi gerektiğini belirtti. 
     Aygün, Bankalar Birliği'ni bu konuda mutabakata varmak için zirve yapmaya çağırdı. 
     
     KREDİ KARTI BORÇLARI SOSYAL FELAKETE DÖNÜŞÜYOR'' 
     Kredi kartı borçlarının çeşitli sosyal felaketlere dönüştüğünü savunan ve bu konuda gazetelerde yer alan intihar, boşanma haberlerini örnek gösteren Aygün, hükümetin yasa tasarısına ''çeki-düzen'' vermesi gerektiği görüşünü dile getirdi. Aygün, şunları kaydetti 
     ''Türkiye'nin bütçesini denk getiren siyasilerin, vatandaşların bütçesini de denk getirmesi lazım. Kredi kartları faiz borçları nedeniyle 500-600 bin vatandaşımız rehin kalmıştır. Yasa beklediğimiz şekilde çıkmazsa Kredi Kartları Mağdurları Derneği'ni kurduracağız. Bu derneğin de 600 bine yakın geniş kapsamlı üyesinin mevcut olacağı açıktır.'' 
     
</TEXT>
</DOC>
