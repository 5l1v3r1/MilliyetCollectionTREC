<DOC>
<DOCNO> 377375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sontur17.html </URL>
<DATE> 2005/09/10/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kızılay'dan Telafer'e yardım malzemesi... 
</HEADLINE>
<TEXT>

     Türkiye Kızılay Derneği, acil insani ihtiyaçların karşılanabilmesi için Telafer'e 5 tır dolusu acil barınma ve beslenme malzemesiyle personel gönderecek. 
     Türkiye Kızılay Derneği'nden yapılan açıklamada, dünyadaki bütün Kızılay ve Kızılhaç derneklerinin Telafer'de yaşanan trajediden büyük üzüntü duyduğu ve gelişmeleri kaygıyla izlediği belirtilerek, ''Türk Kızılayı, operasyonu düzenleyen kuvvetlere Telafer'e insani yardım yapma yolunun açılması çağrısında bulunmaktadır'' denildi. 
     Gerek kenti terk eden gerekse hala Telafer'de yaşayanların acil barınma ve beslenme desteğine ihtiyaçları bulunduğu kaydedilerek, Türk Kızılayı'nın acil ihtiyaçların karşılanabilmesi için bölgeye gitmek için gönüllü talip olan personel ile birlikte 5 tır dolusu acil barınma ve beslenme malzemesi göndereceği bildirildi. 
     İnsani yardım operasyonlarına izin verilmesi halinde bölgeye daha fazla yardım gönderilmesi için de hazırlıkların tamamlandığı kaydedildi. 
     
     ABD'DE YAŞANAN FELAKET 
     Öte yandan, ABD'de yaşanan felakete Türk halkının yardım elini uzatabilmek için Türk Kızılayı'nın muhataplarıyla görüşmeleri tamamladığı belirtilerek, ''Bu ülkeye yapılacak yardıma önümüzdeki günlerde son şekli verilecektir'' denildi. 
     Kızılay'a, tüm banka şubelerinde açılan 2868 dolu hesap yoluyla ya da her üç GSM operatöründen 2868'e kısa mesaj göndererek bağışta bulunulabileceği bildirildi. 
     
</TEXT>
</DOC>
