<DOC>
<DOCNO> 382245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko36.html </URL>
<DATE> 2005/09/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Türkler 10 yıl içinde AB GSMH'sine 72.6 milyar avro katkı sağlayacak 
</HEADLINE>
<TEXT>

     Türk-Alman Ticaret ve Sanayi Odası TD-IHK Başkanı Kemal Şahin, Türk girişimcilerin 10 yıl içinde Avrupa'da 960 bin kişiye istihdam sağlayacağını saptayan araştırma sonuçlarına göre, Türkler'in AB GSMH'sine 72.6 milyar avroluk katkı sağlayacağını kaydetti. 
     Türkiye ile Almanya arasındaki ekonomik ilişkilerin gelişmesi için faaliyet gösteren TD-IHK tarafından Türkiye Araştırmalar Merkezi'ne TAM yaptırılan ''Avrupa Birliği ve Almanya'daki Türk Girişimcilerin Ekonomik Gücü'' araştırmasının sonuçları, düzenlenen bir basın toplantısıyla Kemal Şahin tarafından kamuoyuna açıklandı. 
     Şahin, Avrupa ülkelerinde, sayıları 94 bini bulan Türk girişimcilerin çok büyük bir güç oluşturduğuna dikkati çekerek, araştırma sonucuna göre bu sayının 2015 yılında 160 bini bulacağını ifade etti. 
     Avrupa'daki Türk girişimcilerin hızla büyüyen bir potansiyel olduğunu aktaran Şahin, söz konusu girişimcilerin, karşılıklı yatırım ve ticari ilişkilerin gelişmesinde köprü görevi göreceklerini söyledi. 
     Avrupa'da yaklaşık 4 milyon düzeyindeki Türk nüfusunun, AB üyesi 8 ülkenin nüfusundan fazla olduğunu belirten Şahin, bu nüfusun da politik olarak iyi organize olması gerektiğini ifade etti. 
     TD-IHK Başkanı Kemal Şahin, Avrupa'daki Türkler'in ancak iyi örgütlenerek Avrupa siyasi arenalarında ağırlığını hissettirebileceğini ve AB sürecindeki Türkiye'ye önemli katkılar sağlayacağını dile getirdi. 
     Avrupa'daki Türk kökenli vatandaşların, AB milli gelirine sağladığı katkının Türkiye milli gelirinin dörtte biri oranında olduğunu da aktaran Şahin, şöyle devam etti 
     ''Araştırmamız, AB ülkelerinde yaşayan ve buralarda faaliyette bulunan Türk girişimcilerin toplam 40.5 milyar avroluk cirolarıyla 451 bin kişiyi istihdam ettiğini göstermiştir. Türk girişimcilerin 10 yıl içinde 960 bin kişiye istihdam sağlayacağını saptayan araştırmamıza göre, Türkler AB GSMH'sine 72.6 milyar avroluk katkı sağlayacak. 
     Türkiye'nin müzakere dönemi öncesinde sadece girişimcileriyle Avrupa'da sahip olduğu ve olacağı gücü bilimsel göstergelerle anlatan araştırmamız, yarının AB ekonomisini ve bu ekonomideki Türk girişimci gücünün ulaşacağı noktayı göstermektedir. Bu araştırma, aynı zamanda Türk girişimcileriyle ilgili en güncel ekonomik bilgileri de içeriyor olması nedeniyle bir rehber özelliği taşımaktadır.'' Toplantıda, TAM Başkanı Prof. Dr. Faruk Şen de, araştırmanın teknik detayları ve uygulanan bilimsel yöntemler hakkında bilgi verdi. 

     
</TEXT>
</DOC>
