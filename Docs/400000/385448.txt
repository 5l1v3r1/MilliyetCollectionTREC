<DOC>
<DOCNO> 385448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun40.html </URL>
<DATE> 2005/10/10/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Pakistan'da enkaz altından bir kadın ve bir çocuk kurtarıldı 
</HEADLINE>
<TEXT>

     Güney Asya'da meydana gelen 7,6 büyüklüğündeki depremin vurduğu Pakistan'ın başkenti İslamabad'da, çöken bir apartmanın enkazı altından 62 saat sonra bir kadın ile çocuğun kurtarıldığı açıklandı. 
     Bölgede yaşayan ve yardım çalışmalarına katılan bir tanığın açıklamalarına göre, bir kadın ve bir çocuk, depremin vurduğu cumartesi sabahından bu yana zamana karşı yarışarak çalışan kurtarma görevlileri tarafından çevredekilerin sevinç çığlıkları arasında enkaz altından sağ olarak çıkarıldı. 
     Enkaz altından başka sesler de duyulduğu ve kurtarma ekiplerinin bir çocuğu daha kurtarmaya çalıştığı belirtildi. 
     Merkez üssü başkent İslamabad'ın yaklaşık 90 kilometre kuzeyi olan 7.6 büyüklüğündeki deprem Güney Asya'da etkili olmuş, Keşmir'in Pakistan'a bağlı bölümünde yaklaşık 30 bin kişinin öldüğü açıklanmıştı. 
     
</TEXT>
</DOC>
