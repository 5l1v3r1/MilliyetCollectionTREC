<DOC>
<DOCNO> 366474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur02.html </URL>
<DATE> 2005/08/02/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Serbest bırakılan AKP'li Başkan Kaçırılan er cuma günü bırakılacak 
</HEADLINE>
<TEXT>

     Bingöl’de, 6 gün önce terör örgütü PKK üyelerince kaçırılan Bingöl’ün Yayladere İlçesi Belediye Başkanı Haşim Akyürek dün akşam serbest bırakıldı. 
     Saat 20.20’de Yayladere İlçesi Sarıtosun kırsalında serbest bırakılan Akyürek, saat 22.00’de evine ulaştı. Haberin duyulmasıyla evi ziyaretçi akınına uğrayan Başkan Akyürek, "Sağlığım yerinde, ancak çok yürüdüm ve çok meşakkat çektim" dedi. Haşim Akyürek yaşadıklarını AA muhabirine anlattı. 
     Yayladere’deki Sülbüs Dağı’nı turizm merkezi yapmak için bir yılı aşkın süredir çalıştığını belirten Akyürek, bir hafta önce, Almanya’dan gelen bir yakını ile birlikte bu dağa gittiklerini, dönüşte kaçırıldığını söyledi. 
     Akyürek, şöyle devam etti 
     "Bayağı yürüdük. Nazimiye, Pülümür ve Kiğı bölgelerine götürüldüm. Bana iyi davrandılar. Sarıtosun Mahallesi Hersek mezrasında serbest bırakıldım. Sağlığım iyi, ancak çok yürüdüm ve çok meşakkat çektim. Evime geldim, mutluyum. Meclis İdare Amiri Fevzi Berdibek, İçişleri Bakanı ve Başbakanımız arayıp geçmiş olsun dileklerinde bulundu. Benim kaçırılma sebebim, Haşim Akyürek değil, AK Partili oluşum." Akyürek, kendisini alıkoyanların, meselenin gündem oluşturmasını istediklerini söyledi. 
     Alıkonulduğu süre içinde toprakta yattığını anlatan Akyürek, "Kalp hastası olduğumu öğrendiler ve beyaz et verdiler. Kahvaltıları zengindi" diye konuştu. 
     Akyürek ayrıca, alıkonulduğu süre içinde, Tunceli’de kaçırılan Er Coşkun Kırandi ile karşılaşmadığını, ancak kendisini serbest bırakan kişilerin, er Kırandi’yi de en geç cuma günü serbest bırakacaklarını söylediklerini ifade etti. 
     
</TEXT>
</DOC>
