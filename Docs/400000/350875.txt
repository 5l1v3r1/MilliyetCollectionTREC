<DOC>
<DOCNO> 350875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/ekonomi/eko01.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun TSE'de rüşveti tam yakalayamadık 
</HEADLINE>
<TEXT>


TSE'deki yolsuzluk iddialarıyla ilgili süren operasyonda 'rüşveti tam yakalayamadıklarını', yolsuzluğa zemin olacak belgeler bulduklarını belirten Bakan Coşkun, 'Bir çok aksaklık olduğu anlaşılıyor' dedi 

ANKARA Milliyet 

Sanayi ve Ticaret Bakanı Ali Coşkun, son günlerde Türk Standartları Enstitüsü TSE ile ilgili kamuoyuna yansıyan yolsuzluk iddiaları konusunda soruları yanıtlarken, "Operasyonlarda tam rüşveti yakalayamadık ama bu yolsuzluklara zemin hazırlayacak belgeler tanzim edildiğine göre, burada görevi ihmalden tutun bir çok aksaklıklar olduğu anlaşılıyor" dedi. 
TSE ile ilgili eskiden beri var olan bazı iddiaların incelenmesi kapsamında 229 bin 764 dosyanın "bir salona dökülerek arandığını" anlatan Coşkun 1000'in üzerinde dosyada karalama ve tarife değişikliğine rastlandığını belirtti. Coşkun, Teftiş Kurulu'nun yolsuzluklara sebebiyet verecek tespitler yaptığını ve bu doğrultuda bazı çalışanların savcılığa sevk edildiğini bildirdi. 
Savcılığın kararıyla da İstanbul Emniyeti'nin yaptığı operasyon ile 19 kişinin gözaltına alındığını kaydeden Coşkun, bunlardan 7'sinin yargılandığını kaydetti. 

'Başkan yetki kullandı' 
"AB normlarına uyumlaştırılmış çok önemli bir kuruluş olan TSE'ye, gölge düşmesini hiçbir zaman istemiyoruz" diyen Coşkun, TSE Başkanı Kenan Malatyalı'nın da kanuni yetkisini kullanarak 14 personeli görevden aldığına işaret etti. Coşkun, TSE'de yapılan yolsuzluklara adı karışan personel ile bunların birinci derecede yakınlarının mal varlıklarını incelettiklerini söyledi. 
CE işareti taşıyan Avrupa menşeli malların, yeniden laboratuvarlara girmeden gümrüklerden geçebildiğini anlatan Coşkun, CE belgesi olmayan mallara CE belgesi varmış gibi rapor verildiğini, böylece bu malların gümrüklerden rahatlıkla geçtiğini söyledi. 
Yine CE belgesi bulunmayan Uzakdoğu mallarının AB menşeli mal gibi gösterilerek gümrüklerden geçtiğini ifade eden Coşkun, ayrıca gümrük tarife pozisyonuna dahil mallar için ödenmesi gereken bir para bulunduğunu, ancak söz konusu malın gümrük tarife pozisyonu belgesinde usulsüz değişlikler yapılarak, bazı malların ya gümrüksüz ya da düşük gümrükle yurda sokulduğunun tespit edildiğini söyledi. 

'Operasyondan rahatsız olanlar var' TSE'de yaşananların bir kurum veya işletmede meydana gelen bir aksaklık olduğunu belirten Bakan Ali Coşkun, şöyle devam etti 
"Biz bunun üzerine gitmeseydik, belki de kimse duymazdı. Bazı kesimlerde mutlu olurdu. Tabii burada, bunlar TSE'de hakkında dava açılanlar suçlu olduğu kadar, tespit edemiyoruz ama gümrüklerden malını geçiren işadamı da suçlu. Hatta bazılarının rahatsız olduğunu duyuyorum. Diyorlarmış ki Ali Bey buna müdahale etti, biz işimizi yapamıyoruz. Yani kalitesiz malı, teknolojik ömrü bitmiş ya da tarife sahtekarlığı yaparak az vergi ödeyerek Türkiye'ye soktuğu malı, bu müdahale dolayısıyla yapamadığı için şikayetçi olanlarda varmış." 
Coşkun, TSE ile ilgili hazırladıkları yeni yasayla kurumu yeniden yapılandıracaklarını da bildirdi. 


</TEXT>
</DOC>
