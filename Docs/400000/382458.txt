<DOC>
<DOCNO> 382458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/29/spor/spo02.html </URL>
<DATE> 2005/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex büyüledi 
</HEADLINE>
<TEXT>


Christoph Daum, mükemmel oynayıp, üç gole de katkı sağlayan Brezilyalı yıldıza övgü yağdırdı, "İstisna bir futbolcu. Sadece onu izlemek için bile stada gelip, yerinizi alabilirsiniz" ifadelerini kullandı 


Sarı - Lacivertli kulüpte, PSV Eindhoven karşısında ortaya konulan güzel futbol ve alınan farklı galibiyet yüzleri güldürdü. 
Teknik Direktör Christoph Daum, daha önce Avrupa maçlarındaki futbolu eleştiri konusu olan, ancak bu sezon iki maçta toplam 3 gol atan Alex'e tam not verdi, "Her üç golde de katkısı var. Muhteşemdi. Bir o kadar da arkadaşlarına pozisyon hazırladı. Dünya klasmanına girer. İstisna bir futbolcu. Sadece onu izlemek için bile stada gelip, yerinizi alabilirsiniz. Özellikle ikinci golde Alex ve Anelka'nın paylaşımı dünya klasmanına girebilecek nitelikteydi. Anelka'yı durdurmak da gerçekten çok zor" dedi. Tüm futbolcuları tek tek öven Alman hoca, Serkan'ın da en iyi performansını çıkardığını belirtti. 

'Cevizi kırdık' 
PSV'nin çok organize bir takım olduğunu kaydeden Daum, şöyle devam etti "PSV, kırmamız gereken çetin bir cevizdi ve bunu başardık. İsabetli paslarla, istediğimiz aldık. Avrupa'da söz sahibi olmak istiyorsak, takımımızın şu andaki gibi güvenli paslar oynaması çok önemli. Özellikle ikinci yarıdaki futbol için oyuncularımı tebrik ediyorum. PSV'nin sadece Önder ve Serkan'ın vermek zorunda olduğu iki pozisyonu vardı. Takım olarak sürekli gelişip, güçleniyoruz. Ben de her geçen gün kendimi geliştiriyorum. Şu ana kadar da gayet iyi yoldayız. Ancak şimdi 24 saat sevinme hakkımız var. Daha sonra ekmeğimizi kazandığımız Türkiye Ligi'ne dönüp yola devam etmeliyiz". 
Bu arada 1990-1991 sezonunda bir süre Fenerbahçe'yi çalıştıran PSV Eindhoven Teknik Direktörü Guus Hiddink, 14 yıl sonra Kadıköy'de maça çıktı. Fenerbahçeli taraftarların protestosuyla karşılaşan Hollandalı hoca, sakatlıkları nedeniyle sadece ikisini oynatacağını vurguladığı 6 futbolcusuna da forma verdi. 

Meşale öfkesi 

Alex'in attığı ilk golden sonra Fenerium tribününden yakılarak sahaya atılan bir meşale büyük tepkiye yol açtı. Başkan Aziz Yıldırım, oturduğu koltuktan kalkıp, meşalenin yakıldığı yöne doğru tepkisini dile getirirken, meşaleyi yakan taraftar da tribünlerin öfkesiyle karşılaştı. Şükrü Saracoğlu'nu tıklım tıklım dolduran Sarı - Lacivertliler, "Republic of Fenerbahçe Fenerbahçe Cumhuriyeti yazılı dev bayrak açarken, "No Fear" Korku yok kartonları da dikkat çekti. Seyirciler maç bitimi bir süre daha tribünlerde kalıp, zaferi kutladılar. 


</TEXT>
</DOC>
