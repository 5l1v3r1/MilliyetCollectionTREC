<DOC>
<DOCNO> 398627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/soneko10.html </URL>
<DATE> 2005/11/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sokaktaki işsizlik yüzde 18'i aşıyor 
</HEADLINE>
<TEXT>

     Toplumsal olarak "işsiz" diye nitelendirilmelerine rağmen uluslararası standartlara göre hazırlanan işgücü istatistiklerinde iş gücüne dahil edilmeyen ve işsiz kabul edilmeyenler de dahil edildiğinde resmi olarak yüzde 9.4 olarak açıklanan işsizlik oranı yüzde 18.1’e kadar ulaşıyor. 
     Türkiye İstatistik Kurumu’nun TÜİK çeşitli uluslararası standartlara göre yaptığı sınıflamada, özellikle işsiz olduğu halde iş bulmaktan umudunu kestiği için iş aramayan, ancak iş bulsa hemen çalışabilecek durumda olanlar işgücüne ve dolayısıyla işsiz sayısına dahil edilmiyor. Ayrıca, mevsimlik çalıştığı için o mevsimde işi olmayanlar da işgücüne ve işsizler arasına alınmıyor. Eksik istihdam olarak nitelendirilen, bir işte çok kısa süreli çalışan ve daha fazla çalışabilecek durumda olanlarla, gerçek mesleğinde çalışmadığı için iş arayanlar ise işgücüne dahil edildiği halde işsiz kabul edilmiyor. 
     TÜİK’in en son açıkladığı hanehalkı işgücü anketinin verilerine göre Türkiye’de 1 milyon 509 bin kişi iş bulmaktan umudunu kestiği için işgücüne dahil edilmedi. 
     Mevsimlik çalışanlardan ise 165 bin kişi de işgücüne ve işsizler arasına alınmadı. Eksik istihdamdakilerin sayısının ise 826 bin kişi olduğu belirlendi. TÜİK’in bu nedenlerle işsizler ordusuna dahil etmediği "işsizlerin" sayısı 2 milyon 500 bin kişiyi buluyor. Bunlar da dahil edildiğinde, resmi olarak 2 milyon 381 bin kişi açıklanan işsiz sayısı 4 milyon 881 kişiye yükseliyor. İşsizlik oranı ise yüzde 18.1 düzeyinde hesaplanıyor. 
     Söz konusu kişiler iş gücüne dahil edildiğinde ise Türkiye’deki toplam işgücü 26 milyon 893 bin kişiye çıkıyor. 
     Bir çok ülkede yüzde 60-70’in üzerinde seyreden iş gücüne katılma oranı ise yüzde 52 ile yine AB ve diğer ülkelerin oldukça gerisinde kalıyor. 
     
     İŞGÜCÜNE KATILIM DÜŞÜK 
     Uzmanlar diğer ülkelerde çok yüksek olan işgücüne katılımın Türkiye’de yüzde 49-50 gibi oranlarla oldukça geride kalmasının da doğrudan ekonomik gelişmelerle ilgili olduğunu belirtiyorlar. 

ANKA 
     
</TEXT>
</DOC>
