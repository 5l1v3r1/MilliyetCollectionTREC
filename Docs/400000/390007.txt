<DOC>
<DOCNO> 390007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/magazin/amag.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazinocular Kralı öldü 
</HEADLINE>
<TEXT>


1960 yılında sahibi olduğu Maksim Gazinosu'nda pek çok sanatçıyı şöhret yapan Gazinocular Kralı Fahrettin Aslan'ın vefatı sanat dünyasını yasa boğdu. Aslan, diyabet tedavisi görüyordu 

YAŞAR ÇAKMAK 

Eğlence dünyasının önemli isimlerinden olan ve "Gazinocular Kralı" olarak bilinen Fahrettin Aslan, Bostancı'daki evinde öldü. Dört yıldır şeker hastası olan ve yurtdışında tedavi gören, 73 yaşındaki Aslan'ın ölümü sanat dünyasını yasa boğdu. Aslan'ın sanatçı dostları acı haberi duyar duymaz evine akın etti. Bugüne kadar üç evlilik yapan ve altı çocuk babası olan Aslan, yarın Teşvikiye Camii'nde kılınacak öğle namazından sonra Zincirlikuyu Mezarlığı'ndaki aile kabristanına defnedilecek. 
Erzurum'un İspir ilçesinde 1932 yılında doğan Aslan, 9 yaşındayken çalışmak için İstanbul'a geldi. Aslan, gazinoculuğa 14 yaşında komi olarak başladı. 1959 yılında ünlü "Maksim Gazinosu"na ortak olan Aslan, bir yıl sonra gazinonun tek sahibi haline geldi. 
Aslan, 1991 yılına kadar birçok ünlü sanatçıyı sahneye çıkardı. Bebek Maksim ve Taşlık Maksim'den sonra Caddebostan Maksim'i açan Aslan, daha sonra Bebek ve Taşlık Maksim'i kapattı. Taksim Maksim ve Caddebostan Maksim'de sanatseverleri ağırlayan Aslan, Sibel Can, Seda Sayan, Harika Avcı, Ahmet Özhan gibi isimleri ilk kez sahneye çıkardı ve şöhrete kavuşturdu. 

Son isteği olmadı 
Taksim Maksim'de en son Petek Dinçöz'ü sahneye çıkaran ve üç kez umreye giden Aslan'ın isteklerinden biri de hacca gitmekti. Yakınlarına, "Allah nasip ederse Hacca gitmek istiyorum" diyen Aslan'ın bu son isteği gerçekleşemedi. 
Sanatçıların sahneye çıkmak için yüksek paralar istemesi üzerine bir süre Maksim Gazinosu'nu kaptan Aslan "Bunlar kendi vitrinlerini yapmak istiyorlardı, ben de kapattım. Bu paralara kimse gazinoya gelmez" diyerek sanatçıların tepkisini çekmişti. 
Maksim Gazinosu'nu bir dönem ünlü işletmeci Şefik Öztek'le birlikte Maksim Laila olarak işleten Aslan, sonra bundan vazgeçip, Taksim Maksim Gazinosu'nun bulunduğu yerin otel ve cep gazinosu yapılması için yabancı bir şirketle anlaşmaya varmıştı. 

'İkinci babamdı' 
Sibel Can, Fahrettin Aslan'ın ölümünün ardından şunları söyledi 
"Fahrettin Aslan benim ikinci babamdı. Bütün işlerimi ona sormadan yapmazdım. Olayı duyar duymaz Bostancı'daki evine gittim. O beni, elimden tutup buralara kadar getiren kişidir. Her şeyimi ona borçluyum. Hiçbir bayram elini öpmeden bir yere gitmezdim. Yanında bacak bacak üstüne bile atamazdım. İkinci babamı kaybettim. Tüm sanat dünyasının başı sağ olsun." 
Fahrettin Aslan'ın ölüm haberini duyan Bülent Ersoy'un ise krize girdiği için ilaçlarla ayakta durduğu ve konuşamadığı öğrenildi. 

Emel Sayın 
'Gazinolar şimdi öldü' 
"Fahrettin Aslan'la birlikte gazinolar asıl şimdi öldü. Önceki gece aramayı düşündüm ama kısmet olmadı. Sabah kendisini arayıp hatırını soracaktım, acı haberi duyunca şoke oldum. 1970'te birlikte çalışmaya başladık. Çok titiz bir adamdı. Oğlu Selçuk Aslan'la bir yıl evli kaldık. Beni çocuklarından ayırmadı, çok severdi." 

Ajda Pekkan 
'Yıllarca birlikteydik' 
"Çok kıymetli bir insandı. Öldüğünü öğrenince çok üzüldüm. Yıllarca birlikte çalıştık. En son Bülent Ersoy'la Muazzez Abacı'nın birlikte sahne aldığı programı izlemeye gitmiştim. Çok keyifli bir gece geçirdik. Sonra Fahrettin Bey'in yanına gittim. Bana 'Hadi kız, gel bu gazinoları tekrar şenlendirelim' dedi." 

Muazzez Abacı 
'Fasıl müziğini severdi' 
"1974'te birlikte çalıştık. Hep sanatçıları yanında görmek isterdi. Başka gazinoda çalışmasını istemezdi. Fasıl müziğini çok severdi. Bir gün Dündar Kılıç'la ön masada beni dinliyorlardı. Makber'i okumamı istedi. İsteğini yerine getirdim. Sesimi çok beğendiğini garsonlardan öğrendim. Bu beni çok sevindirmişti." 

Gönül Yazar 
'Hastalığını duymadım' 
"Fahrettin Aslan Bey'in yanında çok küçük yaşlarda işe başladım. 18 yaşındaydım. O zaman Maksim yoktu, başka gazinoları vardı. Oralarda sahneye çıktım. Fahrettin Bey benim babam gibiydi. Fahrettin Aslan'ın hasta olduğunu hiç duymadığım için ölümü beni şoke etti." 


</TEXT>
</DOC>
