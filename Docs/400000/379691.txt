<DOC>
<DOCNO> 379691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonsiy12.html </URL>
<DATE> 2005/09/19/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Org. Özkök'ten Gaziler Günü'nde önemli mesajlar... 
</HEADLINE>
<TEXT>

     Genelkurmay Başkanı Orgeneral Hilmi Özkök, "Özellikle ’etnik milliyetçilikle’ ulusal kimliğimizin ve üniter yapımızın ayrıştırılmaya ve bizleri bir arada tutan ortak değerlerimizin aşındırılmaya çalışıldığı bir ortamda, siz gazilerimizin varlığı ve ifade ettiği anlam, bizlere ayrı bir güç vermektedir" dedi. 
     Orgeneral Özkök, Gaziler Günü dolayısıyla yayınladığı mesajında, Türk Silahlı Kuvvetleri olarak kahraman gazilerin bu mutlu gününü kutlamanın derin heyecanı içinde olduklarını belirtti. 
     Gazilerin, ulus olma bilincini oluşturan temel değerlerin ve ulus olarak sahip olunan şanlı geçmişle arasında olması gereken güçlü bağın en önemli halkalarından birini oluşturduğunu vurgulayan Orgeneral Özkök, mesajında şunları kaydetti 
     "Özellikle ’etnik milliyetçilikle’ ulusal kimliğimizin ve üniter yapımızın ayrıştırılmaya ve bizleri bir arada tutan ortak değerlerimizin aşındırılmaya çalışıldığı bir ortamda, siz gazilerimizin varlığı ve ifade ettiği anlam, bizlere ayrı bir güç vermektedir. Çünkü gazilerimiz, varoluşumuzun, birlik ve beraberliğimizin ve genç beyinlere aşılamaya çalıştığımız ’ulus bilincinin ve vatan sevgisinin’ sembolleridir." 
     
     "AYRILIK, KABUL EDİLMEZ BİR KÜTLE..." 
     "Bizler, üzerinde yıllardır yaşadığımız ve her köşesi şehit kanıyla sulanmış bu güzel vatanımızı, atalarımızdan bizlere kalan en kıymetli hazine ve Büyük Atatürk’ün de ifade ettiği gibi ’Hiçbir kayıt ve şart altında ayrılık kabul etmez bir kütle’ olarak kabul ediyoruz" diyen Orgeneral Özkök, şunları kaydetti 
     "Ayrıca ayrımcılığı ve ırkçılığı kesinlikle reddeden, Türk halkının kökeni ne olursa olsun eşitliğini, birliğini ve birlikte yaşama iradesini esas alan, çağdaş bir yaklaşımla şekillendirilmiş ve her şeyden önemlisi, çok açık bir şekilde Anayasamızda da somutlaşmış ’Atatürk Milliyetçiliğine’ büyük önem atfediyor ve onu ulusal varlığımızın çimentosu ve geleceğimizin en büyük güvencesi olarak görüyoruz." 
     
     HABİS EMELLER... 
     Orgeneral Özkök, şöyle devam etti 
     "Diğer taraftan, bu mutlu günde şunu önemle ifade etmek isterim ki, ulusun ve ülkenin bütünlüğünü ve üniter devlet yapısını tartışmaya açan çevrelerle son günlerde yaşanan gelişmeleri fırsat bilerek, gerçek dinle hiçbir alakaları olmadığı halde, İslam dinini sapık amaçları için kötüye kullanarak halkımızı yanıltmaya çalışan ve hatta daha da ileri giderek kendilerini Türkiye Cumhuriyeti ile açık bir hesaplaşma içinde gösteren mürteci grup, her zamanki gibi karşılarında bütün toplumsal güçleri ve Türk Silahlı Kuvvetlerini bulacaklar ve hiçbir zaman habis emellerine ulaşamayacaklardır. 
     Bu kutsal topraklar üzerinde bağımsız ve onurlu bir şekilde yaşıyorsak, bunu aziz şehitlerimize ve siz kahraman gazilerimize borçlu olduğumuzun bilinci içerisinde başta Ulu Önder Gazi Mustafa Kemal Atatürk ve onun silah arkadaşları olmak üzere, aziz şehitlerimizi ve ebediyete intikal eden gazilerimizi rahmetle anarken, hayatta olan gazilerimize ve onların değerli ailelerine ve yüce ulusumuza saygılar sunarım." 
     
</TEXT>
</DOC>
