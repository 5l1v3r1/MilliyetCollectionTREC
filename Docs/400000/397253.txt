<DOC>
<DOCNO> 397253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun20.html </URL>
<DATE> 2005/11/23/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
CIA uçaklarının Finlandiya'yı da kullandığı sanılıyor... 
</HEADLINE>
<TEXT>

     Çeşitli ülkelerde işkence merkezleri kurduğu ortaya çıkan Amerikan Merkezi Haberalma Teşkilatı'nın CIA uçaklarından birinin Finlandiya'yı da kullandığı sanılıyor. 
     Finlandiya gazetesi Borgaabladet, Lockheed C-130 Herkül tipi bir uçağın, Irak'ta Saddam Hüseyin rejiminin devrilmesinden 5 hafta sonra, 16 Mayıs 2003 tarihinde uluslararası Helsinki-Vantaa Havaalanı'na iniş yaptığını, daha sonra da Stockholm istikametine gitmek üzere havalandığını yazdı. 
     Haberde, N8213G numarasıyla Montana eyaletine kayıtlı olduğu belirtilen uçağın kanadında ''Prescott'' yazdığı ifade edilirken, Amerikan basınındaki haberlerde, Prescott Support şirketinin, CIA'nın mahkumları taşınmasında yardım ettiğinin yazıldığı hatırlatıldı. 
     Finlandiyalı yetkililer, şu ana kadar CIA uçaklarından hiçbirinin Finlandiya'ya inmediğini ifade ediyor. 
     Dünya basınında çıkan haberlerde, bu uçakların, aralarında İspanya, Norveç ve İsveç'in yer aldığı çeşitli Avrupa ülkelerinin havaalanlarına iniş yaptığı belirtilmiş, bu ülkelerin çoğu da ABD'den açıklama istemişti. 
     Amerikan gazeteleri ise bu uçakların mahkumların işkence görecekleri ülkelere taşınmasında kullanıldığını yazmıştı. 
     
</TEXT>
</DOC>
