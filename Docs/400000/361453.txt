<DOC>
<DOCNO> 361453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur17.html </URL>
<DATE> 2005/07/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
PKK'nın mayınları genelde İtalyan yapımı 
</HEADLINE>
<TEXT>

     Özgür CEBE DİYARBAKIR, DHA 

      GÜNEYDOĞU’da son günlerde güvenlik güçlerine yönelik artan terör eylemleri nedeniyle terörün yoğun olduğu bölgelerin kırmızı işaretli haritası çıkarıldı. İstihbarat birimlerince hazırlanan raporda, PKK'nın artan mayınlama eylemlerinde kullandığı mayınların yüzde 60'ının İtalyan yapımı olduğu belirtildi. 
     PKK’nın Güneydoğu’da son 3 ay içerisinde uzaktan kumandalı mayınlı saldırıları nedeniyle bölgedeki üst düzey sivil ve askeri yetkililer, geçen ay terör zirvesi’nde gelişmeleri değerlendirdi. Terörün yoğunluk kazandığı bölgelerin haritası çıkarıldı. Kırmızı işaret altına alınan bu bölgelerde güvenlik önlemleri artırıldı. 
     İstihbarat birimlerince hazırlanan raporlara göre, PKK’nın halen Kuzey Irak’ta 17 ayrı kampta faaliyeti bulunduğu ve 5 bin 500 civarında silahlı teröristi olduğu kaydedildi. Örgütün daha çok risksiz olduğu için uzaktan kumandalı mayınlama eylemlerine giriştiği belirtilen raporda, mayınların genelde İtalyan yapımı olduğu vurgulanıyor. 
     
</TEXT>
</DOC>
