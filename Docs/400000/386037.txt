<DOC>
<DOCNO> 386037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sondun36.html </URL>
<DATE> 2005/10/12/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Zaragoza havaalanı yeniden açıldı 
</HEADLINE>
<TEXT>

     Bask ayrılıkçılarının terör örgütü ETA'nın saldırı tehdidi üzerine boşaltılan Zaragoza havaalanı yeniden açıldı. 
     Yetkililer, başkent Madrid'in 300 kilometre kuzeydoğusunda bulunan Zaragoza kentindeki havaalanında, 4 saat boyunca yapılan aramalarda herhangi bir patlayıcı bulanmadığını, bunun üzerine alanın tekrar kullanıma açıldığını bildirdi. 
     Yetkililere gelen telefon ihbarında, ETA adına aradığını bildiren bir kişi 10.00-13.00 saatleri arasında havaalanına bombalı saldırıda bulunulacağını söylemişti. 
     Yetkililer, saldırı yapılacağı söylenen saatlerde uçuş olmaması nedeniyle havaalanında yolcu olmadığını ifade etti. 
     Zaragoza, Madrid ile Barselona arasında yer alan Aragon bölgesinin başkenti konumunda. Kentte haziran ayında ETA örgütü havaalanı yakınlarında bombalı saldırı düzenlemişti. 
     1968 yılından beri Bask bölgesinin bağımsızlığı için silahlı mücadele veren ETA, şimdiye kadar 800'den fazla kişiyi öldürdü. 
     
</TEXT>
</DOC>
