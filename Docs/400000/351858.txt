<DOC>
<DOCNO> 351858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy11.html </URL>
<DATE> 2005/06/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan Vakti geldiğinde bu meclis Cumhurbaşkanlığı seçimini yapar 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, "AK Parti’nin gündeminde Cumhurbaşkanlığı seçimi yoktur" dedi. 
     Erdoğan, partisinin grup toplantısında yaptığı konuşmada, son günlerde Cumhurbaşkanlığı seçimini gündeme getirenler bulunduğunu bildirerek, "Türkiye’de Cumhurbaşkanlığı seçimine iki yıl var. AK Parti’nin gündeminde Cumhurbaşkanlığı seçimi yoktur. Bunu gündeme taşıyanlar, bu ülkeye verebilecek hiçbirşeyi olmayanlardır" dedi. 
     Anamuhalefet partisi olan CHP’nin bugüne kadar birşey getiremediğini, birşey üretemediğini savunan Erdoğan, şunları söyledi 
     "Önerisi olmayan bu anamuhalefet, saçma sapan tekliflerle ülkenin gündemine birşeyler getirme gayretinde. Bir mum yaksınlar aydınlansınlar, karanlıktalar... Buna çok ihtiyaçları var, onu da söyleyeyim. Biz noktayı koyduk, dün hükümet sözcümüz söyledi, bugün de ben söylüyorum. Bizim gündemimizde bu yok. Cumhurbaşkanlığı seçimi nasıl yapılır, ne kadar zamanda yapılır, bunların hepsi bellidir. 
     Vakti, saati geldiğinde bu seçimi bu Parlamento yapacaktır. 
     Genel seçimlerin yapılmasına altı ay kala Cumhurbaşkanlığı seçiminin yapılmasını Yorgun bir parlamentonun Cumhurbaşkanlığı seçimi yapması gibi nitelemek kadar büyük zaaf olamaz. Bir defa bu ifade bir milletvekilinin kendisine saygısızlığıdır, Parlamento’ya saygısızlığıdır. Kimsenin bu Parlamento’nun enerjisini ölçme aleti kendi eline verilmemiştir, bunu da böyle bilsin. Bu Parlamento bu görevini gayet asil bir şekilde yapacak, onlara da gereken dersi vakti, saati geldiğinde verecektir. Bu böyle biline... Şu anda bunların derdi birşey üretelim değil, Gündemi nasıl meşgul ederiz, nasıl gündeme gireriz , dert bu. Onun için AK Parti’nin gündeminden bu çıkmıştır. Böyle birşey yoktur. Noktayı da biz burada buna koymuş bulunuyoruz." Erdoğan, ne Türkiye’nin kimliği ile çatışmalarını isteyenlerin ne de demokrasi yoluna taş dökenlerin muradlarına ereceğini belirterek, "Siyasete kirli kan pompalayan araçlar tedavülden kaldırılmıştır" dedi. 
     Erdoğan, partisinin TBMM grup toplantısında yaptığı konuşmada, Hükümet olarak, Meclis grubu olarak, parti teşkilatı olarak ilk günkü heyecanlarıyla yola devam ettiklerini bildirerek, "Yolumuz, Türkiye’yi büyütme yoludur. Okyanusları bunun için aşıyoruz ve gece-gündüz demeden yolumuza devam ediyoruz" diye konuştu. 
     Washington’dan Tokyo’ya, Moskova’dan Brüksel’e dünyanın bütün merkezlerinde Türkiye’nin tezlerini anlattıklarını kaydeden Erdoğan, şunları söyledi 
     "Türkiye’nin özgül ağırlığına, tarihi birikimine, onuruna, vakarına yaraşır bir siyaset ve yönetim çizgisi sergileyen AK Parti iktidarı içeride ve dışarıda sadece ama sadece Türkiye’yi büyütme davasını temsil ediyor. 
     Israrla ifade ettiğimiz bir gerçeği Türkiye’nin konuştuğu son günlerin gündemi olan Türkiye-ABD ilişkileriyle ilgili olarak bir kez daha hatırlatma ihtiyacı duyuyorum. 
     Şundan herkes emin olsun ki biz, ne yaptığımızı bilerek adımlarımızı atıyoruz. Birbirini tamamlayan bir siyaset çizgisi izliyoruz. İzlediğimiz siyaset çizgisi ne içeride ne dışarıda Türkiye’nin başını önüne eğdirmeyecek bir siyasettir. Bu hat, bu çizgi Türkiye’nin medeniyet çizgisidir. İnşallah bu çizgiden sapmadan yürüyüşümüzü sürdüreceğiz. 
     Ne Türkiye’nin kimliğiyle çatışmamızı isteyenler ne de demokrasi yoluna taş dökenler muradlarına erecekler. Türkiye’nin büyüklüğüne, büyüme iradesine, imkanlarına sonuna kadar güveniyoruz. 
     Kurduğumuz her ilişkiyi, sürdürdüğümüz diyalogu, her yakınlığı bu özgüvenle gerçekleştiriyoruz. Herkes bilsin ki Türkiye artık uluslararası ilişkilerini o ezik yılların üslubuyla sürdürmüyor. 
     Türkiye’nin bütün dünyaya söyleyecek sözleri olduğunu, dünyanın bütün aydınları, gazetecileri, siyasetçileri, kanaat önderleri biliyor. Bu sadece bilinmekle kalınmıyor. Aynı zamanda bizim bu düşüncelerimizi kendileri de paylaşıyor ve ifade ediyor. 
     Dünyanın geldiği noktada, Türkiye’nin dünyaya doğru kat ettiği mesafe geri dönüşü olmayan bir mesafedir." 
     
     "KAN POMPALAYAN" 

     Erdoğan, AK Parti ile Türkiye’de siyasetinin yenilendiğini ifade ederek, "Siyasete kirli kan pompalayan araçlar tedavülden kaldırılmıştır. Yeni bir şey yapmak isteyen, yeni bir şey söylemek zorundadır. Türk siyasetinin doğasına işleyen zaaflar, yanlış alışkanlıklar, virüsler, hırslar, ihtiraslar AK Parti siyasetinin bünyesine sirayet edemeyecektir" diye konuştu. 
     Eski model hiçbir tarz ve hiçbir çabanın bütünlükçü siyasetlerini gölgeleyemeyeceğini kaydeden Erdoğan, AK Parti’nin, gücünü milletten aldığı için, sözüne güvenilen bir siyaset hattını izlediğini söyledi. 
     "Bir gurura kapılarak söylemiyorum" diyen Erdoğan, ayan beyan olan gerçeği herkesin faydasına olacak şekilde ifade etme derdinde olduğunu belirterek, konuşmasını şöyle sürdürdü 
     "Türkiye’de her fırsatta halkı hor görenlerin teranelerini dinlemekten artık bu millet bıkmıştır, usanmıştır. Onlar annelerin, babaların, çocukların, gençlerin ahlarını aldılar. En dar zamanlarında yanında görmediklerini bundan böyle halkımız da yok sayacak ve görmeyecektir. Bizim iktidarımız ise bizatihi halkındır, milletindir. 
     Bu yüzden hariçten okunan gazeller daima hariçten okunan gazeller olarak kalacaktır. 
     Türkiye’de, gündem kapkaççıları meydana gelmiştir. Rol hırsızlarının beyhude çabaları her zaman sonuçsuz kalacaktır." 
     
     ABD GEZİSİ 

     Başbakan Erdoğan, ABD’ye yaptığımız 5 günlük çalışma ziyareti hakkında da bilgi verdi. Bu çalışma ziyaretinin, tarihi derinlik kazanan iki müttefik olarak sadece Türkiye-ABD ilişkileri açısından değil, bölgesel meselelerin ele alınması, ortak perspektiflerin vurgulanması, karşılıklı olarak düşüncelerin paylaşılması açısından da son derece verimli, anlamlı bir ziyaret olduğunu anlatan Erdoğan, şöyle konuştu 
     "Kuşkusuz bir çok meselede olduğu gibi uzun zamandır üzerinde konuşulan bu ziyaretimizin de çok farklı yansımaları olmuştur. 
     İçeride tribünlere dönük siyaset üretenlerin ziyaretimizi gölgeleme çabaları ise eski alışkanlıklardan vazgeçmenin kolay olmadığını bir kez daha göstermiştir. 
     Dış ilişkileri değerlendirirken belli bir noktadan bakmak yerine dünya haritasını önünüze sermeniz gerekiyor. Türkiye’nin içine kapandığı yıllardan kalma alışkanlık ise dünya haritasına bakmadan siyaset yapmaktır. Bütünden parçaya bakmak, sorun alanlarını bütünlük içinde değerlendirmek, bağlantı noktalarını sebep sonuç ilişkileriyle birlikte görmek, sorunların birbiriyle bağlantısına bakmak gerekir. 
     Biz, dünyaya bütünlük içinde bakarak bir siyaset izliyoruz. 
     Söz konusu Türk-Amerikan ilişkileri bahsinde de bu bütünlükçü bakışımızı aynen koruyoruz. Türk-Amerikan ilişkileri Afganistan’dan Bosna’ya, Somali’den Ukrayna’ya bazen NATO ittifakı içinde bazen doğrudan kurulan işbirliği temelinde şekillenen ilişkilerdir. Bu ittifak sadece askeri alanlarda ortaya konan bir ittifak değil, ekonomik boyutuyla da korunmasına özen gösterdiğimiz stratejik öneme sahip bir işbirliğidir, bir ittifaktır." 
     
     "STRATEJİK ORTAKLIK" 

     Erdoğan, Türkiye ile ABD’nin tarihte hiçbir zaman savaşmamış olması, demokrasi ve özgürlük perspektiflerinde buluşmasının ittifakın temel özelliklerini belirlediğini kaydederek, "ülkelerin stratejik ortaklığı, aynı ittifak içinde olmaları, bir çok hayati konuda işbirliğine gitmesi kendi karakteristik kimliklerini, devlet geleneklerini terk etmek ya da aynileşmek anlamına gelmez" dedi. 
     Türkiye’nin, ne yaptığını, ne yapacağını bilen, önündeki seçenekleri analiz ve böylece geleceğe bakan bir ülke olduğunu ifade eden Erdoğan, şöyle devam etti 
     "Türkiye, ilişkilerini dönemsel sorunları aşacak şekilde derinlikli bir temel ve gerçekçi bir zemin üzerinde zenginleştiren, her zaman vakarını koruyan bir ülkedir. 
     Bu seyahatimizde ABD Başkanı Sayın Bush, BM Genel Sekreteri Sayın Kofi Annan, Dünya Bankası Başkanı Wolfovitz ile yaptığımız önemli görüşmelerin dışında yoğun bir diplomasi trafiği ile bir çok zeminde Türkiye’nin tezlerini, Türk demokrasisinin açılımlarını, Türkiye’nin ekonomik imkanlarını, dinamiklerini, AB perspektifimizi konuşma, tartışma imkanı bulduk. 
     Bu görüşmelerin hepsi bir dakikası bile boş geçirilmeyen yoğun bir görüşme trafiğiyle gerçekleşmiştir. 
     Bu bağlamda Amerikan Kongresi’nde çoğunluğun lideri Senatör Bill Frist ve azınlığın lideri Herry Riht ile birlikte dışişleri ve savunma komisyonlarının başkanlarının da katıldığı toplantımıza özellikle dikkatlerinizi çekmek isterim. 
     Bizim toplantımızdan bir gün önce Türkiye’den ’sadık ve güvenilir müttefik’ olarak söz eden senatodaki çoğunluk lideri senatör Frist’in ABD yönetimine yönelik ’terör örgütü PKK ile daha aktif mücadele etme’ çağrısını burada hassaten anmak istiyorum. 
     Ayrıca, Temsilciler Meclisi’nde Türkiye Dostluk Grubunun düzenlediği toplantının yanı sıra, ABD’deki Türk toplumuyla hem Washington’da hem de New York’ta yaptığımız toplantıların son derece yararlı, heyecan verici olduğunu, orada yaşayan vatandaşlarımızın yıllarca özlemini çektikleri bir verimlilik ve bereket içinde geçtiğini hatırlatmam gerekiyor. 
     Keza, Türkiye’nin tezlerinin doğrudan anlatılabilmesi, önyargıların giderilebilmesi açısından Amerikan basını ile en üst düzeyde yaptığımız görüşmeler de Türkiye’ye yönelik büyük ilgiyi görmemiz ve Türkiye’yi anlatmamız açısından büyük bir imkan olmuştur." Erdoğan, BM Genel Sekreteri Annan ile yaptığı görüşmede Kıbrıs davasını yeniden anlatma, Irak ve Afganistan meselelerinin dışında BM Güvenlik Konseyi’nin yeniden yapılanmasında Türkiye’nin hassasiyetlerini iletme imkanı bulduğunu söyledi. Hem Başkan Bush’un hem de BM Genel Sekreteri Annan’ın Kıbrıs’ta Türkiye ve Kıbrıs Türk halkının 24 Nisan referandumuyla çözüm iradesini ortaya koymasına teşekkür ettiklerini anlatan Erdoğan, Kıbrıs’ta izolasyonun kaldırılması için Başkan Bush ile görüşmesinde önemli bir adım atıldığını bildirdi. 
     Ziyaretinden kısa bir süre önce 3 ABD senatörünün Ercan Havaalanından KKTC’ye yaptıkları ziyaretten duyduğu memnuniyeti ilettiğini ayrıca Ercan Havaalanı ile Washington arasında hava hattının açılmasını talep ettiğini kaydeden Erdoğan, "üzülerek ifade ediyorum ki Türkiye’de yaşayan, ama henüz insanımızın yakaladığı değişim hızını yakalayamayanlar var. Maalesef bu çevreler, kendi zihnindeki engellere takılarak bu ülkenin taptaze bir heyecanla sahiplendiği gelecek vizyonunu içine sindiremeyenlerdir. Milletimizin yıllardır dinleye dinleye ezberlediği bu bozuk plaklara artık ne bir ilgisi, ne tahammülü ne de fırsatı var" diye konuştu. 
     Erdoğan, Türkiye’nin 3 Kasım öncesine dönme niyeti olmadığını söyledi. 
     Partisinin TBMM grup toplantısında konuşan Erdoğan, gündemdeki konulara değindi. "3 Kasımlara dönme gayreti içinde olanlara sesleniyorum boşuna gayret etmeyin. Türkiye’nin artık 3 Kasım öncesine dönme diye bir niyeti yok" diyen Erdoğan, ülkenin gündemini boş kavgalarla, kısır çekişmelerle, ’en doğruyu ben bilirim’, ’her kuralı ben koyarım’ büyüklenmeleriyle karartmaya hiç kimsenin hakkı olmadığını, AK Parti’nin böyle bir anlayışı, stratejisi ve taktiği olmadığını kaydetti. 
     Ülke için söyleyecek sözü olanın, başlarının üstünde yeri olduğunu, ama yeni ufuklara doğru ilerlerken siyasetin içini boş lafla, ucuz polemikle doldurmaya uğraşanların, karşılarında AK Parti Grubu’nu bulacağını belirten Erdoğan, "Eskiden, biliyorsunuz gölge oyunları vardı. Bunlar, şimdi gölge oyunlarıyla Türkiye’yi meşgul etmek istiyorlar. Ücretsiz gölge oyunlarına gerek yok, yorulmasınlar. 
     Çünkü bunlara da millet prim vermiyor. Bunu, böyle bilmeleri lazım. 
     Açıkça söylüyorum bizi seviyesizlik minderine çekmek isteyenler, o minderde yalnız kalacaklardır" diye konuştu. 
     Siyasetin yeniden milletin umudu olmaya başladığı bir dönemde, kendini yenileyemeyen, söylemini güncelleyemeyen, milletin önüne hal çaresi koyacak vizyonu bir türlü edinemeyenlerin halinin "acıklı" olduğunu vurgulayan Erdoğan, sözlerini şöyle sürdürdü 
     "Onlara tavsiyem biraz bu milletin sesine kulak versinler, bu milleti biraz dinlesinler, ama yakından dinlesinler içine girerek dinlesinler. Bizim yaptığımız gibi, bu milletin beklentilerini, bu insanların mutluluğunu siyasetlerinin ana hedefi haline getirsinler. 
     Siyaseti sahici kılan, bu ülkeye yararlı kılan, erdemli kılan mihenk budur. Yoksa içeriği önceden rahatlıkla kestirilebilen açıklamalarla siyaseti gürültüye boğmakla kimsenin varabileceği bir yer yoktur. 
     Geriye dönüp bakınız, bu üslup kimlere ne getirmiştir, görün. Ya bu ülkeye yararlı olacak siyaseti düşünüp, fikredip ortaya koyunuz ya da yeni bir geleceğe doğru koşar adım ilerlemekte olan bu millete daha fazla gölge etmeyin. Yoksa bu millet, zihinsel ağırlıklarından kurtulmayı gayet iyi bilir, bunu da özellikle hatırlatmak isterim. 2.5 yıl içinde bu ülkenin gerçekleştirdiği bu büyük atılımın, bu büyük değişimin enerjisini bu millet nereden buldu zannediyorsunuz. Eski alışkanlıklarınızdan kurtulun, bu milletin heyecanına ortak olun. 
     Bakın sizler de rahatlayacak ve inanıyorum bu ülkeye gerçekten katkıda bulunmanın yollarını bulacaksınız. Yeter ki samimiyetle düşünün. Büyük bir samimiyetle söylüyorum, o zaman en büyük destekçiniz de yine biz oluruz." 
     
     SOSYAL GÜVENLİK REFORMU YENİ YASAMA YILINA... 

     Erdoğan, SSK ve Bağ-Kur’un birikmiş prim alacaklarının, bu kurumların finansal dengelerini olumsuz etkilediğini belirterek, borçlarını ödemek isteyen ancak, birikmiş borçlarının tamamını kapatmak için yeterli kaynağa sahip olmayan prim borçlularının zor durumda kaldığını söyledi. Bu kurumların alacaklarının tasfiye edilmesi amacıyla defalarca çeşitli uygulamalar ve imkanlar geliştirildiğini ancak, soruna köklü bir çözüm getirilemediğini bildiren Erdoğan, hükümetin, sosyal güvenlik sisteminin dengelerini olumsuz etkileyen bu konuya kati ve sürdürülebilir bir çözüm getirmekte kararlı olduğunu söyledi. 
     Toplumun her kesimini ilgilendiren ve esasen bir çok veçhesi bulunan bu problemin gerçekten de kalıcı bir çözüme kavuşturulmasını şart gördüklerini ifade eden Erdoğan, bunun için konunun detaylı bir şekilde analizi, sorunun kaynaklarının iyi tespit edilmesi, çözümün adil olması, primlerini zamanında ödeme gücünü bulmuş vatandaşların vicdanını yaralamamasının esas olduğunu kaydetti. 
     Üzerinde çalıştıkları çözüm önerisinin, tüm prim borçlularına sabit öneri getirmek yerine, prim borçlularını kendi koşulları içinde değerlendiren ve borçlunun ödeme kabiliyetini de dikkate alarak farklı planlar sunacağını belirten Erdoğan, şunları söyledi 
     "Önerilen çözüm programının adil, hakkaniyete uygun ve şeffaf bir şekilde yürütülebilmesi için gerekli tüm önlemler alınacak ve program ile beraber açıklanacaktır. Üzerinde çalışmalarımızı yoğunlaştırdığımız yeni çözüm önerisi, genel bir af olmayacaktır. 
     Yeni çözüm programı, 31 Mart 2005 tarihinden önceki prim borçlarını kapsayacak şekilde geliştirilmekte olup, bu tarihten sonraki prim borçlarını kapsamayacaktır. Yeni çözüm önerimiz ile devlet, prim ödemelerini yapmak isteyen ve zor durumda bulunan vatandaşlarımızın bu sorununa çare bulmakta ancak, ödeme kabiliyeti olduğu halde primlerini yatırmayan vatandaşlarımızın da bu alışkanlıklarından vazgeçmesi için bir son çağrı yapmaktadır. 
     Sosyal güvenlik reformu kapsamında yer alan idari reform kanunu tasarısı ile üç sosyal güvenlik kurumu bir şemsiye altında toplanacak olmasına rağmen, kısa vadede bu kurumların kendi idari kapasitelerini güçlendiren tedbirleri yürürlüğe koyacağız. 
     Bu tedbirlerin başında, sosyal güvenlik kuruluşlarının veri tabanlarının çok daha sağlıklı kılınması ve birbirleriyle veri alışverişini çok daha kolay yapabilecek yapıya kavuşturulması gelmektedir." Erdoğan, toplumun tüm kesimlerini ilgilendiren bu probleme kalıcı çözüm getirilmesini zaruri gördüklerini ancak, bu problemin kapsamlı hazırlık yapılmadan getirilecek kısa yasal düzenlemelerle çözülebilir olmaktan öteye geçtiğini söyledi. 
     Konunun aceleye getirilmemesi, daha iyi irdelenmesi ve kalıcı çözüm önerileri getirilebilmesi için ilgili bakanlara konu üzerinde daha fazla mesai harcama talimatı verdiğini belirten Erdoğan, Meclis’in tatilde olacağı dönemde çalışmaların olgunlaştırılacağını ve yeni yasama yılı başlangıcında TBMM’ye sunulacağını bildirdi. 

     
</TEXT>
</DOC>
