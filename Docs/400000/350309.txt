<DOC>
<DOCNO> 350309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko14.html </URL>
<DATE> 2005/06/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Garanti'nin yüzde 4.1'ini almak için HBK'ye 18 aylık opsiyon 
</HEADLINE>
<TEXT>

     Doğuş Holding, Garanti Bankası'nın sermayesinin yüzde 4.1'i oranındaki hissesi için HBK Master Fund'a HBK 18 aylık alım opsiyonu tanındığını bildirdi. 
     Doğuş Holding'ten Borsa'ya gönderilen açıklamada, şirket ile HBK arasında portföylerindeki bir kısım Garanti Bankası hissesi üzerinde HBK'ya yeni bir satın alım opsiyonu tanınması konusunda sürdürülen görüşmelerde mutabakata varıldığı kaydedildi. 
     Açıklamada, bu çerçevede, HBK lehine Doğuş Holding tarafından 6 milyar 50 milyon dolar piyasa değeri üzerinden, tedavüle girmiş 49 milyon 586 bin 777 adet Garanti Bankası hissesi üzerinde, toplam sermayenin yüzde 4.132'si nispetinde 18 aylık alım opsiyonu tanındığı ifade edildi. 
     Açıklamaya göre, söz konusu opsiyonun kullanım bedeli olan 250 milyon dolar yarın HBK tarafından Doğuş Holding'e avans olarak ödenecek, buna karşılık Doğuş Holding ise opsiyona konu hisselerden 24 milyon 752 bin 475 adet Garanti Bankası hissesini, aynı tarihte Menkul Kıymet Ödünç Sözleşmesi çerçevesinde 18 aylık anlaşma süresi içinde satış dahil her türlü tasarrufta bulunabilecek şekilde tüm mülkiyet haklarıyla HBK'ye virmanlayacak. 
     Geriye kalan 24 milyon 834 bin 302 adet Garanti Bankası hissesi ise HBK lehine opsiyonun teminatı olarak rehnedilecek. 
     Doğuş Holding, ayrıca opsiyona konu hisselerin yüzde 40'ına tekabül edecek tutara kadar toplam sermayenin yüzde 1.6'ü oranında Garanti Bankası hissesi üzerinde HBK'ye ilave hisse alım hakkı tanıdı. 
     Bu hisseler için satış fiyatı 6 milyar 250 milyon doları piyasa değeri üzerinden belirlendi. 
     
     HBK'YA KESİN SATIŞ DA YAPILDI 
     Doğuş Holding'den Borsa'ya gönderilen bir başka açıklamada, bir kısım Garanti Bankası ve Tansaş hissesinin HBK'ya kesin satışının gerçekleştiği bildirildi. 
     Açıklamada, daha önce bildirilen özel durum açıklamalarında yer verilen esaslar çerçevesinde, HBK lehine verilmiş olan opsiyonun, toplam 68 milyon 645 bin 927 YTL nominal değerli Garanti Bankası hissesi ile toplam 5 milyon 924 bin 408 YTL nominal değerli Tansaş hissesi için HBK tarafından dün kullanıldığı ve söz konusu hisselerin kesin satışının gerçekleştiği belirtildi. 
     
</TEXT>
</DOC>
