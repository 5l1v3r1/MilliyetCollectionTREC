<DOC>
<DOCNO> 381843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sondun17.html </URL>
<DATE> 2005/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Chirac, Türkiye konusunda Sarkozy'ye geri adım attırdı 
</HEADLINE>
<TEXT>

     SAADET ORUÇ Paris DHA 

      FRANSA İçişleri Bakanı ve UMP lideri Nicolas Sarkozy’nin haftasonunda düzenlenen Avrupa konulu parti toplantısında Türkiye’nin AB üyeliği konusunda geri adım atması ve üslubunu yumuşatması, Paris’te tartışılmaya devam ediyor. 
     Sarkozy’nin, cuma günü başta eski cumhurbaşkanı Valerly Giscard d’Estaing olmak üzere diğer konuşmacıların Türkiye’nin AB üyeliğine karşı çıkar nitelikteki konuşmalarının ardından cumartesi günü yapacağı kapanış konuşmasında Ankara karşıtı söylemlerini sürdürmesi bekleniyordu, ancak Sarkozy’nin tonunu yumuşatması, devreye Cumhurbaşkanı Jacques Chirac’ın girdiğine ve Elysee ile bir kriz istemeyen Sarkozy’nin geri adım attığına yönelik yorumlara neden oldu. 
     Le Figaro gazetesi, konuyla ilgili haberinde, "Cuma ve Cumartesi arasında neler yaşandı sorusunu sordu ve yanıtları kendi kaynaklarına göre şu şekilde verdi 
     "Cuma akşamı, konvansiyonun katılımcılarından eski Belçika Başbakanı Wilfred Martens ile bir restaurantta yemek yiyen UMP’nin AB toplantısının önde gelen organizatörlerinden Alain Lamaousure’ün telefonu çalar. Arayan ertesi gün konuşma yapacak olan AB İşlerinden Sorumlu Dışişleri Bakan Yardımcısı Catherine Colonna’dır. Colonna, Lamaossure’a yarınki toplantıya katılamayacağını, katılmaması yönünde direktif aldığını söyler." "Gece saat 11.00’di. Yemekteydim. Telefon görüşmesini çok da uzatmadım" diyen Alain Lamaossure, bu emrin Elysee Sarayı’ndan geldiğine dikkat çeker. Elysee Sarayı ise, toplantıya hükümetten katılım olduğuna dikkat çekip, Colonna’nın katılmaması üzerinde fazla durulmaması istiyor. 
     Chirac cephesi, Sarkozy’nin işin kirli’ kısmını Giscard’a bırakıp, ’toparlayıcı’ role soyunmasından bahsederken Sarkozy’nin 24 saat içinde tüm Fransızların gözü önünde U dönüşü gerçekleştirdiğine dikkat çekti. 
     
     SARKOZY NE DEMİŞTİ 
     Sarkozy, önceki konuşmalarının aksine tonunu yumuşatarak, Cumartesi günü yaptığı açıklamada Türkiye ile AB arasındaki müzakerelerin 3 Ekim’de başlayacağını, ancak Fransız halkının zamanı geldiğinde görüşlerini söyleyeceğini ifade etmişti. 
     Sarkozy, ’Vizyon, Aksiyon ve Sınırlar Avrupa Projelerimiz’ başlıklı 2 günlük toplantının sonunda yaptığı konuşmasında, AB ile ilgili görüşlerini oldukça uzun bir şekilde anlattı. AB’yi, "Ortak bir karar almak 3 yıldan fazla zaman alıyor" sözleriyle eleştiren Sarkozy, Türkiye konusuna, Fransız basını ve diplomatik çevrelerin beklediğinin aksine az yer verdi. Sarkozy AB’de reformlar ve atılacak yeni adımlarla değişikliklere gidilmesi gerektiğini de sözlerine ekledi. Fransa İçişleri Bakanı, konuşmasının Türkiye ile ilgili bölümünde şunları söyledi 
     "Alain Juppe başkanlığında 9 Mayıs 2004’te yapılan genel kurulda ve 6 Mart 2005 tarihli toplantılarında UMP bu konudaki görüşlerini açıklamıştır. Bu da ’stratejik bir ortaklık’, ’imtiyazlı bir ortaklık’tır. UMP’nin görüşü değişmemiştir. Müzakereler önümüzdeki ay başlamalıdır. Zamanı geldiğinde Fransa Cumhurbaşkanı’nın da dediği gibi Fransız halkı kendi görüşlerini dile getirecektir. 
     
</TEXT>
</DOC>
