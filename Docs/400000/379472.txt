<DOC>
<DOCNO> 379472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur13.html </URL>
<DATE> 2005/09/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
100 YTL'yi renkli fotokopiyle çoğalttılar 
</HEADLINE>
<TEXT>

     Ramazan ÇETİN DHA 

      DENİZLİ'de fotokopiyle çoğalttıkları 100 YTL'lik banknotları piyasaya sürmeye çalıştıkları iddia edilen 3 kişi yakalandı. 
     İzmir'den 20 ZH 561 plakalı otomobille Denizli'ye gelen 24 yaşındaki Kıvanç Çelik, 27 yaşındaki Hasan Gösenay ve 24 yaşındaki Adem Akkuş, Sarayköy İlçesi'nde durarak bir büfeden alışveriş yaptı. 3 kişi yaptıkları alış veriş karşılığında sahte 100 YTL verdi. Paranın sahte olduğunu anlayan büfe sahibi polisi arayarak ihbarda bulundu. 
     Denizli'ye doğru gelen otomobil, şehir girişinde Kaçakçılık ve Organize Suçlar Şubesi ekipleri tarafından durduruldu. Kıvanç Çelik, Hasan Gösenay ve Adem Akkuş gözaltına alınırken, polis otomobilde arama yaptı. Sahte 100 YTL'lik banknotlar ön yolcu koltuğunun içine saklanmış bulundu. Ayrı serilerden, renkli fotokopiyle çoğaltılan 18 sahte banknota el konuurken, soruşturma sürüyor. 
     
</TEXT>
</DOC>
