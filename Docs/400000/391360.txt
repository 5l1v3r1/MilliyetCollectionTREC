<DOC>
<DOCNO> 391360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/01/son/sondun28.html </URL>
<DATE> 2005/11/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gerginlik tırmanıyor, Paris barut gibi... 
</HEADLINE>
<TEXT>

     Fransa'nın başkenti Paris yakınlarındaki Clichy-Sous-Bois banliyösünde perşembe günü iki gencin polisten kaçarken elektrik trafosunda akıma kapılarak hayatını kaybetmesi üzerine polisi protesto edenlerin çıkarttığı olaylar giderek tırmanıyor. 
     Olayların, Clichy-Sous-Bois banliyösünden sonra Seine-Saint Denis bölgesindeki diğer banliyölere de sıçradığı bildirildi. 
     Polis kaynaklarından alınan bilgiye göre, öfkeli gençler, sabaha karşı Clichy-Sous-Bois ve Sevran-Beaudottes'ta toplam 68 otomobili ateşe verdi. Polis, son olaylarla ilgili 13 kişiyi sorgulamak üzere gözaltına aldı. 
     Bu arada muhalefetteki Sosyalist ve Komünist Parti temsilcileri, bugün yaptıkları açıklamalarda, İçişleri Bakanı Nicolas Sarkozy'nin açıklamalarının, göstericileri ''tahrik ettiği'' görüşünü savundular. 
     Muhalefet yetkilileri, ''olayları yatıştırmak için sadece güvenlik önlemlerine bel bağlamanın yanlış olduğunu'' belirterek, ''sosyal ve entegrasyondan sorumlu dernek ve örgütlerin fonlarına yapılan kısıtlamaları'' eleştiriyorlar. 
     Clichy-Sous-Bois banliyösünde, polisin arama yaptığını düşünerek kaçan gençlerden ikisi elektrik trafosuna kapılarak hayatını kaybetmiş, aynı grupta bulunan Muhittin Altun isimi Türk genci ise ağır yaralanmıştı. 
     Altun'un vücudunda elektrik akımı sonucu ağır yanıklar meydana geldiği ve tedavisinin devam ettiği bildiriliyor. 
     Paris'teki mahkeme, protesto gösterilerini başlatanların elebaşıları olarak değerlendirilen 3 genci, dün iki ay hapis cezasına mahkum etmişti. 
     Son 5 günde meydana gelen olaylarda 150'e yakın otomobil ateşe verildi. 
     
</TEXT>
</DOC>
