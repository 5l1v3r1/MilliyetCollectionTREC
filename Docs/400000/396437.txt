<DOC>
<DOCNO> 396437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/20/siyaset/asiy.html </URL>
<DATE> 2005/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeden hurafeli film 
</HEADLINE>
<TEXT>


AKP'li Ümraniye Belediyesi'nin Çanakkale Savaşı'nı çocuklara öğretmek amacıyla hazırlattığı "Tarihe Sığmayan Destan Çanakkale Geçilmez" isimli çizgi filmde, savaşın 'bazı üstün güçlerin varlığıyla' kazanıldığı anlatılıyor 

Şükran Pakkan - İstanbul 


AKP'li Ümraniye Belediyesi'nin hazırlattığı ve 2 bine yakın ilköğretim okulunda gösterilecek "Tarihe Sığmayan Destan Çanakkale Geçilmez" isimli çizgi filmin, tarihi gerçeklerle uyuşmadığı ortaya çıktı. 

Çocuklara hazırlandı 
Çanakkale Savaşı'nı çocuklara öğretmek amacıyla hazırlanan ve Düşlerevi Çizgi Film Stüdyosu'nca hazırlanan çizgi film, İslami ağırlıklı bazı TV kanallarında da yayımlandı. Belediye yetkilileri, hazırlık aşaması altı ay süren film için yapımcıdan "tarihsel gerçekliğe uygundur" belgesi alındığını açıkladı. Belgeyi, Marmara Üniversitesi Fen - Edebiyat Fakültesi Tarih Bölümü öğretim görevlileri Prof. Dr. Cevdet Küçük ve Prof. Dr. Zekeriya Kurşun, "Filmi izledik ve kurgusunun tarihi gerçeklere uygun olduğunu onaylarız" diyerek imzaladı. 
75 dakikalık filmin temasını üç ana hik ye oluşturuyor. Birincisi, komutanlardan Cevat Paşa'yla ilgili. Buna göre, Cevat Paşa rüyasında ebced hesabında Kef harflerini görüyor. Ebced Arap alfabesinin kolayca hatırlanması için kullanılan harf dizisi. Rüyasında, ne anlama geldiğini düşünürken, eli sopalı, sakallı "ruhani bir kişi" bu harflerin 26 olduğunu, depodaki 26 mayının çift sıra halinde denize döşenmesi gerektiğini söylüyor. Düşman donanmasını boğazın derinliklerine gömerek tarihe geçen Nusret mayın gemisinin kullanılma nedeni bu şekilde açıklanıyor. 

Mermime yol göster 
İkinci hik ye ise Seyid Onbaşı hakkında. Arkadaşlarının tümü ölünce, düşmanı tek başına durdurabilmek için harekete geçen Seyid Onbaşı, "Ey Allahım. Yardımını benden esirgeme. Zafer sendendir ya Rabbi" diye dua ediyor. Ardından 245 kiloluk mermileri kol gücüyle kaldırıp, "Allahım mermilerime yolu göster" diyerek topu ateşliyor. Komutanlar da mucizeyi görünce, "Yüce Allahım, sen büyüksün ya Rabbim" diye dua etmeye başlıyor. 
Bir başka ilginç olay acemi birliğinde geçiyor. Komutan, Yozgatlı Hasan isimli askerin saçındaki kınayı fark ediyor. Asker annesine mektup yazarak saçını neden kınaladığını soruyor. Yanıtta, "Bizim oralarda kurbanlık ayrılan koyunlar kınalanır. Ben de seni kurbanlık adadım. Allah seni İsmail Peygamber'in yolundan ayırmasın" yazıyor. 
Filmde Mustafa Kemal Atatürk'e az yer veriliyor. Görüntüsü de hiç benzemiyor. Bir sahnede, mermileri bittiği gerekçesiyle geri çekilen askerlerin yanına gelen Atatürk, "O halde ben size savaşmayı değil, ölmeyi emrediyorum" diyor. Mustafa Kemal, bir kez de Arıburnu çıkarması öncesi, askere hitap ederken görülüyor. 
Film boyunca, asker ve komutanlar sık sık dua ediyor. Düşman askerleri ise şarap ya da puro içerken görüntüleniyor. Askerler düşman askerlerine "kefere" diye sesleniyor. 
Bir başka bölümde ise bir komutan askerlerine kanla ıslanmış Kuran sayfalarını gösteriyor ve "Bu, Fransızlarla çarpışma sırasında siyahi bir İslam askerinin üzerinden çıktı. Sömürgeci Fransız ve İngilizler memleketlerini yağmaladıkları yetmiyormuş gibi, bir de zavallıları bize karşı savaştırıyor" diyor. 

'Truva gibi bir film' 
Belediye Başkan Yardımcısı Mahmut Emin Mollaoğlu, 400 bin YTL'lik projeyi kabul şartı olarak iki tarih profesöründen imzalı onay aldıklarını söyledi. Stüdyonun sahibi Ayhan Bal da, "Tarihsel gerçekliği olmayabilir. Bu 'Truva' gibi bir film. Duygusallık da, abartı da olur. Biz belgesel değil, film çektik" diye konuştu. 

Prof. Kılıçbay Hepsi palavra 

Anlatılanlara tepki gösteren Prof. Dr. Mehmet Ali Kılıçbay, "Hepsi palavradan ibaret. Tarih böyle söylemiyor. Şimdiye kadar bu ruhani zat yardım etmemiş de, mayın döşenirken mi yardım etmiş Bu ruhani propaganda" dedi. 
Kılıçbay, şunları kaydetti "Kendilerince İslami propaganda yapıyorlar. Çanakkale Savaşı'ndan Ümraniye Belediyesi'ne ne Önce gitsin yollarını yapsın. Filmi illa ki çekecekse, doğrusunu çeksin. 'Çanakkale Zaferi imanla kazanıldı' demeye çalışıyorlar. Bunların önüne geçmek gerekiyor. Çocuklara bu savaş böyle öğretilemez." 
Türk Tarih Kurumu Başkanı TTK Prof. Dr.Yusuf Halaçoğlu da anlatılanların tarihsel gerçekliği olmadığını söyledi. Halaçoğlu, "Tarihsel gerçeklik olarak anlatılıyorsa yanlıştır. Bu tür anlatımlar, halkın kendi içinde yakıştırdığı, kulaktan naklettiği şeylerdir" dedi. 


</TEXT>
</DOC>
