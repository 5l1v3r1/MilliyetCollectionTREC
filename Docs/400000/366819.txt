<DOC>
<DOCNO> 366819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/sontur48.html </URL>
<DATE> 2005/08/03/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Bodrum'da cinayet... 
</HEADLINE>
<TEXT>

     Balıkesir’de Emniyet Müdürlüğü’ne giderek erkek arkadaşını bıçaklayarak öldürdüğünü ve cesedi bodrumda sakladığını iddia eden bir genç kız, ekiplerin cesedi bodrumda bulması üzerine annesi ve 2 kardeşiyle birlikte gözaltına alındı. 
     Alınan bilgiye göre, bir avukatla birlikte sabaha karşı saat 05.00 sıralarında Balıkesir Emniyet Müdürlüğü’ne giden F.A 21 , yaklaşık 1.5 yıldır görüştüğü Sinan Akdeniz’i, 2 gün önce kendi evinde 
     bıçaklayarak öldürdüğünü, cesedi Pilevne Mahallesi Evren Sokak’ta bulunan evlerinin bodrumuna sakladığını iddia etti. Genç kızın ifadesi üzerine olay yerine giden polis, F.A’nın ailesinin zemin katında oturduğu 4 katlı binanın bodrumunda yaptığı aramada, vücudunda bıçak darbeleri olan Akdeniz’in cesedini kilime sarılmış olarak buldu. Polislerin inceleme yaptığı sırada, aynı sokakta oturan ve oğullarının 2 gündür kayıp olduğunu söyleyen Sinan Akdeniz’in ailesi eve girmek isteyince, kısa süreli arbede yaşandı. Cumhuriyet savcısının incelemesinin ardından Akdeniz’in cesedi, Bursa Adli Tıp Kurumu’na gönderildi. Yetkililer, olayla ilgili olarak F.A’nın yanı sıra annesi ve 2 erkek kardeşinin gözaltına alındığını, olay sırasında genç kızın kamyon sürücüsü olan babasının seferde olduğunun belirlendiğini bildirdiler. Bu arada, önce bir avukata danıştığı, avukatın önerisiyle polise teslim olduğu öğrenilen genç kızın, nişanlı olduğunu öne sürdüğü Akdeniz’i, evlilik hakkında konuştukları sırada "Sana sahip olursam ailelerimiz evliliğimize engel olmaz" diyerek kendisine zorla sahip olmaya çalıştığı için öldürdüğünü öne sürdüğü öğrenildi. Olayla ilgili soruşturma devam ediyor. 
     
</TEXT>
</DOC>
