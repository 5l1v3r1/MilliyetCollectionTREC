<DOC>
<DOCNO> 392220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/04/son/sontur07.html </URL>
<DATE> 2005/11/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Diyanet'ten SHÇEK'e destek 
</HEADLINE>
<TEXT>

     Diyanet, "İlk tercih çocuğun anne baba yanında yetişmesi. Mümkün değilse vakit kaybetmeden koruyucu aile sistemine geçilmeli" diyen sosyal hizmetler uzmanlarına destek verdi. 
     Diyanet İşleri Başkanlığı, özelikle ekonomik gerekçelerle ailesinden ayrılan çocuklar için devletin harekete geçerek bu çocukları yuvaya yerleştirmek yerine tüm imkanlarını anne ve babasıyla kalması için seferber etmesi gerektiğini belirtti. 
     Pedagojik formasyon alan din adamlarının İslam dininin güzelliklerini çocuklara anlatması konusunda Sosyal Hizmetler ve Çocuk Esirgeme Kurumu SHÇEK ile bir protokol imzaladıklarını açıklayan Başkanlık, bu protokolün şu an sağlıklı yürümediğini belirtti. Diyanet, eğitimcilere de bu tarz eğitimler verilmesi gerektiğini kaydetti. 
     Sosyal hizmetler uzmanları da ilk tercihin çocuğun anne baba yanında yetişmesi, mümkün değilse ikinci tercihin koruyucu aile sistemine vakit kaybetmeden geçilmesi olduğunu söyledi. 

ANKA 
     
</TEXT>
</DOC>
