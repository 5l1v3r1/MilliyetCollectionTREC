<DOC>
<DOCNO> 396069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/sonsiy01.html </URL>
<DATE> 2005/11/18/ </DATE>
<TIME> 03.35 </TIME>
<AUTHOR>  </AUTHOR>
<HEADLINE>
Gül Herkes Türkiye'nin geleceğini parlak görüyor 
</HEADLINE>
<TEXT>

     Hakkı Akduman ve Evren Aydemir -Dışişleri Bakanı ve Başbakan Yardımcısı Abdullah Gül, Türkiye'de son 3 yıl içinde çok önemli gelişmelerin yaşandığını, herkesin Türkiye'nin geleceği konusunda umutlu olduğunu söyledi. 
     Temaslarda bulunmak için Almanya'nın başkenti Berlin'e gelen Gül, Türkevi'nde Türk çatı kuruluşlarının temsilcileri ile biraraya geldi. 
     Gül, yaptığı konuşmada, Türkiye'nin günümüzde dünyanın her bir yerinde olumlu bir şekilde gündeme getirildiğini belirterek, ''Ekonomideki, demokratik yapıdaki ve insan hakları konusundaki gelişmeler İnşallah gelecekte de sürecek. Gelecekte çok iyi bir Türkiye'nin ortaya çıkacağına kimsenin şüphesi olmasın. Tabii ki demokratik bir ülkede tartışmalar olur. Bu doğaldır. Ancak Türkiye yine de ilerliyor, yabancılar daha fazla yatırım yapıyor. Herkes Türkiye'nin geleceğini parlak görüyor'' dedi. 
     Türkiye'de özelleştirmeye rağbetin arttığını, bunun böyle sürmesi durumunda Türkiye'nin kısa sürede çok gelişeceğini ve bundan kimsenin şüphe duymaması gerektiğini ifade eden Gül, yurt dışında yaşayan Türklerin de bu gelişmelere büyük katkıları olduğunu söyledi. 
     Gül, ''Yurtdışında yaşayan insanlarımızı zenginlik olarak görüyoruz. Bazı Türkler için artık Türkiye ikinci ev haline gelmiştir. Bu da doğaldır. Her insan rahat olduğu yerde yaşamak ister. Ancak uyum için, içinde yaşadığımız toplumu da iyi anlamamız gerekiyor. Bunun için dil öğrenmek lazım. Siyasal ve ekonomik sürece de daha fazla katılım gerekiyor. bunda ne kadar başarılı olursanız, Türkiye'ye o kadar faydanız olur'' dedi. 
     Almanya'da yaşayan Türklerden siyaset, ekonomi ve sosyal yaşantıyla ilgilenmelerini isteyen Gül, Türklerin dininin ve kültürünün buna engel olmadığını, bu yöndeki çabaların en iyi şekilde sürmesi gerektiğini kaydetti. 
     Gül, Fransa'da yaşanan olaylara da değinerek, bu olayların üzücü olduğunu ve uyum sorunlarından kaynaklandığını belirterek, bu tür sorunların Almanya'da yaşanacağına inanmadığını ifade etti. 
     
     E-KONSOLOSLUK HİZMETLERİ 
     Gül ayrıca, Almanya'daki konsolosluk işlemlerinin kolaylaştırılması amacıyla modern yöntemlere başvurduklarını ve ''e-konsolosluk'' hizmetinin tanıtımı için kısa süre sonra yeniden Almanya'ya geleceğini söyledi. 
     Bu konuya çok önem verdiklerini ve bakanlığında yaklaşık 1 yıldan bu yana yoğun çalışmalar yaptıklarını belirten Gül, bu hizmet sayesinde vatandaşların konsolosluk işlemlerinin yaklaşık yüzde 75'ini bilgisayar vasıtasıyla yapabileceklerini, her işlem için konsolosluklara gitmek zorunda kalmayacaklarını ifade etti. 
     Gül, ''Bunu öncelikle siz çatı kuruluşları temsilcilerine duyuracağız. Daha sonra büyük bir kampanyayla vatandaşlarımıza duyuracağız. Aslında bunun tanıtımını bu gelişimde yapmayı düşünüyorduk, ancak bazı eksikliklerimiz var. Önce bunları gidermek istedik'' diye konuştu. 
     Gül ayrıca, Almanya'da yeni kurulacak hükümete başarılar dileyerek, ''Alman hükümetinin başarısı bizim de başarımız olacaktır'' dedi. 
     
     ''TÜRKİYE İLE ALMANYA ARASINDAKİ İLİŞKİLER ÖZELDİR'' 
     Gül, Türk çatı kuruluşları temsilcilerinin sorularını de yanıtlarken, Hıristiyan Demokrat Birlik Partisi CDU Genel Başkanı Angela Merkel yönetimindeki bir hükümetin Türkiye'ye faydası olup olmayacağı şeklindeki bir soruya karşılık da, ''Türkiye ile Almanya arasındaki ilişkiler özeldir. Türkiye'ye verilen önem koalisyon protokolünde de yer almaktadır. Merkel de bunun bilincinde. Hükümetler değişebilir, ancak anlaşmalara her zaman uyulur'' dedi. 
     Bakan, Türkiye'nin AB üyeliği konusuna da değinerek, şunları söyledi 
     ''Otomatik üyelik zaten söz konusu değildir. Üyelik neden önemlidir Çünkü ülkeniz yenilikten geçer. Bu nedenle önemli. Eğer bizi 1 yıl sonra AB'ye almak isteseler, AB'nin hiç bir değeri olmaz. Bu süre içinde hayat standartlarının geliştirilmesi önemli. Bunu yaptıktan sonra AB'ye girsek de olur, girmesek de. Bu süreç halkımızın çıkarına kendimizi değiştirme sürecidir. Daha önce bunu yapamadık, şimdi AB ile yapıyoruz. Halkımız hazır olduğunda, 'AB'yi istemiyoruz' diyebilir. Biz işimize bakalım.'' Terör örgütü PKK'nın Almanya'da hala para topladığının hatırlatılması üzerine de Gül, ''PKK çok provokasyon yapıyor. Bu provokasyonlara ve oyunlara gelinmemesi lazım. PKK Almanya'da da terör örgütü olarak görülüyor. Bu konuyu Alman yetkili makamlarına ileteceğim'' dedi. 
     Alman vatandaşlığını aldıktan sonra 1 Ocak 2000 tarihinden sonra yeniden Türk vatandaşlığına geçtikleri için doğrudan Alman vatandaşlığından çıkan yaklaşık 50 bin Türk'ün durumuyla ilgili bir soruya karşılık da Gül, ''Bu konuyu yakından izliyor ve ciddiye alıyoruz. Bu konuda her türlü çabayı harcıyoruz'' diye konuştu. 
     Gül, yabancıların özelleştirme kapsamında önemli Türk şirketlerini satın almalarını eleştiren bir vatandaşa yönelik olarak da, ''Tüpraş ya da Telekom gibi şirketler özelleştirildiği zaman başka bir yere gitmiyor ki. Türkiye'de kalıyor. Türkiye'nin ülkedeki milyonlarca işsize iş bulabilmesi için sermaye ve yatırıma ihtiyacı var. Türkiye'nin kendi sermayesi hızlı bir şekilde kalkınmaya el vermiyor. Telekom'un satışından elde edilen 6 buçuk milyar dolar Türkiye için çok önemli. Bu konuya ideolojik yaklaşmayın'' dedi. 
     ''İşsizliğin çaresi iyi işleyen bir ekonomi yaratmak'' diyen Gül, bu nedenle Türkiye'de daha fazla yabancının yatırım yapması gerektiğini, işsizliğin sadece bu şekilde çözülebileceğini söyledi. 
     
     ''EN İYİ YATIRIM EĞİTİME YAPILAN YATIRIMDIR'' 
     Gül, Almanya'da yaşayan Türklerin eğitim sorununun dile getirilmesi üzerine de, ''En iyi yatırım eğitime yapılan yatırımdır. Eğitimin niteliği de önemli. Bu konuda hepimiz, tüm kuruluşlar işbirliği yapmalı'' dedi. 
     Gül, Alevi derneklerinin bir temsilcisinin Türkiye'de yaşadıkları sorunları dile getirmesine karşılık da, ''Bir ülkede farklı görüşlerin dile getirilmesi önemli. Türkiye'de son 3 yılda büyük gelişmeler yaşandı, ancak hala sorunlarımız var. Günü gelince tüm bu sorunların görüşülerek çözüme ulaşacağına inanıyorum. Herhangi bir düşüncenin ardında şiddet ve baskı yoksa tüm görüşler dile getirilebilir. Türkiye'deki gelişmeleri küçümsemeyin, ancak daha yapılacak çok işimiz var'' diye konuştu. 
     Almanya'da yaşayan Türklerin Türkiye'deki seçimler için oy kullanabilmeleri konusunda bir gelişme olup olmadığı şeklindeki bir soruya da Gül, ''Seçim yapamamanız bizden kaynaklanmıyor. Alman makamlarının bunun zor olacağını düşünmesinden kaynaklanıyor'' şeklinde cevap verdi. 
     Toplantıya, AK Parti Sakarya milletvekili Şaban Dişli ve Amasya Milletvekili Akif Gülle, Türkiye'nin Berlin büyükelçisi Mehmet Ali İrtemçelik ve Berlin Başkonsolosu Ahmet Nazif Alpman katıldı. 
     
</TEXT>
</DOC>
