<DOC>
<DOCNO> 353565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo04.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon atağa kalktı 
</HEADLINE>
<TEXT>


Bordo - Mavililer, Zurawski şokunun ardından arayışlarını hızlandırdı. Uruguaylı file bekçisi Sebastian Viera ile Santoslu golcü David De Souza için düğmeye basıldı 


Trabzonspor'da transfer çalışmaları büyük bir hızla sürüyor. Yönetici Murat Bozoğlu'nun Güney Amerika seferini tamamlayıp, gizlice İtalya'ya geçtiği ve Uruguaylı file bekçisi Sebastian Viera ile pazarlığa oturduğu öğrenildi. 
Teknik Direktör Şenol Güneş'in de ısrarla istediği Viera için kulübü Nacional'in 3.5 milyon Euro'ya kadar indiği bildirildi. Ajax'ın Rumen kalecisi Bogdan Lobont ve Sunderland'de forma giyen Norveçli Myhre için de temaslar devam ediyor. 
Yönetici Murat Bozoğlu, yarın tekrar Güney Amerika'ya gideceğini söyledi. Zurawski'nin başka bir takımla anlaşmasına taraftarların çok üzülmemesini istediklerini ifade eden Bozoğlu, "Zurawski'nin en büyük alternatifi şu an Brezilya'nın Santos takımında oynayan David De Souza. Bu futbolcu da Brezilya'nın Fatih'i. Birçok İspanyol takımının gündeminde bulnuyor" diye konuştu. 

Deportivo tetikte 

Trabzonspor'dan ayrılacağını söyleyen Fatih Tekke için İspanyol Deportivo kulübünün hazırlık yaptığı öğrenildi. Deportivo'nun bu hafta içersinde Fatih Tekke ve Karadeniz kulübünün nabzını yoklayacağı bildirildi. 
Başkan Atay Aktuğ ise kendilerine henüz bir başvurunun olmadığını belirtti, "Ancak Fatih'e sözümüz var. Avrupa'dan teklif gelmesi halinde, transferine izin vereceğiz. Ama bu izin, ücretinin düşük olduğunu göstermez. Fatih'in değerini kesinlikle isteriz" dedi. 

Yattara'nın ücreti belli 

Bordo - Mavili takımda Tolga Seyhan sözleşmesinin uzatılması için 1 trilyon 650 milyar lirada diretirken, takımın yıldızı Yattara'nın 1 trilyon lira istediği öğrenildi. Yattara'nın menajer Adnan Demir'e, "Trabzonspor'da huzurluyum. Ama çok düşük ücret alıyorum. Bu düzeltildiği takdirde sözleşmemi de uzatırım. Fatih-Gökdeniz'e yakın ücret de talep etmiyorum. Ama 1 trilyon lira civarında bir rakam beni mutlu eder" dediği bildirildi. 

Genç Ergin'den mesaj var 

PSV Eindhoven başta olmak üzere, Galatasaray ve Beşiktaş'ın da transfer listesinde yer alan Ergin Keleş, "Öncelik kesinlikle Trabzonspor'da. Çünkü Şenol hocama çok güveniyorum" dedi. Genç yıldız, "Ama ne yazık ki kulübümüz bizi profesyonel futbolcu gibi karşısına alıp konuşmuyor. Benimle anlaşmak için masaya oturmazlarsa, yurt içi ve yurt dışı tekliflerini değerlendireceğim" ifadelerini kullandı. 


</TEXT>
</DOC>
