<DOC>
<DOCNO> 368239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/yasam/axyas01.html </URL>
<DATE> 2005/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandalı vekil doğruladı 
</HEADLINE>
<TEXT>


Balıkesir'de doğan bebeğin kordon bağıyla parmağının kesilmesi konusunda AKP Balıkesir Milletvekili Çömez, "Göbek kordonunu ebe değil, temizlik işçisi kesmiş" dedi 

BALIKESİR DHA 

Balıkesir Doğum ve Çocuk Bakımevi'nde 28 Temmuzda doğan bir bebeğin kordon bağıyla birlikte sol el serçe parmağının kesilmesi sonrası başlatılan idari soruşturmada ilginç iddialar ve açıklamalar devam ediyor. Son olarak bebeğin parmağını ebe Ş.G.'nin 40 değil temizlik şirketinde çalışan bir işçinin kestiği öne sürülürken, AKP Balıkesir Milletvekili Op. Dr. Turhan Çömez de bu iddiayı doğruladı. Çömez, "Konu şu anda araştırılıyor. Tüm sorumlularla ilgili çalışma sürüyor. Basına yansıdığı için söylemekte bir sakınca görmüyorum. Aldığımız bilgilere göre, ne yazık ki göbek kordonu ebe tarafından değil temizlik işçisi tarafından kesilmiş" dedi. 

'Sorumluluk ebede' 
Doğumevi Başhekimi Jinekolog Dr. Atasev İmer ise, kordon bağını temizlik işçisinin kesmesi halinde bile, sorumluluğun ebede olacağını söyledi. İmer, "Bu iddialar dedikodu şeklinde bize de ulaştı. Ama biz hiç kimseye böyle bir görev vermedik. Zaten böyle bir olay varsa, yani parmağı işçi de kesse bu ebenin sorunudur" diye konuştu. 



</TEXT>
</DOC>
