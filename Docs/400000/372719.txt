<DOC>
<DOCNO> 372719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/yazar/uras.html </URL>
<DATE> 2005/08/25/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Ortak Girişim' özlenen bir gelişme 
</HEADLINE>
<TEXT>


Anadolu'da "Bir elin nesi var, iki elin sesi var..." derler... Derler de... İşte o kadar... Bizde iki kişi bir araya gelerek ortak iş yapamaz. Ortalıklar en başarılı olan dönemde bozulur. 
Halbuki bizim gibi gelişmenin başındaki ülkelerde, insanların, şirketlerin güçlerini birleştirmelerinde yarar vardır. Yararın da ötesinde buna ihtiyaç vardır. Çünkü küresel pazarda küçük küçük üretim birimleriyle rekabete girmenin imk nı yoktur. Ekonomik büyüklükteki üretim birimlerini ortaya çıkarmak ve geliştirmek ise "güç" ister. 
İşte bu nedenle, Ereğli'nin ihalesine girebilmek için oluşturdukları "Ereğli Ortak Girişim Grubu" için özel sektörün önde gelen 34 girişimcisini alkışlamak gerekir. 
Ereğli Ortak Girişim Grubu'nun Ereğli ile ilgili ihaleyi kazanmaları halinde finansman konusunda sorunları olmayacaktır. İç ve dış finansman imk nlarından yararlanacaklardır. 
Önemli olan, 1 İhale aşamasında, 2 İhaleyi kazandıktan sonra işletmenin yönetiminde Ortak Girişim adına kimin söz sahibi olacağı, 34 ortak adına kimin son sözü söyleyeceğidir. Çünkü ne 34 ortağın ne de 10 ortağın oluşturacağı icra komitesinin her önemli kararda oybirliği ile veya oyçokluğu ile karar almasına dayalı bir karar ve yönetim sisteminin çalışması imk nsızdır. 

Şeytanın bacağını kırmalı 
Gönül ister ki, Ortak Girişim Grubu Ereğli'yi satın alır. Satın aldıktan sonra da coşturur ve koşturur. Ve de böylece, "özel sektörümüz şeytanın bacağını" kırmış olur. Çünkü bugüne kadar maalesef özel sektörümüzün "babaları" işbirliği örneği veremedi. 
Ereğli Ortak Girişim Grubu'nun 10 kişilik icra heyetinde Borusan da temsil ediliyor. 
Sayın okuyucularıma Borusan'ın kurucusu Asım Kocabıyık tarafından yazılan Doğan Kitapçılık tarafından bastırılan D R Kitabevleri'nde satılan "Tazılar Köyü'nden Borusan"a isimli kitabın 197. sayfasında yer alan "Başarılı Başkanların Başarısız Girişimleri" isimli bölümü özetleyeceğim. 

Bir ortak girişim öyküsü 
Asım Kocabıyık, kitabında özel sektörün en başarılı işadamlarının başarısız bir ortak girişim maceralarını hik ye ediyor. Anlatım, özet ile şöyle "İstanbul'da inşaat sektörü ile ilgili üretim yapan 26 şirketin patronları 1972 yılında güçbirliği yapmaya karar verdi. Toplu Konut Holding adı ile bir şirket kuruldu. 
Şirket, halka ekonomik, depreme dayanıklı, ucuz konutlar inşa edecekti. Güçbirliğinin başkanlığına Dr. Nejat Eczacıbaşı getirildi. İbrahim Bodur ve Asım Kocabıyık başkan yardımcısı olarak görevlendirildi. 
Jak Kamhi ve Murtaza Çelikel mali ve idari işlerden, Üzeyir Garih ve Feyyaz Berker teknik işlerden sorumlu murahhas üye oldular. Teknik araştırmaların ekonomik değerlemesini Prof. Dr. Asaf Savaş Akat yapıyordu. 1883 yılına kadar girişimin başkanlık sorumluluğunu Dr. Nejat Eczacıbaşı taşıdı. Yeşilköy'de alınan İngiliz Gramafon Şirketi üzerindeki inşaat zar zor tamamlandı. 

İyi niyet yeterli değil 
Ümraniye'de satın alınan Hekimbaşı Çiftliği konusundaki anlaşmazlık yıllarca çözülemedi. Kısacası, başarılı başkanların iyi niyetli ortak girişimi başarılı olamadı." 
Asım Kocabıyık'ın hik yesini moral bozmak için nakletmiyorum... Bu tür işlerde iyi niyetin ve kişisel gücün yeterli olmadığını, ortak girişimin bambaşka bir şey olduğunu hatırlatmaya çalışıyorum. 
Tekrarda yarar var. "Ereğli Ortak Girişim Grubu"nun oluşması alkışlanacak bir gelişmedir. Umulur ki, Ortak Girişim ihalede Ereğli'yi satın alır. Satın aldıktan sonra da coşturur, koşturur. 



</TEXT>
</DOC>
