<DOC>
<DOCNO> 395664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/yasam/axyas01.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu olmak için atılacak 10 adım 
</HEADLINE>
<TEXT>


Bitki büyütün, sevdiklerinizle sohbet edin, her gün kahkaha atın... 10 basit yöntemle mutlu olunabileceğini kanıtlayan İngiliz uzmanlar, 'mutluluğun reçetesini' yazdı 

DIŞ HABERLER SERVİSİ 

İngiliz uzmanlar, mutluluğa ulaşmanın 10 yolunu açıkladı. Psikolog, psikoterapist ve sosyologların aralarında yer aldığı 6 kişilik uzman ekip, İngiltere'nin Slough kasabasında yaptıkları deneylerle, 10 adımda mutluluğa ulaşılabileceğini gördü. 
50 gönüllüye, araştırmalar sonucunda belirlenen 'mutluluk reçeteleri' verildi. Reçeteyi uygulamadan önce ve sonra ne kadar mutlu oldukları çeşitli sorularla belirlendi. Test sonucunda, 10 basit yöntemle mutlu olunabileceği görüldü. 

İşte 'reçete' 
'Slough Kasabasını Mutlu Etmek' isimli araştırmanın sonuçlarını değerlendiren uzmanlar, mutlu olmak için yapılması gerekenleri şöyle sıraladı 
1- Bir bitki dikin ve büyütün. 
2- Her günün sonunda en az beş iyi özelliğinizi düşünün. 
3- Sevdiğiniz biriyle her hafta en az bir saat konuşun. 
4- Uzun süredir görüşmediğiniz bir arkadaşınızı arayın ve bir randevu ayarlayın. 
5- Her gün, sevdiğiniz bir şeyi yapmak için kendinize vakit ayırın. 
6- Günde en az bir kere kahkaha atın. 
7- Haftada üç kez, yarım saatlik fiziksel egzersizler yapın. 
8- Her gün tanımadığınız birine selam verin veya gülümseyin. 
9- Televizyon karşısında geçirdiğiniz zamanı yarıya indirin. 
10- İnsanlara karşı kibar olun ve iyilik yapın. 




</TEXT>
</DOC>
