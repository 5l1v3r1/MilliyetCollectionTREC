<DOC>
<DOCNO> 398889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sondun09.html </URL>
<DATE> 2005/11/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Abbas, El Fetih'in ön seçimlerini durdurdu 
</HEADLINE>
<TEXT>

     Filistin lideri Mahmud Abbas, El Fetih hareketinin bugün düzenlemeyi planladığı önseçimleri Gazze Şeridi ve Batı Şeria'da sahtekarlık yapıldığı iddiaları nedeniyle durdurdu. El Fetih'ten üst düzey yetkili Ahmet El Dik, Abbas'ın seçim komisyonuna yaygın sahtekarlık iddiaları nedeniyle tüm seçim sürecinin durdurulması emrini verdiğini söyledi. 
     El Dik, bazı güvenlik güçlerini sahtekarlığa suç ortaklığı yapmakla suçlayarak, El Fetih'in Batı Şeria'da bugüne kadar yapılmış önseçimlerinin, Abbas yurtdışı gezisinden döndükten ve bu konuda bir karar verdikten sonra geçerli kılınacağını sözlerine ekledi. 
     El Fetih'in önseçimlerinin, bu hafta Kudüs ve Batı Şeria'da iki kentte yapılması planlanıyordu. Hareketin, dün de Gazze Şeridi'ndeki önseçimleri, çok sayıda oy verme merkezini silahlı kişilerin basması sonucu ertelenmişti. 
     
     FİLİSTİN DEVLET BAŞKANLIĞI OYLAMA DURDURULMADI 

     Filistin Devlet Başkanı Mahmud Abbas'ın, El Fetih'in bugün düzenlemeyi planladığı önseçimleri, Gazze Şeridi ve Batı Şeria'da sahtekarlık yapıldığı iddiaları nedeniyle durdurduğu yolundaki haberler yalanlandı. 
     Abbas'ın makamından yapılan açıklamada, Filistin Devlet Başkanı'nın konuyu incelediği, ancak oylamayı durdurma talimatı vermediği belirtildi. 
     El Fetih yetkilileri, ön seçimlerin, planlanan şekilde bugün Kudüs'te, Cuma günü de Batı Şeria'nın El Halil kentinde yapılacağını söylediler. 
     Hareketin üst düzey yetkililerinden Ahmed El Dik, Abbas'ın seçim komisyonuna, yaygın sahtekarlık iddiaları nedeniyle tüm seçim sürecinin durdurulması emrini verdiğini söylemişti. 
     El Fetih'in Gazze Şeridi'nde dün planlanan önseçimleri, silahlı kişilerin çok sayıda oy verme merkezini basması üzerine ertelenmişti. 
     Hareketin sözcüsü Diab Allu, 3 Aralık'a kadar partinin adaylarının seçilmiş olması gerektiği için, Gazze'deki önseçimlerin muhtemelen Cuma günü yapılacağını kaydetti. 
     
</TEXT>
</DOC>
