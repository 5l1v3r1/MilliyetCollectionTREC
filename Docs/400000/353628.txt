<DOC>
<DOCNO> 353628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/son/sondun32.html </URL>
<DATE> 2005/06/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Barzani Ülkenin adı, Federal Irak Cumhuriyeti olsun... 
</HEADLINE>
<TEXT>

     Irak'ın kuzeyinde yerel parlamento tarafından ''başkan'' seçilen IKDP lideri Mesut Barzani, ülkenin adının ''Federal Irak Cumhuriyeti'' olmasını istedi. 
     Bağdat'ta basın toplantısı yapan Barzani, ''Ülkemizin yeni adının, Federal Irak Cumhuriyeti olmasını arzu ediyoruz. Her kim ki merkezi yönetim ister, Irak'ı bölmek ister'' dedi. 
     Bu ismin anayasaya da yazılmasını isteyen Barzani, ''Bizim tecrübelerimiz, federalizmin Irak'ın bölünmesini değil, birleşmesini temsil ettiğini göstermektedir. Her kim bunun tersine inanıyorsa fena halde yanılıyor demektir'' ifadesini kullandı. 
     Irak'taki diğer vilayetlerin de özerk bölgeler olarak örgütlenmelerini isteyen Barzani, ''Kürdistan'ın özerklik tecrübesi, diğer bölgelere de pekala uygulanabilir. Tecrübelerimizi paylaşmaya hazırız. Kürdistan'a gelip oradaki durumu kendi gözleriyle görebilirler'' diye konuştu. 
     Irak'ın güney ve ortasında Şiilerin özerk bölge ya da bölgeler halinde örgütlenmeleri fikri aylardır konuşuluyor. Son olarak Kerbela valisi Okail Gazali, haziran başında açıklama yapmış ve ay sonuna kadar kurulacak komitenin, Babil, Necef ve Vasit vilayetleriyle birleşmesinin yararlı olup olmayacağına karar vereceğini söylemişti. 
     Irak'ta yürürlükte bulunan anayasaya göre, Bağdat ve Kerkük dışındaki vilayetler, üçerli şekilde birleşerek özerk bölge oluşturma hakkına sahip bulunuyor. 
     
</TEXT>
</DOC>
