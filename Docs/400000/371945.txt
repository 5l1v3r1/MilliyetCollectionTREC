<DOC>
<DOCNO> 371945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sontur13.html </URL>
<DATE> 2005/08/22/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Evde hırsız dehşeti 
</HEADLINE>
<TEXT>

     Adem GÜVEN İZMİR, DHA 

İZMİR'in Gaziemir İlçesi'nde, kadın kuaförü 37 yaşındaki Ayşe Tarlaek, gürültüye uyanıp evinin salonunda karşı karşıya kaldığı hırsız tarafından bacağından ve kolundan bıçakla yaralandı. Hırsız, balkondan atlayıp kaçarken, yakınları tarafından hastaneye kaldırılan Tarlaek, tedavisinin ardından taburcu edildi. 
     Olay, bugün saat 06.00 sıralarında 391 sokaktaki iki katlı evde meydana geldi. Balkondan tırmanan bir erkek, açık olan kapıdan Ayşe Tarlaek'in ikinci kattaki evine girdi. Salona giren hırsız, buradaki iki cep telefonunu alırken, ev sahibi 3 çocuk annesi Tarlaek gürültüye uyandı. Salona giren Ayşe Tarlaek, hırsızla karşı karşıya kaldı. Hırsız kendisine engel olmak isteyen, Tarlaek'i, sol bacağından ve sol kolundan hafif yaraladı. Yaklaşık bir yıl önce eşinden boşanan Tarlaek'in yardım çığlıklarını duyan çocuklarının ve komşularının uyanması üzerine balkona çıkan hırsız, yere atlayıp kaçtı. Komşularının yardımıyla Buca Devlet Hastanesi'ne kaldırılan Ayşe Tarlaek, ayakta tedavi edildi. 
     Polis, 1.70 boylarında, esmer, kıvırcık saçlı ve 20 yaşlarındaki saldırgan hırsızın kimliğini belirleyip yakalamak için çalışma başlattı. Olayla ilgili soruşturmanın sürdüğü belirtildi. 
     
</TEXT>
</DOC>
