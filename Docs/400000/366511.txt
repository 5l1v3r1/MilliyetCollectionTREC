<DOC>
<DOCNO> 366511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sontur39.html </URL>
<DATE> 2005/08/02/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Şanlıurfa Kalesi'nde 2 kişi mahsur kaldı... 
</HEADLINE>
<TEXT>

     Şanlıurfa’ya ziyarete gelen 2 yerli turist, "Urfa Kalesi"nde 1 saat mahsur kaldı. 
     Şanlıurfa’nın Siverek İlçesi ve Mardin’den, sabah saatlerinde gelen ve Balıklıgöl’deki tarihi ve turistik mekanları ziyaret eden Bubo Canpolat ve Mehmet Salih Arslan, akşam saatlerinde "Urfa Kalesi"ne çıktı. 
     İnanışa göre Hz. İbrahim’in hükümdar Nemrut tarafından ateşe atıldığı yer olarak bilinen alanı gezdikleri sırada, görevlilerin mesainin bitmesi nedeniyle kapıları kilitlediğini fark etmeyen turistler, kalede mahsur kaldı. 
     Cep telefonu aracılığıyla polisten yardım isteyen turistler, yaklaşık 1 saat sonra gelen görevlinin kapıyı açması üzerine kaleden çıkabildiler. 
     AA muhabirinin görüştüğü Mehmet Salih Arslan, inanç turizminin önemli mekanlarından biri olan "Urfa Kalesi"nin turizm sezonunda erken kapatılmasına anlam veremediğini söyledi. 
     Şanlıurfa’ya ilk kez geldiği için kalenin kapısının ne zaman kapatıldığını bilmediğini ve görevlilerin de herhangi bir uyarıda bulunmadığını aktaran Arslan, "Doğrusu böyle bir sürprizle karşılaşacağımı tahmin etmiyordum. Benim için iyi bir ders oldu" diye konuştu. 
     
</TEXT>
</DOC>
