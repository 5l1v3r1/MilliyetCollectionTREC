<DOC>
<DOCNO> 397312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/soneko20.html </URL>
<DATE> 2005/11/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Nestle Bir bardak suda fırtına kopartılıyor 
</HEADLINE>
<TEXT>

     İtalya'dan sonra Fransa, İtalya, İspanya ve Portekiz'deki bebek sütleri, tüketime uygun olmadığı gerekçesiyle toplatılan Nestle'nin Üst Yöneticisi Peter Brabeck, yaşananları ''bir bardak suda fırtına koparmak'' olarak nitelendirdi. 
     Avrupa'da ürünlerin toplatılmasının maliyetinin şirket için önemsiz olduğunu ifade eden Brabeck, yaşananları da ''bir bardak suda fırtına koparmak'' olarak nitelendirdi. 
     Süt ürünlerinin, paketlerinin ambalaj baskısında kullanılan mürekkep nedeniyle tedbiren toplatıldığını hatırlatan Brabeck, ürünlerin sağlık açısından herhangi bir tehdit içermediğini söyledi. 
     İtalya'da, içindeki bir madde yüzünden tüketime uygun olmadığı gerekçesiyle bebekler için üretilen Nestle marka yaklaşık 30 milyon litre süte el konulmuş, ardından şirket, Fransa, İtalya, İspanya ve Portekiz'deki sütlerin önlem olarak piyasadan toplatılmasına karar vermişti. 
     Nestle Türkiye de İtalya'da alınan geri çekme kararının Türkiye için geçerli olmadığını, Türkiye'de tamamen farklı bir ambalaj baskı tekniğinin kullanıldığını açıklamıştı. 
     
</TEXT>
</DOC>
