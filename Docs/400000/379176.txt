<DOC>
<DOCNO> 379176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/yazar/pulur.html </URL>
<DATE> 2005/09/17/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Mesire yerleri... 
</HEADLINE>
<TEXT>


TATİL ve izin günlerinizde şöyle çoluk çocuğunuzu alarak ya da tek başına gideceğiniz, yeşillikler içinde kaç "mesire yeri" ya da "piknik yeri" biliyorsunuz X 
Doğma büyüme İstanbullu olsanız bile üç veya beş yerden başkasını sayabilir misiniz 
Orman Bakanlığı, "İstanbul İl Çevre ve Orman Müdürlüğü" "İstanbul'un Mesire Yerleri" adıyla çıkardığı albüm katalogda kırkı aşkın yerin yolunu, görüntülerini, hatta telefon numaralarını bir araya getirmiş... 
Gördükçe içiniz sızlıyor, "Bu kadar zaman niye buralara gitmedik diye hayıflanıyorsunuz. 

BELGRAT Ormanı'nın içindeki "mesire yerlerini" hadi bildiniz diyelim, Neşet Suyu, Bentler, Falih Rıfkı Atay, Kömürcü Bendi gibi... 
Tayakadın'ı biliyor musunuz 
Gaziosmanpaşa, Arnavutköy'ü geçtikten sonra yolu paralel olarak takip edin, sol taraftaki saha içinde... 
Ya Binbaşı Çeşmesi 
Hasdal-Kemerburgaz-Göktürk'ten sonra girilen İhsaniye köyü yönünde, 6. kilometrede ağaç yolu üzerindedir. 
Marmaracık, sahilde mesire yeridir. Sarıyer üzerinden ulaşılan Rumelikavağı'ndan sol tarafa dönüp sahili takip eden yolun sonunda... 
Çilingoz, Karadeniz kıyısında, uzun ve hayli geniş bir kumsaldır... 
Çatalca-Saray yolu üzerinde, Binkılıç beldesinin hemen çıkışından sonra sağa dönün, 17 kilometrelik orman yolunu yapın, denizi görünce de Orhan Veli'nin dediği gibi, "sakın şaşırmayın " 

TEK tek adlarını, yerlerini, yollarını sıralamaya köşemizin elvermediği bu "mesire yerleri"ni görünce zaten şaşıracaksınız. "İstanbul'da böyle yerler de varmış " ya da "Böyle yerler de kalmış " diyeceksiniz. 
Yalnız biz buraların çoğunu gidip görerek yazmış değiliz, kataloğu görseniz siz de bizim gibi olursunuz... 

İSTANBUL Çevre ve Orman İl Müdürü Doç. Dr. Mehmet Emin Birpınar şöyle diyor 
"Şüphesiz zaman içinde mesire yerleri de mesire kültürü de değişime uğramıştır. Artık kıyısından bir derenin aktığı geniş düzlük ya da çayırlardan söz edemiyorsak, geniş katılımlı çalgı, eğlence, cirit, at yarışı veya panayır gibi etkinliklerden de söz edemeyiz. Ağaç örtüsünün izin verdiği ölçüde, dar alandaki eğlenceler piknik olarak adlandırılmakta ve bir örtü üzerindeki yeme içmeyle gün noktalanmaktadır." 

İŞTE asıl sorun da bu ya 
Biz ne kadar övsek de, Orman Bakanlığı ne kadar üzerlerine titrese de, bu "mesire yerleri"ni tanımak için, cumartesi, pazar ya da tatil günleri oraya gidip nasıl piknik yapıldığını görmeniz gerekir. 
Ola ki "Bize nereyi tavsiye ettin " diye bize kızmadan önce, "mesire yerleri"ne gidin görün, sonra "piknik" yapın. 
Sorumluluk bize ait değildir. 
- 
x Mesire, Arapça seyr kelimesinden türemiş olup, gezinti yeri, gezilebilecek yer, eğlence yeri anlamına gelir. Mesire yeri deyimi dilbilgisi yönünden doğru olmasa da, Osmanlı bunun da çaresini bulmuş "Galat-ı meşhur fasih-i mehcurdan evladır." 
Yani, "Yaygın yanlış, terk edilmiş doğru sözden üstündür." 



</TEXT>
</DOC>
