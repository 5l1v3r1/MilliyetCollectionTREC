<DOC>
<DOCNO> 351463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/sondun38.html </URL>
<DATE> 2005/06/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Almanların tatil tercihinde Türkiye İspanya'yı geçti... 
</HEADLINE>
<TEXT>

     Almanya'da yapılan bir araştırma, Türkiye'nin, Almanların klasik tatil ülkesi İspanya'yı bu yıl geride bıraktığını ortaya koydu. 
     Düsseldorf kentinde bulunan ''Mediaedge cia'' adlı araştırma ajansı tarafından 1300 kişi arasında yapılan bir araştırmaya göre, Almanların yüzde 11'i bu yıl İtalya'ya, yüzde 9'u da Türkiye'ye gideceğini söyledi. 
     Almanların bu yıl genelde güvenli olduğu için Avrupa'da tatil yapmak istedikleri ifade edilen araştırmada, halkın yüzde 8'inin de bu yıl İspanya'ya, yüzde 7'sinin de Avusturya'ya gitmek istediği kaydedildi. 
     Almanların yüzde 40'ının tatilde güneş, kum ve denizi tercih ettiği belirtilen araştırmada, halkın yüzde 38'i de, kendileri için az cazip ülkeler arasında Japonya ve Çin gibi Uzakdoğu ülkelerini gösterdi. 
     Frankfurt havaalanında bulunan Fraport adlı şirket tarafından yapılan açıklamada da, Almanların en fazla İspanya'nın adalarını, Yunanistan, Türkiye, Kıbrıs Rum kesimi ve Tunus'u tercih ettiği bildirildi. 
     
</TEXT>
</DOC>
