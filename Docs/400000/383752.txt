<DOC>
<DOCNO> 383752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/spor/spo03.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Filesiz voleybol 
</HEADLINE>
<TEXT>


Galatasaraylılar, Trabzon maçının ısınma hareketleri bölümünde voleybol oynamaya karar verdi. Fenerbahçeli Anelka'ya tepki olarak düşünülen bu protesto, pankart nedeniyle gerçekleşemedi 

ERHAN TELLİ 


Galatasaraylı futbolcuların, Trabzonspor maçı öncesinde ilginç bir protesto hazırlığında bulundukları, ancak daha sonra bundan vazgeçtikleri ortaya çıktı. Bir gün önce oynanan Konyaspor - Fenerbahçe karşılaşmasında Anelka'nın hareketine tepki vermek isteyen Sarı - Kırmızılılar'ın, ısınma bölümünde "voleybol" oynamaya karar verdikleri ifade edildi. Yöneticilerin, Beşiktaş ve Trabzonspor ile birlikte hazırlanan, "El değmemiş temiz bir lig istiyoruz" pankartını göstermesiyle takımın bu eylemden vazgeçtikleri öğrenildi. 

İki gruba ayrılacaklardı 
Bu planın uygulanmasına dakikalar kala, sahaya çıkmaya hazırlanan futbolcular, çıkış tünelinin önünde kendilerine gösterilen pankartı okuyunca geri adım attılar. Sarı - Kırmızılı futbolcuların, aralarında kısa bir konuşma yaparak, voleybol oynayarak ısınma protestosunu rafa kaldırdıkları ifade edildi. 
Eğer pankart devreye sokulmamış olsaydı, Galatasaraylılar iki gruba ayrılıp, kendi aralarında voleybol oynayacaktı. 

Hakan 'oh' dedi 

7 haftalık gol orucuna Trabzonspor maçıyla son veren Hakan Şükür, bu golün kendisine büyük moral verdiğini söyledi, "Artık kendimi daha rahatlamış hissediyorum" dedi. Tromso'ya elenmelerinin ardından kendi kendilerini tedavi ettiklerini belirten Kaptan, "Geriye dönüşün olmadığını biliyorduk. Artık Tromsö'yü konuşmanın bir faydası yoktu. Bu ligin lideriydik ve liderliğimizi korumalıydık. İşte bu düşünce ile sahaya çıktık. Hocamız da çok önemli katkıda bulundu" yorumunu yaptı. 

Aslan durmuyor 

Galatasaray, milli maç için verilen araya rağmen çalışmalarını sürdürüyor. Sakat ve milli futbolcularının fazla olması nedeniyle çalışmada sadece Hakan, Ayhan, Uğur, Zafer, Volkan, Suat, Yalçın, Cihan Can, Fevzi ve Barbaros yer alırken, sakatlığı bulunan Altan, Cihan ve Hasan Kabze takımdan ayrı koşu yapmakla yetindi. Cim - Bom'un cumartesi gününe kadar idmanlara devam edeceği belirtildi. 

Koşmak bile yasak 

Tromsö maçının son dakikasında sakatlanan Sabri'nin sağ diz yan bağlarında esneme ve sağ diz tibiasında kompresyon kırığı tespit edildi. Kulüp doktoru Murat Çevik, bu futbolcunun 3 hafta koşu yapamayacağını dile getirerek, "Darbe biraz aşağıda olsaydı, yürümesi bile sakıncalı olabilirdi. Üç hafta sonra yapılacak kontrolden sonra durumu kesinlik kazanacak" dedi. Çevik, Altan'ın tendonunda su toplandığını da ifade etti. 


</TEXT>
</DOC>
