<DOC>
<DOCNO> 370475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/spo05.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Huylu huyundan vazgeçmiyor 
</HEADLINE>
<TEXT>


Galatasaray ve Trabzonspor, yeni transferlerin sözleşme bedellerini yine komik rakamlarla gösterirken, Fenerbahçe ve Beşiktaş tam beyanda bulundu 

CEMAL ERSEN 


Süper Lig'de şampiyonluğun en güçlü dört adayından Galatasaray ve Trabzonspor, transferde kadrolarına dahil ettikleri futbolcuların sözleşme bedellerini yine "komik" miktarlarda gösterirken, Beşiktaş ve Fenerbahçe ödedikleri paraları "harfiyen" beyan etti. Profesyonel futbol kulüplerine 2007 yılına kadar transfer ücretleri için vergi muafiyeti getirilir ve sadece yüzde 15 stopaj vermeleri öngörülürken, eski alışkanlıkların sürmesi Maliye Bakanlığı vergi müfettişlerini de harekete geçirdi. 
Galatasaray, sezonun flaş transferi olarak gösterdiği İliç'e üç yıllık anlaşma karşılığı 50 bin YTL 50 milyar lira ödediğini bildirdi. Sırp futbolcunun yıllık ücreti 16.6 bin YTL'ye gelirken asgari ücretli bir işçinin maaşının 1.5 katı , sözleşmesi bir yıl uzatılan Hakan Şükür'e verilen para 50 bin YTL oldu. Sarı - Kırmızılı kulüp Saidou için bir, Altan içinse 2 yıllık sözleşme karşılığı 50'şer bin YTL ücret bildirdi. 

Kaçak yok 
Beşiktaş, Brezilyalı Ailton'a birinci yıl 1 milyon 800 bin dolar ve 10 maç karşılığı 100 bin dolar, ikinci yıl 1 milyon 500 bin dolar ve 10 maça yine 100 bin dolar vereceğini bildirdi. Beşiktaş diğer sambacısı Kleberson'a ise yıllık 1 milyon 400 bin dolar ve 10 maç için 100 bin dolar ödeyeceğini resmi sözleşmesinde teyid etti. Gençlerbirliği'nden transfer edilen Youla'nun üç yıllık alacağı 1 milyon 650 bin dolar ve maç başı 10 bin dolar şeklinde gösterildi. Kürşat, Ali Tandoğan ve Sergen'e yıllık 300'er bin YTL, Adem Dursun'a ise 250 bin YTL garanti ücret ödeneceği kaydedildi. 
Fenerbahçe, bu sezonun gündemdeki ismi Apiah'a 4 yıllık anlaşma karşılığı ödenecek miktarı 7 milyon 700 bin dolar olarak beyan etti. Ganalı oyuncunun yıllığı 1 milyon 925 bin dolar oldu. Hisseleri bu yıl borsada işlem görmesine karşın Galatasaray gibi Trabzonspor da futbolcuların gerçek alacaklarını beyan etmekten kaçındı. Bordo - Mavililer, Brezilyalı Jefferson'a 432 bin YTL yıllık 144 bin YTL Fabiano Eler'e 2009'a dek sadece 90 bin YTL vereceğini bildirirken, Çek futbolcu Jun'un 5 yıllık alacağını ise 150 bin YTL yıllık 30 bin YTL olarak beyan etti. 



</TEXT>
</DOC>
