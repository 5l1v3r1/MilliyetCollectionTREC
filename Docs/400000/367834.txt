<DOC>
<DOCNO> 367834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko11.html </URL>
<DATE> 2005/08/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Memur sendikaları toplu görüşmelere hazırlanıyor... 
</HEADLINE>
<TEXT>

     Memur sendikaları, 15 Ağustos'ta hükümetle toplu görüşme masasına oturacak. 
     4688 Sayılı Kamu Çalışanları Sendikaları Yasası uyarınca, 11 işkolunda yetkili memur sendikaları ile yetkili konfederasyon, 15 Ağustos'ta hükümetle toplu görüşmelerini gerçekleştirecek. 
     Toplu görüşmelere kamu çalışanları adına Türkiye Kamu-Sen'e bağlı Türk Büro-Sen, Türk Enerji-Sen, Türk Sağlık-Sen, Türk Tarım Orman-Sen, Türk Ulaşım-Sen, Türk Haber-Sen, Türk İmar-Sen KESK'e bağlı Eğitim-Sen, Tüm Bel-Sen ve Kültür-Sen ile bu yıl yetkiyi kazanan Memur-Sen'e bağlı Diyanet-Sen katılacak. 
     Toplu görüşme masasında en fazla yetkili sendikaya sahip olması dolayısıyla Türkiye Kamu-Sen başkanlığında yürütülecek toplu görüşmelerde, KESK ve Memur-Sen konfederasyonlarının temsilcileri de hazır bulunacak. 
     Toplu görüşmeleri hükümet adına Kamu İşveren Kurulu yürütecek. Kamu İşveren Kurulu Devlet Bakanı, Başbakanlık Müsteşarı, Maliye Bakanlığı Müsteşarı, Hazine Müsteşarı, Devlet Planlama Teşkilatı Müsteşarı, Devlet İstatistik Enstitüsü Başkanı, Devlet Personel Başkanı, Maliye Bakanlığı Bütçe ve Mali Kontrol Genel Müdürü, Kamu İşveren Sendikası temsilcilerinden oluşacak. 
     Görüşmelere, kamu çalışanları ve Kamu İşveren Kurulu, eşit sayıda temsilci ile katılacak. 
     Toplu görüşmeler, kamu görevlileri için uygulanacak katsayı ve göstergeler, aylık ve ücretler, her türlü zam ve tazminatlar, fazla çalışma ücretleri, harcırah, ikramiye, lojman tazminatı, doğum, ölüm ve aile yardımı ödenekleri, tedavi yardımı ve cenaze giderleri, yiyecek ve giyecek yardımları ile bu mahiyetteki diğer etkinlik ve verimlilik artırıcı yardımları kapsayacak. 
     Yasaya göre, görüşmelerin, 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     Anlaşmazlık durumunda ise Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. Kurulun 5 gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     
     KONFEDERASYONLARIN TALEPLERİ 
     Türkiye Kamu-Sen, memur maaşlarının yoksulluk sınırının üzerine çekilmesini istiyor. Görüşmeler öncesi herhangi bir rakam belirtmekten kaçınan konfederasyon, Haziran ayında çalışan tek kişi için yoksulluk sınırını 880 YTL olarak açıklamıştı. 
     KESK ise en düşük memur maaşının 950 milyon liraya çıkarılması, eğitim, liyakat, iş riski gibi yan ödemelerin bu ücrete ayrıca eklenmesi talebinde bulunuyor. KESK, yapılacak zammın emeklilere de yansıtılmasını istiyor. 
     Memur-Sen de en düşük memur maaşının 950 milyon liraya yükseltilmesini talep ediyor. 
     Konfederasyonlar, toplu görüşme masasında ayrıca, kamu çalışanlarına grevli toplusözleşme hakkının bir an önce tanınmasını ve kamuda farklı kurumlarda aynı statüde çalışanların maaşlarındaki farklılıkların giderilmesini gündeme getirecek. 
     Memur sendikaları konfederasyonları kamuda ''eşit işe eşit ücret'' ilkesinin yaşama geçirilmesini talep ederken, maaşlar arasındaki farkların ücretlerin azaltılması değil artırılması şeklinde kapatılması gerektiğine vurgu yapıyor. 
     Türkiye Kamu-Sen ise bu amaçla düşük ücret alan kamu çalışanları için ''denge tazminatı'' istemeye hazırlanıyor. 
     Konfederasyonlar görüşmede ayrıca, çalışma koşullarının iyileştirilmesi, sendikal faaliyetlerin önündeki engellerin kaldırılması, Kamu Personel Rejimi Yasa Tasarısı'nın bir an önce açıklaması yönündeki isteklerini hükümet temsilcilerine iletecekler. 
     
     ORTAK METİN ARAYIŞLARI 
     Öte yandan, toplu görüşmeler öncesi teknik çalışmaları birlikte yürütme kararı alan Türkiye Kamu-Sen ve Memur-Sen, KESK'e bu çalışmalara katılma teklifinde bulundu. Geçen hafta bir araya gelen her üç konfederasyonun temsilcileri, önümüzdeki günlerde tekrar biraraya gelerek talepleri ortaklaştırabilmek için teknik çalışmaları sürdürecek. 
     Anayasa'nın 90. maddesinden hareketle kamu çalışanlarının toplu sözleşme yapma hakkı bulunduğunu ileri süren KESK, diğer iki konfederasyona hükümetin toplusözleşme yapma çağrısında bulunmaması halinde görüşmelere katılmama teklifinde bulunacak. 
     
</TEXT>
</DOC>
