<DOC>
<DOCNO> 383295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/02/son/sondun11.html </URL>
<DATE> 2005/10/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Le Monde’tan PKK’lı teröristlere Son Mohikanlar 
</HEADLINE>
<TEXT>

     SAADET ORUÇ Paris DHA 

      FRANSIZ Le Monde gazetesi, terör örgütü PKK’nın silahsızlanması konusunda CIA yetkilileri ile PKK’dan ayrılan eski lider kadrosundan Nizamettin Taş arasında Abdullan Öcalan’dan habersiz 3 kez görüşme gerçekleştiğini yazdı. 
     11 Ağustos tarihinde Kuzey Irak’ta bulunan PKK kampına yaptığı ziyaretin ardından yayınladığı haberde, Murat Karayılan ve Taş ile yapılan röportajlara yer veren Le Monde, PKK’lı teröristler için ’son Mohikanlar’ ifadesini kullandı. 
     Gazete, konuya ’Ufuklar’ başlıklı sayfasını ayırdığı röportajlarda Türkiye’nin Doğu ve Güneydoğu Anadolu bölgelerini ’Kürdistan’ olarak gösteren bir haritaya da yer verdi. Abdullah Öcalan’ın yakalandıktan sonraki ’kalleşliği’ üzerine moralleri bozulan 5 bin militanın örgütten ayrıldığını yazan gazete, kampı ziyaret ederek örgütte bulunan oğlunu gören bir anne-babanın sözlerine de yer verdi. Gözü yaşlı annenin’, oğlunun kamptan ayrılması durumunda yakalanacağını söylediğini yazan gazete, ailenin oğullarını 6 yıl sonra ilk kez gördüğünü anlattı. 
     
     CIA-NİZAMETTİN TAŞ GÖRÜŞMESİ 
     Karayılan’ın "ABD, nasıl oluyor da Irak’ta yaşayan 3.5 milyon Kürt’e haklarını verip, Türkiye’deki 20 milyon Kürdün haklarını gözardı edebiliyor " şeklindeki sorusunu başlığa çıkaran gazete, ABD’nin PKK’dan ayrılan bir grubun kurduğu yeni bir örgütle arasındaki ilişkilere de dikkat çekti. Bu ilişkileri, örgütün eski lider kadrosundan Nizamettin Taş’ın sözleriyle aktaran gazete, 2003 yılında CIA yetkilileriyle bu grup arasında temaslar gerçekleştiğini yazdı. 
     Nizamettin Taş’ın, "1991 yılında örgüt silahlı mücadeleden vazgeçmeliydi" sözlerine yer veren gazete, Taş’ın 2004 yılında terör örgütünün düzenlediği bir toplantıda kendi programlarını örgütün büyük bir kısmının desteklediğini, ancak Abdullah Öcalan’ın 3 avukatının kendilerini ihanetle suçlaması üzerine, kaçmak zorunda kaldıklarını aktardığını belirtti. 
     Le Monde, ABD Dışişleri Bakanlığı’nın Karayılan’a ’Kürtlerin Zerkavi’si’ adını taktığını da yazdı. 
     
</TEXT>
</DOC>
