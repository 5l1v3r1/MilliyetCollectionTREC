<DOC>
<DOCNO> 393645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/yasam/axyas01.html </URL>
<DATE> 2005/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de Bizans sarnıcı 
</HEADLINE>
<TEXT>


Marmaray Projesi'nin kazıları, bir tarihi eseri daha ortaya çıkardı İstanbul Kadıköy'deki bir sarnıç gün ışığı gördü 

GÖKHAN KARAKAŞ İstanbul 

Yapımı halen süren ve İstanbul ulaşımı için büyük ümitler bağlanan Marmaray Projesi'nde bir tarihi eser daha ortaya çıktı. Kadıköy'deki kazılarda son dönem Bizans mimarisine ait olduğu düşünülen bir su sarnıcı bulundu. 

Korumaya alındı 
Marmaray kazıları, Bizanslılar'ın yaptıkları sarnıçlarla su nakline ve dağıtımına ne kadar önem verdiklerini bir kez daha gösterdi. Bizans İmparatorluğu'nun kente su dağıtımını sağlamak amacıyla inşa ettiği onlarca sarnıçtan biri de Kadıköy'de ortaya çıktı. Koşuyolu Mahallesi'ndeki İbrahimağa Zaviyesi Yolu olarak bilinen noktadaki kazılarda bulunan tarihi sarnıç koruma altına alındı. 

'Son dönem Bizans' 
Marmaray'ın altyapı ve tünel kazıları kapsamındaki Maviray Projesi'nde ortaya çıkarılan su sarnıcı, İstanbul Arkeoloji Müzesi arkeologları tarafından incelendi ve "Son dönem Bizans mimarisine ait olabilir" yorumu yapıldı. 
Yaklaşık 20 gün önceki kazılar sırasında çıkarılan çeşitli seramik parçaların incelemesi sürüyor. 
1261 ile 1453 yılları arasında yapıldığı düşünülen su sarnıcının bir benzeri de Marmaray Projesi kapsamında yapılan Üsküdar kazılarında ortaya çıkmıştı. 




</TEXT>
</DOC>
