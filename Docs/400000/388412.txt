<DOC>
<DOCNO> 388412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/eko10.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye Sikorsky üretim üssü olsun' 
</HEADLINE>
<TEXT>


UTKU ÇAKIRÖZER Ankara 

ABD şirketlerinin Türkiye'ye yatırımları için "uygun bir iklim" bulunduğunu belirten Türk - Amerikan Konseyi ATC Yönetim Kurulu Başkanı Brent Scowcroft, Sikorsky helikopterlerinin bölge ülkelerine satışı için Türkiye'yi "üs" yapmak istediklerini açıkladı. 
Scowcroft başkanlığındaki heyet dün Ankara'daki temasları kapsamında Dışişleri Bakanı Abdullah Gül ile bir araya geldi. Türkiye'de hükümetin ekonomide sağladığı başarıları anlatan Gül'e Scowcroft, bu gelişmeler sonrasında "ABD'li yatırımcılar açısından da Türkiye'de uygun bir iklim" bulunduğu karşılığını verdi. 

500 milyon dolarlık yatırım planı 
Görüşmede Scowcroft ve heyetinin, bürokraside karşılaştıkları sorunların çözülmesi durumunda ABD havacılık ve helikopter devi Sikorsky'nin Türkiye'yi bölge ülkelerine yapılacak ihracat için üretim üssü seçebileceği mesajını ilettiği bildirildi. 
Görüşmede ATC heyeti, Pepsi Cola'nın yatırımlarını iki katına çıkaracağı ve bir ABD şirketinin de Irak'a elektrik enerjisi satışı için Türkiye'ye 500 milyon dolarlık yatırım planladığı bilgisini ilettiler. 


</TEXT>
</DOC>
