<DOC>
<DOCNO> 375129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/sonspo23.html </URL>
<DATE> 2005/09/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Ziya Doğan Antrenörlükteki yuvama döndüm 
</HEADLINE>
<TEXT>

     Malatyaspor, teknik direktör Ziya Doğan ile 2 yıllık sözleşme imzaladı. 
     Kulüp binasında düzenlenen imza töreninde konuşan kulüp genel sekreteri Hakan Kodaman, Ziya Doğan ile aralarında her zaman gönül bağı olduğunu söyledi. 
     Belli dönemlerde ayrılıkların olabildiğini, ama bunun gönül bağını zayıflatmadığını ifade eden Kodaman, ''Bizi anlayan, bizi çok iyi tanıyan hocamızla çalışmaktan çok mutluyuz'' dedi. 
     Feyyaz Uçar'dan boşalan teknik direktörlük görevine gelen Ziya Doğan da Malatyaspor'un başına ikinci kez gelmenin heyecanını yaşadığını belirtti. 
     Malatyaspor'dan çalıştığı ilk dönemde çok medeni ve Türk futbolunda örnek olacak şekilde ayrıldığını vurgulayan Doğan, şöyle konuştu 
     ''Antrenörlükteki yuvama döndüm. Gençlerbirliği'nden ayrılırken başka projelerim vardı. Ama Malatyaspor'dan teklif gelince ve bana ihtiyaç olduğu söylenince söz hakkım yoktu. Çünkü Malatya'da çok güzel günler geçirmiştik. Bana inanan yönetim kurulu sayın başkan ve yönetim bir aile gibi olmuştuk. Bu aile tekrar bir araya geldi. Sorumluluğumuzun, kamuoyunun ilgisinin ve beklentilerin farkındayım. Sorumluluk kat kat artmıştır. Bu bilinçle hareket edip iyi bir çıkışa geçmenin hesaplarını yapmaya başladık. İnşallah sonu iyi olur. Malatyaspor köklü bir camiadır. Yapılanmasıyla her geçen gün futbola damgasını vurmaya adaydır. Başlanan günle bugünkü farklılığı herkes görüyor. Bu profesyonel yapıyla başarılı olmak istiyoruz.'' Doğan, Feyyaz Uçar'a da bıraktığı takım için teşekkür ettiğini, Türk futbolunda başarının çabuk istendiğini ve kimseye bu sürenin verilmediğini belirterek, bu bakımdan Uçar'ın mağdur olduğunu sözlerine ekledi. 
     
</TEXT>
</DOC>
