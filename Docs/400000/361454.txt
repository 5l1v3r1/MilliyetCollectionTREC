<DOC>
<DOCNO> 361454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur18.html </URL>
<DATE> 2005/07/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Hırsızlardan ev sahibine telefonla tehdit 
</HEADLINE>
<TEXT>

     Yavuz KUŞDEMİR UŞAK, DHA 

      UŞAK'ın Fatih Mahallesi Keban Sokak'ta anahtar uydurarak girdikleri evde uyuyan 28 yaşındaki Hasibe Altundağ ile oğlu 8 yaşındaki Ozan'ı spreyle bayıltan hırsızlar, içeride birşey bulamayınca, telefonla üç kez aradıkları evin sahibi 28 yaşındaki Ali Altundağ'ı, altınların yerini söylemezse eşini öldürmekle tehdit ettiler. Çocuklarını yarın yapılacak sünnete hazırlayan ailenin, 5 bin YTL'lik altınlarını çalan hırsızlar, yatağa ekmek bıçağı sapladıktan sonra kaçtı. 
     Keban Sokak'ta iki katlı binanınalt katında oturan fabrika işçisi Ali Altundağ'ın bugün saat 07.00'de işe gitmek için evden çıkmasını fırsat bilen kimliği belirsiz hırsızlar, anahtar uydurarak eve girdi. İddiaya göre evde o sırada oğlu Ozan Altundağ'la birlikte uyumakta olan Hasibe Altundağ, hırsızlar tarafından bayıltıcı spreyle etkisiz hale getirildi. Evi arayan hırsızlar altın ve paraları bulamayınca Hasibe Altundağ'ın cep telefonundan servisle işe gitmekte olan Ali Altundağ'ı büyük bir soğukkanlılıkla arayıp altınların yerini sordular. Telefondaki kadın sesini eşi zanneden Altundağ, şaka yapıyor diye kapatınca, yeniden arayan aynı kişi bu kez eşini öldürmekle tahdit etti, ancak Altundağ yine şaka sanıp telefonu kapattı. İşyerine ulaşan Ali Altundağ, bu kez babasının arayıp evine hırsız girdiğini söylemesi üzerine neye uğradığını şaşırdı ve hemen evine koştu. Sevinç içinde eşi ve çocuğuna sarılan Altundağ, çalınan paraları bile unuttu. 
     
     ŞAKA SANMIŞ 
     Servisle işe giderken çalan cep telefonunu açınca bir kadın sesi ile karşılaştığını belirten Ali Altundağ olayı şöyle anlattı 
     Telefondakini eşim zannettim. Bana altınlar nerede’ diyordu. Ben de gülerek kapattım. Bir süre sonra telefonum yeniden çaldı. Baktığımda yine eşimin cep telefonundan aradığını gördüm. Bu defa yine aynı ses, karını öldüreceğiz altınların yerini söyle’ dedi. Ben de, dalga geçme karıcığım’ diyerek telefonu kapattım. İşyerinde işe başladığım sırada telefonum yeniden çaldı. Bu defa arayan babamdı ve evime hırsız girdiğini söyledi. Eve geldiğimde eşimle çocuğum korku ve panik içindeydi. Zaten bir haftadır evimin pencereleri yoklanıyordu. Şüphelenmiştim ama böyle bir şeyin olabileceğini tahmin etmiyordum. Yetkililerden önlemleri artırmasını istiyoruz. Evimde 5 bin YTL değerinde ziynet eşyası vardı. Sonunda saklandığımız yeri bulup, hepsini almışlar ve yatağa da bir ekmek bıçağı saplayıp gitmişler. Odaya girdiğimizde odada ağır bir koku olduğunu hissettim. Yetkililere sorduğumda bunun bayıltıcı sprey olabileceğini söylediler. Oğlumun sünnetinin arifesinde böyle talihsiz bir olayı yaşamanın üzüntüsü içindeyiz.'' 
     
     KAÇARKEN KAPIYI KİLİTLEMİŞLER 
     Olayın olduğu saatlerde eve gelen baba yaşındaki Orhan Altundağ zile bastığında açan olmayınca, bahçeyi dolaşıp evin arka tarafındaki yatak odasının penceresine vurduğunu belirtti. Baba Altundağ, şunları söyledi 
     Bu sırada torunum Ozan, Bizi kurtarın’ diyerek seslendi. Kapılar kilitli olduğundan dolayı komşulardan alet bularak balkon penceresinin korkuluğunu kestim ve pencereyi açtım. Eve girdiğimde gelinim Hasibe ve torunum Ozan, çok büyük korku içindelerdi. Ayrıca odada bulunan başka bir yatağın üzerine ekmek bıçağı saplanmıştı. Komşulardan yardım istedim ve polisi çağırdım. Hırsızlar giderken kapıyı kilitleyip gitmiş.'' Yarın sünnet olmaya hazırlanan Ozan Altundağ ise, Ben bir şey görmedim. Uyuduğum sırada sadece karnımın ağrıdığını hissettim ama bir şey hatırlamıyorum. Sabah dedem cama vurdu, ben de ’bizi kurtarın diye bağırdım. Bizi dedem kurtardı'' dedi. 
     
     5 EVE 8 KEZ GİRMİŞLER 
     Hırsızlardan rahatsız olduklarını ancak yapacakları bir şey olmadığını ifade eden mahalle sakinlerinden 35 yaşındaki Sema Kurnen ise, 2003 yılında da benim evime girdiler. Bizler evdeydik, bin YTL değerindeki ziynet eşyalarım çalındı, bir daha bulunamadı. Özellikle bu yıl 5 eve 8 defa hırsızlık amacı ile girdiler. Tedirginlik içindeyiz, gece gündüz uyuyamıyoruz. Hiçbir yere gidemez hale geldik. Hoş, biz evde olsak da olmasak da hırsızlar bir şekilde rahatlıkla evlere giriyor. Polisin bu konuda önlem almasını istiyoruz'' diye konuştu. 
     Polis, hırsızlık olayıyla ilgili geniş çaplı soruşturma başlattı. 
     
</TEXT>
</DOC>
