<DOC>
<DOCNO> 389375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/siyaset/axsiy02.html </URL>
<DATE> 2005/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Protesto mektubu talimatla yollandı 
</HEADLINE>
<TEXT>


Hz. Muhammed karikatürünün yayımlanmasına tepki olarak, 11 İslam ülkesinin büyükelçilerince gönderilen mektubu, Türkiye'nin Kopenhag Büyükelçisi Fügen Ok, Ankara'nın talimatıyla imzalamış 

UTKU ÇAKIRÖZER Ankara 


Türkiye'nin Kopenhag Büyükelçisi Fügen Ok'un, Hz. Muhammed'in karikatürlerinin yayımlanarak İslam dininin küçük düşürüldüğü gerekçesiyle Danimarka Başbakanı Anders Fogh Rasmussen'e 11 İslam ülkesinin büyükelçilerince gönderilen mektuba Ankara'nın talimatıyla imza attığı belirtildi. 
Dışişleri Bakanlığı kaynakları, Ok'un Rasmussen'e gönderilen mektuba imza atması konusunda Milliyet'in sorusu üzerine "Son zamanlarda Danimarka'da İslamı küçük düşüren haberler yayımlandığı görüldü. Bu konuda İslam Konferansı Örgütü üyesi ülkelerin büyükelçileri Danimarka Başbakanı'nı muhatap alan bir metin hazırladılar. Kopenhag Büyükelçisi de Dışişleri Bakanlığı'ndan talimat alarak bu metni imzaladı" bilgisini verdiler. 

Batu Ben de imzalardım 
Ok'un imzasına destek veren emekli büyükelçi CHP Hatay Milletvekili İnal Batu da şunları söyledi "Yurtdışındaki görevlerde Türk temsilcilerinin bazı konularda İslam ülkeleri ile dayanışması normaldir. Türkiye laik bir ülke, ama halkının çoğunluğu Müslüman olduğu için duyarlı olması normaldir. Eğer büyükelçi tek başına böyle bir girişimde bulunsaydı, bu davranışına 'gayretkeşlik' denebilirdi. Muhtemelen toplu bir girişimde yer almayı uygun buldu. Bu da gayet doğal. Ben de olsaydım aynı girişime katılırdım." 

11 imza 
Danimarka'da Jyllands Posten gazetesinin "fikir ve düşünce özgürlüğü" adı altında Hz. Muhammed'in karikatür şeklinde tasvirlerini yayımlamasına, aralarında Türkiye'nin de bulunduğu 11 Müslüman ülkenin büyükelçileri Rasmussen'e mektup yazarak tepki göstermişti. Büyükelçilerin randevu talebini reddeden Rasmussen, yazılı yanıtında kültürlerarası diyalog için karşılıklı saygı ve anlayış konusunda aynı görüşte olduğunu vurgulamış, ancak karikatürleri basan gazetenin Müslümanlardan özür dilemesi yönündeki taleple ilgili olarak, "konunun muhatabının yargı" olduğu karşılığını vermişti. 


</TEXT>
</DOC>
