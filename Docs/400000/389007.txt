<DOC>
<DOCNO> 389007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/son/soneko01.html </URL>
<DATE> 2005/10/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Taşıt sayısı artıyor, akaryakıt üretimi azalıyor 
</HEADLINE>
<TEXT>

     Türkiye’deki motorlu taşıt sayısındaki artışa rağmen benzin ve motorin üretimi azalıyor. Benzin ve motorin üretiminde yılın ilk sekiz ayında yüzde 2.7 oranında azalma yaşandı. 
     DİE’nin verilerine göre geçen yılın ilk sekiz aylık döneminde 7 milyon 701 bin ton olan benzin ve motorin üretimi bu yıl 7 milyon 491 bin tona kadar geriledi. Oysa ağustos sonu itibariyle son bir yıllık dönemde Türkiye’deki motorlu taşıt sayısında yüzde 8 oranında bir artış yaşandı. 
     Ağustos 2004’te 9 milyon 977 bin olan motorlu taşıt sayısı son bir yılda 795 bin adet artarak 10 milyon 773 bine yükseldi. 
     Akaryakıt üretiminde yaşanan bu azalış süper benzin ve motorin üretimindeki düşüşten kaynaklandı. Ocak-ağustos döneminde geçen yılın aynı dönemine göre yüzde 39.6 oranında azalan benzin üretimi 293 bin tona kadar inerken, kurşunsuz benzin üretimi yüzde 6.9 oranında arttı ve 2 milyon 122 bin ton oldu. Kurşunsuz benzin üretimindeki artışa rağmen toplam benzin üretimi yüzde 2.2 azalarak 2 milyon 471 bin tondan 2 milyon 415 bin tona kadar indi. 
     Aynı dönemde motorin üretimi ise yüzde 2.9 oranında azalarak 5 milyon 75 bin ton olarak gerçekleşti. 2004 yılının aynı dönemindeki motorin üretimi ise 5 milyon 229 bin ton olarak gerçekleşmişti. 
     Bu arada diğer petrol ürünlerinden jet yakıtı üretiminde aynı dönemde yüzde 8.8 artış yaşanırken, gazyağı üretiminde yüzde 32.5, fuel-oil üretiminde ise yüzde 7.4 oranında azalış görüldü. Jet yakıtı üretimi 1 milyon 266 bin tona çıkarken, gazyağı üretimi 41 bin tona, fuel-oil üretimi ise 4 milyon 510 bin tona kadar düştü. 

ANKA 
     
</TEXT>
</DOC>
