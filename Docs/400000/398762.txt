<DOC>
<DOCNO> 398762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sontur33.html </URL>
<DATE> 2005/11/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Lisa Eder davasında sanığa tecavüz suçlaması 
</HEADLINE>
<TEXT>

     Antalya’nın Alanya İlçesi’nde, 11 yaşındaki Alman turist Lisa Eder’in öldürülmesiyle ilgili yargılanan sanığa, tecavüz suçundan da yargılanması için ek iddianame hazırlanacak. 
     Alanya’da geçen yıl tatil yaptığı sırada öldürülen Alman kız Lisa Eder’in davasıyla ilgili sanık Bülent Gülbay’ın yargılamasına devam edildi. 
     Alanya 1. Ağır Ceza Mahkemesi’nde görülen ve sanık Bülent Gülbay’ın da hazır bulunduğu duruşmaya, sanık avukatı Hakan Göçer ile Lisa Eder’in avukatı Zafer Kayakıran katıldı. 
     Duruşma, Mahkeme Başkanı Fikret Karaçorlu’nun, İstanbul Adli Tıp Kurumu Genel Kurulu’ndan gelen 22 Eylül 2005 tarihli raporu okumasıyla başladı. Karaçorlu’nun okuduğu raporda, Lisa Eder’in öldürülmüş olduğunun anlaşıldığı bildirildi. Ölüm nedeni olarak küçük kızın nefes alamamasının gösterildiği raporda, Lisa’nın ağzının ve burnunun elle kapatılmış olabileceği vurgulandı. Raporda ayrıca, küçük kızın anal yoldan cinsel saldırıya maruz kaldığı, bu bölgede aşırı kızarıklıklar ve parçalanmalar olduğu da ifade edildi. 
     Daha sonra söz alan savcı, rapora istinaden, şu ana kadar cinayet zanlısı olarak yargılanan Bülent Gülbay’ın, küçük kıza tecavüzden de yargılanması gerektiğini söyleyerek, ek iddianame hazırlanıp dosyaya konulmasını istedi. 
     Sanık avukatı Hakan Göçer, İstanbul Adli Tıp Kurumu Genel Kurulu’nun hazırladığı rapora itiraz etti. Raporun, daha önce mahkeme tarafından reddedilen Hannover Tıp Kurumu ve İstanbul Adli Tıp Kurumu Birinci Dairesi’nin raporuyla aynı ifadeler içerdiğini ve ilk raporun yönlendirici rol oynadığını öne süren Hakan Göçer, "Üç ayrı üniversiteden bir bilirkişi heyeti oluşturularak, yeni bir rapor düzenlenmesini istiyorum. Bu bilirkişi heyetine de önceki raporlar gönderilmeden sadece deliller ve materyaller gönderilsin ki bu rapor diğerlerinin etkisi altında kalınmadan hazırlanabilsin" dedi. 
     Sanık avukatı Göçer, Bülent Gülbay’ın, Lisa Eder’in öldürülmesiyle ilgisi bulunmadığını ve bu konuda zaten yeterince delil olmadığını öne sürerek, müvekkilinin tahliye edilmesini istedi. 
     Sanık Bülent Gülbay da kendisinin bu olayla bir ilgisi bulunmadığını iddia ederek, tahliyesini talep etti. 
     Mahkeme, avukat Hakan Göçer’in, yeni bir rapor düzenlenmesi ve sanığın tahliye talebini reddetti. Adli konulardaki en yetkili ve ehliyetli kurumun İstanbul Adli Tıp Kurumu Genel Kurulu olduğunu vurgulayan Mahkeme Başkanı Karaçorlu, mahkemenin, savcının ek iddianame hazırlanması isteğini kabul ettiğini söyledi. 
     Mahkeme, sanık Bülent Gülbay’ın tutukluluk halinin devamına karar vererek duruşmayı erteledi. 
     Annesiyle birlikte Alanya’ya tatile gelen Alman kız Lisa Eder, 10 Ekim 2004’de kaybolmuş, 11 Ekim 2004’de de Alanya Kalesi’nde ölü olarak bulunmuştu. Olayla ilgili olduğu iddiasıyla, Alanya’da butik işletmeciliği yapan Bülent Gülbay, gözaltına alınarak tutuklanmıştı. 
     
</TEXT>
</DOC>
