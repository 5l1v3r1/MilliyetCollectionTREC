<DOC>
<DOCNO> 385201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/09/spor/spo04.html </URL>
<DATE> 2005/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Tekke krizi 
</HEADLINE>
<TEXT>


Terim, Trabzonlu golcü için Milan kulübünün doktorundan randevu aldı. Sağlık kurulu ise kaptanını gönülsüz gönderiyor 

ERGUN ATA 


Bel ve kasığında ağrılardan dolayı milli takım kadrosundan çıkarılan ve tedavisi devam eden Fatih Tekke, Trabzonspor'a küçük çaplı bir kriz yarattı. 
Milli Takımlar Teknik Direktörü Fatih Terim, kendisine Milan'ın kulüp doktorunu tavsiye etti ve gerekirse randevu alabileceğini söyledi. Bordo - mavili ekibin sağlık kurulu ise Fatih'in İtalya'ya gitmesinin lüzumsuz olduğunu ifade etti. 
Buna karşılık yeni Teknik Direktör Vahid Halilhodziç de İtalyan doktorun randevusunun belirsizliğini belirterek, Paris Saint Germain'in doktoruna gönderebileceğini belirtti. Fatih Tekke konusunda yaşanan bu belirsizliğin ardından, Terim'in randevuyu aldığı ortaya çıktı. Bunun üzerine Milano'ya gitme kararı alındı. Fatih Tekke'nin bugün Dr. Ahmet Çağlar ile birlikte İtalya'ya gidecek. 
Öte yandan Szymkowiak'ın alçıları dün İstanbul'da alındı. Polonyalı futbolcu iki hafta daha dinlendirilecek. 

Sıfırdan başladı 

Bordo - mavililer, Vahid Halilhodziç nezaretinde dün sabah yaklaşık 3 saatlik bir çalışma yaptı. Boşnak hoca, idmanın ilk 45 dakikalık bölümünde altyapıda futbolu yeni öğrenen minik futbolculara yaptırılan temel teknik çalışmalarına tabii tutması dikkatlerden kaçmadı. İdman sırasında Fabiano Eller'in sol baldırında çekme meydana geldi. Bu oyuncu hemen MR çekilmeye gönderildi. Yattara'nın da ayağı çime takılınca kısa süreli bir sakatlık geçirdi. 

Koşulu var 

Trabzonspor Teknik Direktörü Vahid Halilhodziç, orucu koşullu olarak serbest bıraktı. Boşnak hoca, "İnançlara saygılıyım. Ama oruç tuttuğunuz için idmanlarda, maçlarda performansınızın düşmesine asla seyirci kalmam" dedi. 


</TEXT>
</DOC>
