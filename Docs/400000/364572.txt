<DOC>
<DOCNO> 364572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/siyaset/siy11.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
21 üyenin 7'sini TBMM seçsin 
</HEADLINE>
<TEXT>



TBMM Anayasa Komisyonu Başkanı Prof. Dr. Burhan Kuzu'nun hazırladığı AKP'nin önerisinde, yine 2 daireli öngörülen yüksek mahkemenin üye sayısının 21'e yükseltilmesi esası benimseniyor. AKP teklifinde 7 üyeyi TBMM'nin, 3 veya 4 üyeyi Cumhurbaşkanı'nın, kalan üyeleri de yargı organlarının seçmesi öngörülüyor. AKP'nin önerisi benimsenirse, yüksek mahkemede halen 65 olan "yaş haddinden emeklilik" uygulaması da kaldırılarak üyelerin görev süreleri 7-8 yılla sınırlandırılacak. 
Mevcut uygulamada Cumhurbaşkanı, mahkemenin 4'ü yedek 15 üyesinden 11'ini Yargıtay, Danıştay, Sayıştay, Askeri Yargıtay, Askeri Yüksek İdare Mahkemesi ve YÖK'ün belirlediği 3'er aday arasından, 4 üyeyi de "üst düzey yöneticiler ve avukatlar" arasından doğrudan kendisi seçiyor. 

Mahkemenin teklifi 
17 üyenin 4'ünü TBMM seçebilir 

Anayasa Mahkemesi üyeleri, geçen yıl TBMM'ye sundukları çalışmada yüksek mahkemenin Avrupa İnsan Hakları Mahkemesi gibi gibi 2 daireden oluşmasını, 7'şer üyeli bu dairelerin üzerinde Yargıtay ve Danıştay'daki gibi bir "genel kurul" bulunmasını önerdiler. 
Halen 11 asıl, 4 yedek üyesi bulunan mahkemenin sayıları 17'ye çıkarılacak üyelerinin 4'ünü YÖK, barolar ve Sayıştay'ın göstereceği adaylar arasından TBMM'nin, "idareci" olacak 2'sini Cumhurbaşkanı'nın, 5'ini Yargıtay'ın, 4'ünü Danıştay'ın, 2'sini de Sayıştay'ın seçmesi önerildi. 
Askeri Yargıtay ve Askeri Yüksek İdare Mahkemesi'nin de yargı kontenjanından üye göndermesi öngörüldü. Teklifte, yurttaşlara, Anayasa Mahkemesi'ne bireysel başvuru yapma hakkı getirilmesi de istendi. 


</TEXT>
</DOC>
