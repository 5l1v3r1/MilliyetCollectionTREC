<DOC>
<DOCNO> 393807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonsiy27.html </URL>
<DATE> 2005/11/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Diyanet Helal gıda için inançlı eleman istihdam edilmeli 
</HEADLINE>
<TEXT>

     ANKARA ANKA 

Diyanet İşleri Başkanlığı, Türk Standartları Enstitüsü’nün TSE önümüzdeki dönemde başlayacağı Helal Gıda Standart’larında uyulması gereken bazı özellikleri açıkladı. Buna göre bir etin helal olabilmesi için, kesimde çalışacak elemanların inançlı olması, kesime başlamadan önce besmele çekmesi gerekiyor. 
     Din İşleri Yüksek Kurulu Üyesi İsmail Hakkı Ünal yaptığı açıklamada helal gıdanın İslam dinince yenilebilecek yiyecekleri kapsadığını belirtti. Burada hayvansal gıdaların ön plana çıktığını ifade eden Ünal, bitkilerde zehir bulunmadıkça, sağlığa zararlı ve kirli olmadıkça böyle bir sorunun bulunmadığını kaydetti. Kuran-ıkerim’in hayvansal gıdalara açık bir sınırlama getirdiğine işaret eden Ünal, ölmüş, kanı pıhtılaşmış, Allah’tan başkası adına kesilmiş, boğulmuş, darbe sonucu ölmüş bayılmış olabilir ama ölmeyecek , yüksekten düşerek ölmüş, boynuzlanarak ölmüş, yırtıcı hayvanlar tarafından öldürülmüş olan hayvanların, yırtıcı hayvanların ve domuzun İslam dinince haram olduğunu kaydetti. 
     
     "KESİMLERDE BESMELE ÇEKMEK ŞART" 

     İsmail Hakkı Ünal, kesilecek hayvanın kanının akması şartıyla makineyle kesimin helal olduğunu belirterek, makine başındaki kişinin kesime başlamadan önce besmele çekmesi gerektiğini, böylece bir besmeleyle bir milyon tane hayvan bile kesilebileceğini kaydetti. Kişinin besmele çekmeyi unutması durumunda etin haram sayılmayacağını ifade eden Ünal, ancak kesimi yapacak kişinin kesinlikle inançlı olması gerektiğini dile getirdi. Ünal, bu tür elemanları istihdam edecek firmaların konuya dikkat etmesi gerektiğini belirtirken, bile bile inançsız kimselerin kesimler sırasında çalıştırmamasının önemine değindi. 
     Gıdaların temiz ortamlarda hazırlanması gerektiğine işaret eden Ünal, aksi halde helal biçimde üretilmiş gıdanın bile satın alınmaması gerektiğine dikkat çekti. 
     
     "’TÜRK MALI’ DEMEK YETMEZ" 

     İsmail Hakkı Ünal özellikle Avrupa’da yetişen Müslüman vatandaşların Türk mallarına itibar ettiğini, ancak yine de standartlara alıştıkları ve belli bir hassasiyet oluştuğu için "Helal Gıda Sertifikası" aradıklarını kaydederken, Türkiye’nin aslında bu sertifikaya ihtiyacı olmadığını, ancak istekler doğrultusunda yapmanın doğru olacağını ifade etti. Arap ülkelerinin bile bu tür sertifikaları aradığını söyleyen Ünal, "Tüketiciler istiyor diye üreticiler de standardı hazırlamak zorunda" dedi. Ünal, Yahudilerin de helal gıda standardına dikkat ettiklerine işaret etti. 


     
</TEXT>
</DOC>
