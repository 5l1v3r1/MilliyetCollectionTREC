<DOC>
<DOCNO> 358807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/guncel/gun03.html </URL>
<DATE> 2005/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan frene bastı 
</HEADLINE>
<TEXT>


2 Temmuz'da "Madımak Oteli kardeşlik ve barış müzesi olabilir" diyen Bakan Şener, dün Alevi ve Bektaşi temsilcilerine, "Ön çalışmaya ihtiyaç var" dedi 

ANKARA Milliyet 

Madımak Oteli'nin müzeye dönüştürülmesine destek veren Başbakan Yardımcısı Abdüllatif Şener, bu konuda ön çalışmaya ihtiyaç olduğunu söyledi. 
Alevi ve Bektaşi Federasyonları temsilcilerinin, Madımak Oteli'nin kültür ve sanat müzesi yapılması için toplanan 1000 imzayı içeren dilekçeyi önceki gün sunması sırasında konuşan Şener, Sivas'ta yaşanan üzücü olayların izlerini ortadan kaldırmanın herkesin görevi olduğunu belirtti. Şener şöyle konuştu "2 Temmuz olaylarıyla ilgili zaman zaman törenler düzenlendi. Ama, burada aslında aynı duyarlılığın yaygınlaşmasına yönelik herhangi bir adım atılamadı. Şimdi, kardeşliğe, dostluğa vurgu yapacak bir anlayış derinliğini oluşturmak için birlikte ne gerekiyorsa onu yapmalıyız. Binanın müzeye dönüştürülmesi veya şu andaki kullanım biçiminin değiştirilmesiyle bağlantılı ön çalışmaya ihtiyaç var. Talebi alır almaz, 'bunu hemen halledeceğiz' diye bir yaklaşım sergilemenin, Türkiye'de siyasetin temel yanlışlarından biri olduğunu düşünüyorum. " 
Şener, Milliyet'te pazar günü yayımlanan demecinde de müze konusunda şunları kaydetmişti "Destekliyorum. Ülkenin dostluğa, kardeşliğe, birliğe ihtiyacı var. Bunu temin etmeye yönelik her türlü çabayı desteklemek gerekir. Barış ve kardeşlik havasını oluşturmaya yönelik müessif olay mahallinde olabilecek bir müze veya bir başka mek n faydalı olabilir. 8 - 10 katlı bir bina. Altında lokanta var, bu ticari mekanizma içinde oluşmuş bir şey. Kardeşlik ve barış müzesi olabilir." 

Katliamda ölenlere saygı 

Sivas Madımak Oteli'nde 1993'te yaşamını yitirenler, dün Karşıyaka Mezarlığı'nda anıldı. Karşıyaka Mezarlığı'ndaki anıtta düzenlenen törende saygı duruşunda bulunuldu ve mezarlara karanfiller bırakıldı. Pir Sultan Abdal Kültür Derneği Genel Başkanı Kazım Genç, "Sesimizi yeterince duyuramadık ki, Madımak Oteli'nin yeri ne yazık ki kebapçı dükk nı oldu" dedi. 


</TEXT>
</DOC>
