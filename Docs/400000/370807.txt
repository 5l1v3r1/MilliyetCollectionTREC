<DOC>
<DOCNO> 370807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/yasam/yas05.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ'ta panik 
</HEADLINE>
<TEXT>


Eğitim uçuşundaki yangın uçakları, üzerinde uçuş yasağı olan BOTAŞ doğalgaz tesisleri hava sahasına girdi. BOTAŞ güvenliği, uçakları radarla değil, gözleriyle 'gördü' 

MEHMET DEMİRKAYA İstanbul 

Tekirdağ Marmara Ereğlisi'ndeki BOTAŞ doğalgaz tesislerinde, dün bir güvenlik skandalı yaşandı. İstanbul Büyükşehir Belediyesi'nin orman yangınlarına daha etkin müdahale edebilmek için kiraladığı yangın uçakları dün sabah rutin uçuşa çıktı. Bir süre sonra uçaklar, Marmara Ereğlisi Sıvılaştırılmış Doğalgaz LNG İthal Terminali'nin uçuşa kapalı olan hava sahasına girdiler. Bir anda tepelerinde tanımlanmayan uçaklar olduğunu fark eden BOTAŞ güvenliği, alarma geçti. 
Uyarı yapılması için kuleyle irtibata geçen BOTAŞ yetkilileri, uçakların İstanbul Büyükşehir Belediyesi'ne ait olduğunu saptayınca, belediye yetkililerini uyarıp uçakların derhal BOTAŞ hava sahasını terk etmesini istediler. Belediye de, tesisten gelen uyarı üzerine uçakları geri çekti. 

BOTAŞ'tan yorum yok 
İstanbul Büyükşehir Belediyesi yetkilileri, göreve yeni başlayan pilotların eğitim uçuşu yaptıklarını, koordinatları bilmedikleri için yanlışlıkla doğalgaz tesislerinin hava sahasına girdiğini söylediler. Belediye, uçakların tesisin hava sahasını terk ettiğini belirtirken, BOTAŞ yetkilileri ise açıklama yapmadı. 

Önemli tesis 

Marmara Ereğlisi'ndeki Sıvılaştırılmış Doğalgaz LNG İthal Terminali'nin yapımına, Cezayir'den ithal edilen doğalgazın depolanması amacıyla 1989 yılında başlandı. 1994 yılında da işletmeye alındı. Marmara Ereğlisi LNG İthal Terminali'nin iki ana fonksiyonu bulunuyor Gelen LNG'yi depolamak ve depolanan LNG'yi, istenilen miktarda gazlaştırarak, Rusya - Türkiye Doğal Gaz Boru Hattı'na vermek. 


</TEXT>
</DOC>
