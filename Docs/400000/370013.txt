<DOC>
<DOCNO> 370013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/sonspo31.html </URL>
<DATE> 2005/08/15/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Özerten İsmet Arzuman'dan da Selçuk Dereli'den de memnunum... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, ilk iki haftada yönettikleri maçlarda eleştirilere maruz kalan İsmet Arzuman ve Selçuk Dereli’ye sahip çıktı. 
     Turkcell Süper Ligi’nde 2. hafta maçlarındaki hakem yönetimlerini değerlendirmek amacıyla Polat Rennaissance Oteli’nde bir basın toplantısı düzenleyen Özerten, İsmet Arzuman’dan da Selçuk Dereli’den de memnun olduğunu belirterek, "Onların arkasında durmamız lazım. Çünkü bir hakem kolay yetişmiyor. Bir hakemi bir maçla değerlendirip, kenara çekmek, ona emek verenlerin hakkına saygısızlık olur. Onlar Türkiye’nin en kaliteli hakemleri, en üst klastaki hakemleri. Onların da hatalarının farkında olup, bir dahaki maçlarda aynı hataları yapmayacakları inancındayım" dedi. 
     Özerten, kazasız belasız bir haftayı daha geçirdikleri inancını taşıdığını ifade ederek, "Hakemler oldukça başarılıydı. Bazı ufak tefek hatalar gene oldu. Yola çıkarken hakem hatalarının sıfır olacağını, hiçbir hakemin hata yapmayacağını söylemedik. Hakem kardeşlerimiz, yorumlarını yüreklerini sahaya yansıtmak için ellerinden geleni yapmaya çalışıyorlar" diye konuştu. 
     
     "AYDIN, DEVRE ARASINDA DERELİ’Yİ ÖVDÜ" 

     Ankaragücü-Galatasaray maçını Gaziantep’ten İstanbul aktarmalı olarak Ankara’ya gelip özellikle izlediğini vurgulayan Özerten, maçtan sonra hakeme veryansın eden Ankaragücü Kulübü Başkanı Cemal Aydın’ın, devre arasında Selçuk Dereli’yi övdüğünü ifade etti. 
     Özerten, bu karşılaşmada Ankara bölgesi hakeminin, Ankaragücü’nün maçını yönettiğini ve bunu niye yaptıklarını da anlatarak, sözlerini şöyle sürdürdü 
     "Bunu niye yaptık. Bizim Süper Lig’de 28 hakemimiz var. Bunlardan 3-4 tanesi asker veya sakatlık problemi var. 7 tanesi Ankara’da, 7 tanesi İstanbul’da ikamet ediyor. Yani hakemlerimizin yüzde 55’i iki ilimizde bulunmakta. Özellikle FIFA kokartlı, dünyanın her tarafında maç yönetebilecek kapasiteye sahip, önü yukarıya doğru çok açık olan Dereli gibi bir hakemimizin, bölgesindeki bir maçını yönetmekte hiçbir mahsur görmedik. Bu tür davranışları destekleyeceğiz." Cemal Aydın’ın maç öncesinde de kendisine yakınmada bulunduğunu anlatan Ufuk Özerten, şöyle konuştu 
     "Maç sonrasında da yakındı. Bunu tam anlamıyla anlamış değilim. Maçtan önce bana gelip bu konuda bazı şeyler söyledi, ben nedenini anlattım, ’hayırlısı olsun’ dedi. Maçın devre arasında ise bana hakem için ’aslan gibi maşallah’ dedi. Son anda Ankaragücü’nün mağlup olması, Cemal beyi sizlerin de yadırgadığı beyanatlara sevk etti. Ancak biz de sesimizi yükseltebiliriz, gözlerimizi açabiliriz, ellerimiz kollarımız Allah vergisi kalkabilir. Ama biz Türk futbolunda, ’barış, kardeşlik, sevgi ve dostluk hakim olsun’ diyoruz. Sıcağı sıcağına beyanatlar verilmesin, diyoruz. Tahmin ediyorum, kendisi de beyanatlarına üzülmüştür. Yine sahalarda en başarılı olanlar, hata yüzdesi en az olanlar hakemlerimizdir. Selçuk Dereli muhakkak hatalar yapmıştır. Galatasaray ne kadar gol kaçırdı, Ankaragücü de gol kaçırdı. Çok güzel çatır çatır maç oldu, futbola prim verildi. Neticede 1-0 Galatasaray kazandı. Bu kadar gol kaçırılan maçta bir kaç tane hakem hatasını insanlarımız hoş görüşle karşılamak zorundalar. Futbolda hata olmazsa dünya çapında güzelliğinin ve reytinginin düşeceğini inanıyorum. Ama bizim üzerimize düşen, hakem hatalarını minimize etmektir." Futbolun ana unsurları sahadaki iki takım, yan unsurların ise hakemler olduğunu anlatan başkan Özerten, sahada hata unsurlarının oranlanlandığında, yine en az hatayı hakemlerin yaptığını ileri sürdü. 
     
     "GEÇEN SENEYE ORANLA NOTLARDA DÜŞME VAR" 

     Özerten, hakem notlarında geçen seneye kıyasla düşme bulunduğunu söyledi. 
     Maç gözlemcilerine yönelik yapılan eğitiminin verdiği neticeyle bu notlarda düşmenin olduğunu tahmin ettiğini kaydeden Özerten, notlardaki bu düşmeye rağmen, hakem kalitesinde düşme olduğuna inanmadığını, daha iyiye gittiklerini dile getirdi. 
     Bölgesel seminerlerin İzmir’deki hariç hepsine katıldığını anlatan Ufuk Özerten, şunları kaydetti. 
     "İstanbul, Bursa, Ankara, Trabzon ve Gaziantep’ten sonra Antalya bölge seminerini yaptık. İzmir bölgesi dışındaki bütün hakemlerle el ele, göz göze, yürek yüreğe geldik. Kendilerinden istediklerimizi anlattık. Bugüne kadar söyleyemediklerini bize söyleyebileceklerini söyledik. Onlarla dertleştik, konuştuk, tahmin ediyorum anlaştık. 
     Duruşumuzu hiçbir zaman değiştirmeyeceğimizi, duruşumuza uyan arkadaşlarınla yol arkadaşlığı yapacağımızı da onlara söyledik. 
     
     "HAKEMLER GEREKENİ YAPACAK YÜREĞE SAHİPLER" 

     Özerten, "Fenerbahçe maçı seyircisiz oynanmasaydı, Tuncay yine kırmızı kart görür müydü " şeklindeki bir soru üzerine de "Hiç endişem yok, hakemlerimiz artık duyabildiklerini, gördüklerini değerlendirip onlara düdük çalabilecek, o ikazları neticesinde gerekeni yapacak yüreklere sahipler. O bakımdan hiç endişem yok" dedi. 
     Yardımcı hakemlerin bu sene daha yürekli olduğu tezine katılmadığını belirten Özerten, hakemlerin hepsinin yürekli olduğunu ve zaten yürekli olmayan bir insanın Türkiye’de hakemlik yapamayacağını anlattı. 
     Basın mensuplarının Konyaspor-Trabzonspor maçında Yattara’ya yapılan hareket konusundaki soruları üzerine Başkan Özerten, "Hakemin de iki tane gözü var, bir anda karar veriyor. Ben inanıyorum ki orada o hareketi Cüneyt Çakır kırmızı kartlık görmedi. O anda ileri geri sarma, tekrar görme gibi lüksü yok. O hareketi o şekilde görmüş ve değerlendirmiştir. Dünyada da bu tür durumlarda kendi fikirleriyle kararlar verebiliyorlar" ifadesini kullandı. 
     Özerten, Ankaragücü-Galatasaray maçında yaşanan iki pozisyondaki gözlemlerini de şöyle anlattı 
     "Necati’nin pozisyonunda Ankaragücü futbolcusunun ayağının kalkmadığını ve Necati’nin önceden kendini bıraktığını gördüm, ama akşam televizyonda rakip oyuncunun bir ayağının kalktığını tespit ettim. Hakem de o kadarını görmüş, o kadarıyla değerlendirmiş olabilir. 
     Ümit Karan’ın pozisyonunda yanımdaki Ankaragüçlü yöneticiler faul olduğunu söylediler, ama dün akşam kale arkasındaki bir kameradan gördüm, sanki Ümit Karan rakibinin üzerine basmış gibi görülüyor. Selçuk Dereli’nin ne kastı olur ki Ankaragücü’ne, ne faydası olur ki Galatasaray’a... O gün ben güzel bir futbol seyrettim. Bunun için hakemlere teşekkür de etmesini bilelim. Birileri puan kaybedecek, birileri tekrar bu hakem hatalarıyla puan kazanacaklar. Bu işleri bu şekilde götüreceğiz. Yeter ki kasıt olmasın, bunlarda yanlış olmasın." 
     
     "HAKEMLİKTE DÜNYADA ÇOK İYİ YERDE OLMADIĞIMIZ GERÇEK" 

     Bir basın mensubunun, hakem yorumcusu Ahmet Çakar’ın "Türk hakemleri, dünyada en sonuncu sırada" değerlendirmesini yaptığını ifade etmesi üzerine Özerten, "Sonuncu sırada değiliz, böyle demişse dili sürçmüştür. Ama çok iyi yerde olmadığımız da gerçek" dedi. 
     Başkan Özerten, Disiplin Kurulu’nun maçlarda hakemlere yapılan hakaretlere gereken cezayı vereceğini düşündüğünü belirterek, kurulun bu hakareti, sahanın en büyük kamu görevlisine yapılan hakaret olarak değerlendirmesi gerektiğini dile getirdi. 
     Hakemlerin, kendisine lüzumsuz hareket yapacak, kendilerini rencide edecek davranışta bulunanların hepsine istisnasız cezasını sahada vereceğini vurgulayan Ufuk Özerten, "Ancak, hakemler sahanın en büyük kamu görevlisi, sahanın imparatoru diye, maçların güzelliğini bozmak da bize yakışmaz. Onlar adalet ve dürüstlük çerçevesinde, Futbol Federasyonu’nun değerleri çerçevesinde maçları en iyi şekilde değerlendirecektir" diye konuştu. 
     Ufuk Özerten, bir soru üzerine, hakemlerin pozisyonlarda maçı başlatmadan yapılan hatadan geri dönme şanslarının bulunduğunu, böyle bir hareket yapan hakemi, cezalandırmaktan ziyade dürüstlüklerinden dolayı ödüllendirebileceklerini sözlerine ekledi. 

     
</TEXT>
</DOC>
