<DOC>
<DOCNO> 356540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sondun17.html </URL>
<DATE> 2005/06/29/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Irak Teröristlerle pazarlık yapmayacağız 
</HEADLINE>
<TEXT>

     Irak Dışişleri Bakanı Hoşyar Zebari, ''Saddam Hüseyin döneminde yapılanların aksine, kendilerinin terörist grupları diplomasinin bir silahı olarak kullanmayacaklarını, pazarlık aracı yapmayacaklarını'' söyledi. 
     Zebari, Irak'a komşu ülkelerin dışişleri bakanlarının katıldığı kahvaltının ardından, Türk basın mensuplarının sorularını yanıtladı. Kahvaltıda terör örgütü PKK konusunun gündeme gelmediğini ifade eden Zebari, Irak yönetiminin bu konudaki pozisyonunun çok açık olduğunu belirterek, herhangi bir terörist grubun, yabancı silahlı grubun, ister Türk, ister İran, ister Suriye kökenli olsun Irak topraklarında barınmasına izin vermeyeceklerini belirtti. 
     Konunun Irak Başbakanı İbrahim Caferi'nin Ankara'yı ziyareti sırasında da ele alındığını hatırlatan Zebari, ''Saddam Hüseyin döneminde yapılanların aksine, biz bu grupları, diplomasinin bir silahı olarak kullanmayacağız ya da pazarlık aracı yapmayacağız. O günler geçti'' diye konuştu. 
     Zebari, bu politikayı uygulayabilmek için sınırları kontrol edebilecek yetenekte yetişmiş güvenlik güçlerine ihtiyaç olduğunu, ancak henüz bu seviyeye ulaşamadıklarını söyledi. Terör örgütü PKK konusunda Türk hükümetinin tutumunun farkında olduklarını ve anladıklarını, ancak bunun bir zaman sorunu olduğunu belirtti. 
     Komşularından da terörist sızmaları önlemelerini beklediklerini ifade eden Zebari, ''Komşularımızdan, teröristlerin, onların topraklarını kullanarak, masum Iraklıları hedef alan saldırılarda bulunmalarını engellemelerini bekliyoruz. Yeterli güvenlik kurumları var, isterlerse bunu yapabilirler'' dedi. 
     Bir soru üzerine, Türkiye sınırından bu tür sızmaların olmadığını kaydeden Zebari, terörizmin bölgesel değil, uluslararası bir olgu olduğunu söyledi. 
     
     'SURİYE'DEN DAHA SOMUT EYLEMLER BEKLİYORUZ' 
     Zebari, terörist sızmalar konusunda Suriye ile temasının olup olmadığına ilişkin soru üzerine, ''Kardeşimiz Suriye'ye çok açık bir şekilde, bir komşusu olarak kendilerinden ne beklediğimizi anlattık. Şu an yaptıklarının yeterli olmadığını, daha fazla somut eyleme ihtiyaç duyduğumuzu söyledik'' diye konuştu. 
     Bağdat'ta Suriyelilerle aralarında zaten bir dizi görüşme yapıldığını ifade eden Zebari, Suriyelilerin ilk kez, büyükelçilik açmak, güvenlik konularını ve diğer bazı konuları ele almak için Bağdat'a bir heyet yolladıklarını belirtti. 
     
     'ANAYASA YAZIM SÜRECİNDE KİMSE DIŞLANMAMALI' 
     Zebari, bir soru üzerine, Irak'ta anayasanın yazım sürecinde hiç kimsenin dışlanmaması, tüm tarafların bu sürece katılması gerektiğini söyledi. 
     Komşuların da bu süreci desteklediğini ifade eden Zebari, bu sürecin, yalnızca bir grup ya da sadece seçimi kazananlar için olmadığı görüşünü dile getirdi. 
     Zebari, anayasanın tamamlanması için öngörülen tarih olan 15 Ağustos'a kadar birçok konunun tartışılacağını belirterek, bunlardan birinin de dinin toplum hayatında ve devletteki rolü olduğunu söyledi. Zebari, diğer bir konunun da kişisel özgürlükler olduğunu belirtti. 
     Anayasa yazım sürecini zamanında tamamlayacaklarını tahmin ettiğini kaydeden Zebari, Kerkük konusuna ilişkin soru üzerine de bunun federatif yapı içerisinde tartışılacak bir konu olduğunu, anayasanın herhangi bir bölgesel alanı tanımlamayacağını, ancak ilkelerini belirleyeceğini söyledi. 
     
     İRAN SEÇİMLERİ 
     Zebari, İran'da aşırı muhafazakar Mahmud Ahmedinecad'ın cumhurbaşkanlığına seçilmesine ilişkin soru üzerine, İran halkının isteğine saygı duyduklarını, özgür bir dünyada yaşadıklarını kaydetti. İran'ın yeni cumhurbaşkanına ilişkin yorum yapmak için henüz erken olduğunu belirten Zebari, ''İran ve Irak'ın iyi, dostça ilişkiler kurmaya ihtiyaçları var. Biz komşuyuz, sonsuza kadar birlikte yaşayacağız'' diye konuştu. 
     Zebari, İran'ın önceliklerinin ne olması gerektiğine ilişkin soru üzerine, bunları, Irak halkını ve politikasını desteklemek, Irak'ı istikrarlı, refah içinde, dostça, sorumlu bir komşu olarak görmek olarak sıraladı. Zebari, ''Gergin savaşlar dönemi sona erdi'' dedi. 
     Zebari, Irak Devlet Başkanı Celal Talabani'nin Türkiye'yi ziyaret edip etmeyeceğinin sorulması üzerine, ''Gerçekten bilmiyorum. Zaten bir davet var. Eminim mümkün olan en kısa sürede Türkiye'ye gelecektir, ancak bunun için bir tarih yok'' diye konuştu. 
     Bugünkü kahvaltı hakkında da bilgi veren Zebari, komşu ülkelere Irak'taki son gelişmelere ilişkin bilgi verdiğini, komşu ülkelerden beklentilerini dile getirdiğini, özellikle güvenlik alanında daha fazla işbirliği beklentisi içinde olduklarını söyledi. 
     Olumlu bir toplantı olduğunu belirten Zebari, Irak güvenlik güçlerinin eğitimi konusuna ilişkin soru üzerine de Türkiye'nin bu desteği vermek istediğini, ancak konunun detaylarını bilmediğini kaydetti. Zebari, NATO'nun, Bağdat'ta Irak güvenlik güçlerine eğitim verdiğini, bir askeri akademi açmayı planladıklarını, bunun yeni bir detay olduğunu sözlerine ekledi. 
     
</TEXT>
</DOC>
