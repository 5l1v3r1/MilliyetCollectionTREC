<DOC>
<DOCNO> 364578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/spor/spo02.html </URL>
<DATE> 2005/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım'dan rest 
</HEADLINE>
<TEXT>


Fenerbahçe Başkanı, Anelka'nın transferi için, "Newcastle bize 4 milyon pound ödemeyi düşünüyor. Kendilerine oyuncumuzun fiyatının 20 milyon Euro olduğunu bildirdik. Eğer bu parayı vereceklerse gelsinler, konuşalım" dedi 

YALÇIN TÜRK 


Fenerbahçe Başkanı Aziz Yıldırım, Anelka'yı transfer etmek için hafta sonu İstanbul'a gelmeye hazırlanan Newcastle Kulübü'ne rest çekti. 
Yıldırım, "Bize 4 milyon pound vermeyi düşünüyorlar. Onlara Anelka'nın bonservisinin 20 milyon Euro olduğunu bildirdik. Bu parayı vereceklerse oturup, konuşuruz. 1-2 milyon zamla bizi oyalamasınlar. Buna karnımız tok. Eğer futbolcumun aklını karıştırmaya devam ederlerse ben de Newcastle'dan oyuncu almak için harekete geçerim" diye konuştu. 
Bu arada Anelka da Fenerbahçe'de mutlu olduğunu söyledi. Sakatlığı nedeniyle Almanya'daki hazırlık maçlarında forma giyemeyen Fransız oyuncu, son günlerde yaşanan gelişmelerle ilgili olarak, "Her futbolcu transfer teklifi alabilir. Ancak sözleşmeli oyuncuların transferi tamamen kulüp yönetimleriyle ilgilidir. Benim Fenerbahçe ve arkadaşlarımla hiçbir sorunum yok. Teklifler geldiğini duyuyorum. Bu konuda kararı yöneticiler ve teknik kadro verir. Lige kadar hazır olacağımı umuyorum. Zorlu bir sezon bizi bekliyor" ifadelerini kullandı. 

Servet sır oldu 

Sarı - Lacivertli ekibin tecrübeli savunma oyuncusu Servet Çetin'in sakatlığına bir türlü çare bulunamıyor. Teknik heyet tarafından apar topar tedavi için Münih'e gönderilen Servet'in ne zaman sahalara döneceği tam bir soru işareti. Moral olarak büyük bir çöküntü yaşayan yıldız oyuncunun, bu sezon da forma giymesinin tehlikeye girdiği bildirildi. Sürekli iğne tedavisi olan Servet'in durumu Teknik Direktör Daum'un da planlarını alt üst etti. 

Samandıra şenleniyor 

Almanya dönüşü bir gün izin yapan Fenerbahçe bugün yeniden çalışmalara başlayacak. Samandıra Tesisleri'nde saat 18.00'de bir araya gelecek olan Sarı - Lacivertli futbolcular dün İstanbul'a gelen yeni transfer Stephen Appiah ile de tanışacaklar. Teknik Direktör Daum'un, Ganalı yıldızı hafta sonu oynanacak Everton maçında sahaya sürmeyi planladığı belirtildi. 

Selçuk kararlı 

Hazırlık maçlarında performansıyla göz dolduran Selçuk Şahin, takımda kimsenin yerinin garanti olmadığını söyledi. Genç yıldız, Appiah'ın transferi ile daha da güçlendiklerini sözlerine ekledi, "Bu yıl takım içinde müthiş bir rekabet ortamı olacak. Daha çok çalışıp, bu formayı bırakmak istemiyorum. Teknik Direktör Daum iyi oynayana hakkını verecektir" ifadelerini kullandı. 

Rüştü'ye yer yok 

Barcelona Teknik Direktörü Frank Rijkaard, kadrosunda kaleci Rüştü Reçber'e yer olmadığını söyledi, "Rüştü benim değil, kulübün problemi" dedi. Hollandalı hoca, milli kaleci konusunda kendi açısından değişen bir durumun olmadığını ifade etti. Rijkaard, kadroda yer bulamayan ancak bir türlü transferleri netleşmeyen Rüştü ve Saviola'nın Japonya'daki hazırlık kampına katılmalarıyla ilgili olarak da "Biz onlara hoşgeldiniz diyeceğiz, çünkü kulübün oyuncuları. Ama forma şansı olup olmadıklarını şimdi konuşmak gereksiz" ifadelerini kullandı. 


</TEXT>
</DOC>
