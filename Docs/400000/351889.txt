<DOC>
<DOCNO> 351889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonspo19.html </URL>
<DATE> 2005/06/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Altan Galatasaray'da büyük başarılara imza atmak istiyorum... 
</HEADLINE>
<TEXT>

     Galatasaray'ın yeni transferlerinden Altan Aksoy, sarı-kırmızılı kulüpte uzun süre futbol oynamayı istediğini kaydetti. 
     Bakırköy Acıbadem Hastanesi'nde sağlık kontrolünden geçirilen başarılı oyuncu, burada yaptığı açıklamada, hep büyük bir kulübün formasını giymeyi hayal ettiğini belirterek, ''Mutlaka büyük bir kulüpte futbol oynamak istiyordum. Şimdi Galatasaray'a gelerek bunu başardım ve son derece mutluyum. Performansımı daha üst seviyelere çıkararak bu forma altında başarılı olmak ve futbolu da Galatasaray'da büyük başarılara imza atarak bırakmak istiyorum'' dedi. 
     Galatasaray'ın geçmişte de kendisine transfer tekliflerinde bulunduğunu hatırlatan Altan, sarı-kırmızılı formayı gecikmeli olarak giydiğini dile getirerek, ''Ama bu sezon çok güzel olacak. Hayatım boyunca hiç kupa sevinci yaşamadım ve bunu Galatasaray'da gerçekleştireceğim. Bu yıl çok güzel olacak. Ben futbolculuk hayatım boyunca hiçbir takımda kupa kaldıramadım. Bu yıl Galatasaray formasıyla bunu gerçekleştireceğim'' şeklinde konuştu. 
     Ayrıca, yeni sezonda Galatasaray'ı çalıştıracak olan Belçikalı Teknik Direktör Eric Gerets'in gözüne girebilmek için elinden geleni yapacağını da anlatan Altan, ''Her hoca kendisine yararlı olan futbolcudan yararlanmak ister. Bende iyi çalışıp Eric Gerets'in gözüne gireceğim'' diye konuştu. 
     
     SAĞLIK KONTROLÜ 
     Sarı-kırmızılı kulüple geçtiğimiz hafta sözleşme imzalayan Altan Aksoy, Bakırköy Acıbadem Hastanesi'nde sağlık kotrolünden geçirildi. 
     Kulüp doktoru Murat Çevik, Altan'ın check-up dahilinde bir dizi testten geçirildiğini ve ortopedik muayenesinin yapıldığını ifade ederek, ''Futbol oynamasını engelleyecek hiçbir soruna rastlanmadı. Tüm tetkikleri olumlu'' dedi. 
     
</TEXT>
</DOC>
