<DOC>
<DOCNO> 380900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sonsiy18.html </URL>
<DATE> 2005/09/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
CHP Erdoğan işadamlarıyla gizli değil resmi makamlarda görüşmeli 
</HEADLINE>
<TEXT>

     CHP Genel Başkan yardımcısı Mustafa Özyürek, "TBMM’nin IMF’den sonra bazı işadamları için de kanun çıkardığı, yapılan özelleştirme ihaleleri ile ortaya çıkmıştır" dedi. 
     Özyürek, CHP Genel Sekreter Yardımcısı Bihlun Tamaylıgil ile birlikte TBMM’de düzenlediği basın toplantısında, hükümetin gerçekleştirdiği özelleştirme ihalelerine ilişkin eleştiri ve düşüncelerini dile getirdi. 
     CHP’nin yolsuzluklar konusunda kurduğu komisyonun çalışmalarını sürdürdüğünü ve kendi başkanlığında kurulan bir alt komisyonun da Tüpraş, Kuşadası Limanı ve Galataport ihaleleri ile ilgili yolsuzluk iddialarını araştıracağını ifade eden Özyürek, basın toplantısıyla bu konularla ilgili ilk değerlendirmeleri kamuoyunun bilgisine sunduklarını belirtti. 
     Tüpraş’ın 14.76’lık bölümünün 2005 yılının Mart ayında borsada toptan satış yöntemi ile satıldığını ve her hissenin satış bedelinin o gün 15.4 YTL olduğunu hatırlatan Özyürek sözlerini şöyle sürdürdü 
     "Bu satışta çok büyük yolsuzluk ve usulsüzlük vardır. Hisse satışı kamuya duyurulmamış satışı sadece bu hisseleri satın alan Kutman ve Ofer duymuştur.. 
     Maliye Bakanı Kemal Unakıtan 28 Şubat’ta bu işadamları ile görüşmüş ve ertesi gün bu hisselerin satışı ile ilgili talimat verilmiştir. Bu blok satış Tüpraş’ın daha sonraki ihalesinde bu işadamlarının şirketlerinin öne çıkarılması için yapılmıştır. Devlet bu satışta 752 milyon dolar zarar etmiştir. Soruyorum şimdi kamunun bu zararını kim ödeyecektir Tesisin yüzde 14.7’lik bölümü yok pahasına satılmıştır. Borsa ve SPK mevzuatına uyulmamıştır. 
     Sayın Başbakan ve Maliye Bakanı bu işadamları ile yaptıkları görüşmeleri önce reddetmişler, sonra ortaya çıkınca kabullenmek zorunda kalarak, Elbette görüşürüz demişlerdir. İstanbul milletvekilimiz Kemal Kılıçdaroğlu, TBMM’de yaptığı bir konuşmada, Ülkeyi pazarlıyorsunuz dediğinde en büyük tepkiyi sayın Başbakan göstermişti. Ama aynı Başbakan bugün ülkenin menfaaeti için bunu yaptığını açıkça söylemektedir. Bir başbakan ve Maliye bakanı işadamları ile elbette görüşebilir ancak bu görüşmeler gizli kapaklı değil, resmi makamlarda yapılmalıdır. Görüşmelerin hemen sonrasında bu işadamlarına usulsüz bir biçimde ihale verilirse elbette orada bir bit yeniği vardır. Başbakan bu görüşmelerle ilgili niye farklı bilgiler vermektedir. Çünkü bu görüşmelerin arkasında bir çapanoğlu olduğu artık görülmektedir. Yalancının mumu yatsıya kadar yanar. Sayın Başbakanın da mumu görüşmeleri yaptığını açıklanıncaya kadar yanmıştır." Eski başbakanlardan Mesut Yılmaz’ın yaptığı bu tür görüşmeler nedeniyle AK Partili milletvekillerinin oylarıyla bugün Yüce Divan’da yargılandığını hatırlatan Özyürek, "Meclis açıldığında bu konuları TBMM gündemine getireceğiz. Yılmaz’ın Yüce Divan’a gitmesine olumlu oy veren AK Partili milletvekillerin tavrını merak ediyorum. Hesap vermekten kurtulamayacaklar, tüm devlet kurumlarını göreve çağırıyorum" dedi. 
     
     "KİRALIK DENİZ" 

     Kuşadası Limanı’nın yapılan ihale sonucunda Mehmet Kutman ve Sami Ofer ortaklığına verildiğini hatırlatan Özyürek, bu firmanın ihale sonrasında limanda usulsüz yatırımlar gerçekleştirmeye başladığını öne sürdü. Bu gelişmelerin ilçede tepkiye yol açtığını ve inşaatların durdurulduğunu belirten Özyürek, Mehmet Kutman’nın bunun üzerine bu tepkiyi gösterenlere, Bugün olan şey yarın kanuna döner diyerek kısa süre sonra TBMM’den sözünü ettiği kanunu çıkarttığını öne sürdü. 
     Kuşadası Limanı’nın kira kontratında, kiralanan şeyin cinsinin Ege Denizi olarak belirtildiğine dikkati çeken CHP Genel Başkan Yardımcısı Özyürek, sözlerini şöyle sürdürdü 
     "Tam Aziz Nesin’lik bir olay, yani denize girmek için bile oradan izin almak gerekiyor... 
     Kutman’ın konuşmasının ardından bu kanunun çıkması, TBMM’nin IMF’den sonra bazı işadamları için de kanun çıkardığı, bu özelleştirme ihaleleri ile ortaya çıkmıştır. Türkiye’yi kimin idare ettiği, idare edenlerin arasında Kutman ve Ofer’in de olduğu ortaya çıkmıştır. 
     Galataport ihalesinde de aynı usulsüzlükler ve yolsuzluklar sözkonusudur. Bu ihalenin Özelleştirme Yüksek Kurulu tarafından onaylanmamasını bekliyorum. Bu ihaleyi alan Kutman-Ofer ortaklığının ihale öncesinde Galata’dan gayrı menkul alıp almadıklarını merak ediyorum. Bu ihale kotarılmıştır, kamunun malları bazı kişilere peşkeş çekilmiştir. 
     TBMM açıldıktan sonra, gensoru, soruşturma, TBMM içtüzüğünün verdiği tüm denetim olanaklarını kullanarak bu konuları gündeme getireceğiz. Bu yolsuzlukların peşini bırakmayacağız." Özyürek, Tüpraş’ın değerinin 14,7’lik blok satışın ardından arttığını belirterek, bunun bir kamu yararı yaratıp yaratmadığını soran gazeteciyi, "blok satış hisselerinin kişilerin elinde olduğunu ve bunun kamu zararını ortadan kaldırmayacağını" ifade ederek yanıtladı. Mustafa Özyürek, konu ile ilgili yargıda bulunan davayı da hatırlatarak, Tüpraş’ın çok yüksek bir fiyatla satıldığı yönünde estirilen havanın yargıyı etkilemek için yapıldığını savundu. 
     Özyürek, "Ermeni Konferansı"nın iptali ile ilgili soruyu ise, "Doğru değildir. Üniversiteler özerk kuruluşlardır. Hukukçu değilim ama konunun idari yargıyı kapsadığı kanısında değilim. Konferansın yapılmaması, yapılması sonrasında ortaya çıkabilecek olumsuzluklardan daha fazla olmuştur. Biz konuya iktidar gibi sadece AB açısından değil Türkiye’nin demokratikleşmesi açısından bakıyoruz" diye yanıtladı. 
     Mustafa Özyürek, basın toplantısı sonrasında işadamı Mehmet Kutman’ın konuşmasının bulunduğu CD’yi ve Kuşadası Limanı ile ilgili kira kontratını basın mensuplarına dağıttı. 
     
</TEXT>
</DOC>
