<DOC>
<DOCNO> 371932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonspo41.html </URL>
<DATE> 2005/08/22/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Vestel Manisaspor Asbaşkanı Yaralı "Betis'e öğleye kadar süre tanıdık" 
</HEADLINE>
<TEXT>

     Turkcell Süper Ligi ekiplerinden Vestel Manisaspor’da Asbaşkan ve Basın Sözcüsü Kenan Yaralı, Brezilyalı Denilson’un transferi konusunda Real Betis’e yarın öğleye kadar süre tanıdıklarını, transferin gerçekleşmemesi halinde "B planına" yöneleceklerini söyledi. 
     Kenan Yaralı, AA muhabirine yaptığı açıklamada, Denilson’un transferi konusunda girişimleri sürdürdüklerini ve yıldız oyuncunun kulübüyle son bir görüşme yaptıklarını bildirdi. 
     Oyuncunun kulübünden alacaklarının transferin gerçekleşmesinde soruna neden olduğunu kaydeden Yaralı, "Kulübü, ’Siz de oyuncuya yardımcı olun’ dedi. Buna karşın biz ise ’Biz vereceğimiz rakamı başta söyledik. O zaman ne dediysek o geçerlidir. Açıktan para veremeyiz. 
     Yarın öğleye kadar düşünün ve kararınızı verin’ yanıtını verdik" dedi. 
     Yaralı, transferin gerçekleşmemesi halinde Almanya’dan ve Danimarka’dan belirledikleri 2 yıldız oyuncu için girişimlere başlayacaklarını kaydederek, "B planımız da var. Eğer yarın öğleye kadar gerçekleşmezse belirlediğimiz 2 oyuncudan birini almak için arkadaşlarımızı yurtdışına göndereceğiz" diye konuştu. 
     
</TEXT>
</DOC>
