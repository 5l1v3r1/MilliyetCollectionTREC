<DOC>
<DOCNO> 370476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/spo07.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanlar ter attı 3-0 
</HEADLINE>
<TEXT>


Bayan Voleybol Milli Takımımız, Dünya Üniversiteler Yaz Spor Oyunları'nda grubundaki son randevusunda Estonya'yı güle oynaya geçti. Çeyrek finale yükselen Filenin Sultanları, gözünü yarınki Tayvan maçına çevirdi 


İzmir'deki 23. Dünya Üniversiteler Yaz Spor Oyunları'nda mücadele eden Voleybol Bayan Milli Takımımız, Estonya engelini fire vermeden geçerek, çeyrek final biletini kaptı. 
Karşıyaka Spor Salonu'nda oynanan maçta rahat bir galibiyet elde eden Ay - Yıldızlı ekip, bu sonuçla A Grubu maçlarını ikinci sırada tamamladı ve C Grubu'nun birincisi Tayvan'ı beklemeye başladı. Türkiye, yarınki maçı kazanırsa, altın madalyaya bir adım daha yaklaşacak. 
Estonya, 16 sayı alabildiği ilk setin ardından umudunu yitirdi. Filenin Sultanları, toplam 54 dakika süren mücadelede ikinci ve üçüncü seti 25-11'lik skorlarla geçti. 

Maçın karnesi 
HAKEMLER Tiran Shaino İsrail , Helio Ormonde Portekiz 
TÜRKİYE Elif 7 , Duygu 7 , Seda 7 , Neslihan 8 , Gözde 7 , Gülden 7 , Sinem Akap 7 , Aslı 6 , Sinem Erdoğan 6 , Pelin 6 , Güldeniz 6 
ESTONYA Kristi 4 , Katrin 4, Aiki 4 , Helen 5 , Olga 3 , Evely 3 , Aigi 4 , Siret 4 , Maili 3 , Karen 3 , Loore 3 
SETLER 25-16, 25-11, 25-11 

Oyunlar köyü karıştı 

UĞUR TENEKECİOĞLU 

Universiade'daki madalya umutlarımızdan Eşref Apak ile antrenörü Astapkovich, dün oyunlar köyünde gece yarısı gürültü yapan İsmail Aslan'la tartıştı. Köyde Apak ve kendisiyle aynı odada kalan Aslan'ın gürültü yapmasına sinirlenen Astapkovich, milli sporcuyu, "Bizi rahatsız etmeye hakkın yok" diyerek uyardı. Aslan'ın bu uyarıya ağır sözlerle karşılık vermesi üzerine büyüyen tartışmayı diğer sporcular önledi. Öte yandan, Eşref Apak'ın müsabakalarda giyeceği Avea armalı formanın milli atlete dar gelmesi sıkıntı yarattı. Yetkililerden kendisine uygun şort ve forma talep eden Apak, bedenine uygun forma bulunmasını isteyerek, aksi takdirde reklamsız formasıyla müsabakaya çıkacağını söyledi. 

Altın adam Cebi 

Grekoromen güreş müsabakalarının ilk gününde Türkiye 1 altın, 1 gümüş madalya kazandı. 66 kiloda Selçuk Cebi birincilik kürsüsüne çıkarken, 120 kiloda Yekta Yılmaz Gül gümüşle yetindi. 
İlk turu bay geçen Selçuk Cebi, sırasıyla Kazak Dilmukhamedov'u, Polonyalı Tarnecki'yi ve ABD'li Lester'i yenerek finale yükseldi. G.Koreli Hyun Jung Ji ile altın için karşılaşan milli sporcumuz, rakibini 2-0 mağlup ederek mutlu sona ulaştı. 
Günün ikinci madalyası Yekta Yılmaz Gül'den geldi. 120 kilo sporcumuz, Macar Branda, İranlı Ghesmattiazar ve Rus Ekimov'u mağlup ederek finalde Lopez Numez'e rakip oldu. Güreşçimiz, finalde Kübalı rakibine 2-0 yenilerek gümüşte kaldı. 55'te Onur Şensoy, İranlı Zhursymbaev ile yaptığı üçüncülük maçının son saniyesinde sakatlanarak hastanelik oldu. 84'te Adem Taşçı repesaj müsabakalarında elenmekten kurtulamadı. 

Devler ezdi 89-58 

Oyunlarda ilk üç maçını kazanarak A Grubu'nu lider tamamlayan Basketbol Erkek Milli Takımımız, ikinci turdaki ilk sınavında Güney Kore'yi farklı yenerek çeyrek finali garantiledi 89-58. Karşılaşmaya iyi başlayan milliler, ilk periyodu 23-18, devreyi de 39-28 galip bitirdi. Üçüncü periyotta ipleri iyice eline alan basketbolcularımız rakibine sadece 5 sayı izni verdi 66-33. Son bölümde şov yapan ekibimiz salondan 89-58 galip ayrıldı. Ay-Yıldızlı takımımız, bugün 15.00'te Sırbistan Karadağ'la karşılaşacak. 

Yalçın'dan bronz 

Müsabakaların ilk gününde üç altın kazanan tekvandocularımız dünü tek madalya ile kapattı. Bayanlar 72. kiloda tatamiye çıkan Mehtap Yalçın ilk turda Kanadalı Laidlaw'ı 4-0, çeyrek finalde Taylandlı Prasopsuk'u 2-0 mağlup etti. Yarı finalde Belaruslu Charniouskaya'ya 6-0 teslim olan Yalçın bronz madalyada kaldı. 

Ada'yı salladık 

Grubunda 3. olarak çeyrek final şansını kaybeden Üniversite Futbol Milli Takımı, klasman maçlarındaki ilk sınavında İngiltere'yi 4-2 mağlup etti. Ay-Yıldızlılar'ın golleri, Mehmet Al 2 , Hasan Kabze ve Emirhan'dan geldi. Bayanlarımız ise, Çek Cumhuriyeti'ne 2-1 teslim oldu. Millilerimizin tek golünü Bahar atarken, uzatmalarda Perihan kırmızı kart gördü. 

Son 15 saniye 

Milli Takımımız'ın, çeyrek finalde dün oynadığı ve 8-6 mağlup ayrıldığı İtalya karşılaşması tescil edilmedi. Kural hatası yapıldığı ve iki penaltımızın verilmediği yönündeki itirazı değerlendiren yetkililer, maçın bugün son 15 saniyeden itibaren tekrarlanmasına karar verdi. İtalya'nın 7-6 üstünlüğü ile süren mücadele Türkiye'nin penaltı atışıyla başlayacak. Ancak İtalya kalecisi kırmızı kart gördüğü için kaleye takımdan başka bir oyuncu geçecek. 

Ruslar set çekti 

Universiade'da çeyrek final maçına çıkan Bayan Basketbol Milli Takımı, Rusya'ya 82-68 mağlup oldu. İlk yarısı 39-34 rakip takımın üstünlüğü ile sona eren karşılaşmanın en skorer ismi 23 sayıyla Shamania olurken, Ay - Yıldızlı ekibimizden Dilek 21 sayıyla Rus oyuncuyu takip etti. Milliler, beşincilik şansını sürdürebilmek için bugün 15.00'te Tayvan ile karşılaşacak. 

PROGRAM 
ATLAMA 
10.00 Erkekler 1 m tramplen 
Narlıdere Yüzme Havuzu 
ATLETİZM 
10.00-12.00, 18.00-21.30 
Atatürk Stadı 
BASKETBOL 
15.00 Türkiye - S.Karadağ E 
Atatürk Spor Salonu 
ESKRİM 
10.00-19.00 Epe ve kılıç takım 
Kültürpark 2 nolu salon 
TENİS 
10.00 Çeyrek ve yarı final 
Karşıyaka Tenis Merkezi 
GREKOROMEN GÜREŞ 
10.00-13.00, 17.00-20.00 
60, 74 ve 96 kilo 
Özel Yamanlar Lisesi Spor Salonu 
TEKVANDO 
09.00-20.00 Erkekler 72 ve artı 84, 
bayanlar 59 ve artı 72 kilo 
Kültürpark 4 nolu salon 
VOLEYBOL 
15.00 Türkiye-Polonya çeyrek final-E 
Karşıyaka Spor Salonu 
YELKEN 
13.00 Karşıyaka yelken parkuru 
YÜZME 
09.30 Elemeler, 17.30 Finaller Manisa 


</TEXT>
</DOC>
