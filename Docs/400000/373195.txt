<DOC>
<DOCNO> 373195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur43.html </URL>
<DATE> 2005/08/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Artık en küçük depremler bile kaydedilecek 
</HEADLINE>
<TEXT>

     Boğaziçi Üniversitesi Kandilli Rasathanesi Deprem Araştırma Enstitüsü Ulusal Deprem İzleme Merkezi Müdürü Doğan Kalafat, deprem bilgilerini Türksat 1C uydusuna bağlı Kandilli Rasathanesi'ne eş zamanlı olarak iletecek cihazlar sayesinde en küçük depremlerin bile kaydedileceğini söyledi. 
     Doğan Kalafat, Kozan İlçesi Kiremitlik Tepesi'ndeki deprem istasyonunun yapım çalışmaları sırasında, halkın yeteri kadar deprem bilincine sahip olmadığını, dayanıklı yapı tasarımının mevzuata uygun yapılması gerektiğini belirtti. 
     Karataş, Kozan, Ceyhan ve Karaisalı ilçelerine ulusal sismograf ağına bağlı deprem istasyonları kurduklarını belirten Kalafat, şöyle konuştu 
     ''Deprem bilgilerini Türksat 1C uydusuna bağlı Kandilli Rasathanesi'ne eş zamanlı olarak iletecek cihazlar sayesinde en küçük depremler bile kaydedilecek. İlçelerdeki istasyonlarda kullanılan sistem son teknolojidir. Tepeye kurduğumuz istasyon 112'nci istasyonumuz. Daha büyük çalışmalara imza atmak için ilerliyoruz. 
     2006 yılı için hazırlanan haritalarda Adana'nın büyük bölümü birinci derece deprem bölgesi olarak görünüyor. Bir deprem bölgesi olan bu coğrafyada yaşamak bir yazgı olabilir, ancak ölüm asla bir yazgı değildir.'' 
     Kalafat, ayrıca, yeni kurulan istasyonların şiddeti 2'nin altındaki mikro depremlerle, dünyanın herhangi bir yerinde 12 bin kilometre uzaklığa kadar yaşanacak 5.5 şiddetindeki bir depremi rapor edebilecek hassasiyette olduğunu bildirdi. 
     
</TEXT>
</DOC>
