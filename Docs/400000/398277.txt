<DOC>
<DOCNO> 398277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/26/son/sonyas06.html </URL>
<DATE> 2005/11/26/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
'Gönül Yarası' Suriyelileri ağlattı 
</HEADLINE>
<TEXT>

     
     Dünya GÜRSOY ŞAM, DHA 
     
SURİYE’nin başkenti Şam’da pazartesi günü başlayan 14’üncü Uluslararası Şam Film Festivali’nde Türkiye’yi temsil eden Oscar yolcusu ’Gönül Yarası’ adlı film dün Suriyeli seyircilerle buluştu. 
     Suriye’de yaşayan Türk ve Arapların da büyük ilgisini çeken film, Şam’daki Esad Kültür Merkezi Opera Salonu’nda gösterildi. Çok sayıda seyirci, film sırasında gözyaşlarına boğuldu. 
     Senaristliğini ve yönetmenliğini Yavuz Turgul’un yaptığı filmin festivale katılması, Suriye’nin Türkiye Büyükelçiliği Kültür Departmanı ve Türkiye’deki sinema eleştirmelerinin yönlendirmeleri sayesinde gerçekleşti. Başrollerde Şener Şen ve Meltem Cumbul’un oynadığı Gönül Yarası, Şam Film Festivali’ne katılan 46 ülkeden 500 film arasında Türkiye’yi temsil etti. 
     
     İDEALİST BİR EMEKLİ ÖĞRETMENİN MACERASINI ANLATIYOR 
     ABD’de Mart 2006’da 78’incisi düzenlenecek olan Oscar Akademi Ödülleri’nde Türkiye’yi ’En İyi Yabancı Film’ adayı olarak temsil edecek olan ’Gönül Yarası’ hafta sonu ABD’nin New York kentinde yapılan Uluslararası Queens Film Festivali’nde ’En İyi Film’ ödülünü almıştı. 
     Türkiye’de 7 Ocak 2005’te tarihinde gösterime giren film, Anadolu’daki idealist bir öğretmenin Nazım-Şener Şen , emekli olduktan sonra İstanbul’a yerleşmesi ve emekli maaşının bağlanmasını beklerken arkadaşının taksisinde çalışmaya başlamasını konu alıyor. Pavyonda çalışan ve eski kocası ile başı belada olan Dünya’nın Meltem Cumbul Nazım’ın hayatına girmesinden sonra gelişen olayları anlatan film Suriye’de büyük beğeni topladı. 
     Çok sayıda izleyiciyi ağlatan filmle ilgili açıklama yapan Suriye’deki Türk Büyükelçiliği’nin Kültür Ataşesi Ahmet Arslan, ’İzleyicileri etkiledi’ dediği filmin Oscar yolcusu olduğunu hatırlatarak, yapımla ilgili başarı dileklerini iletti. 
     
</TEXT>
</DOC>
