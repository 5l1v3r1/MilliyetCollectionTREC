<DOC>
<DOCNO> 378781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/15/son/sonyas08.html </URL>
<DATE> 2005/09/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Otomobilde modifiye pahalıya mal oluyor 
</HEADLINE>
<TEXT>

     İç ve dış dizayn yaptırarak aracının görüntüsünü değiştirmek isteyen otomobil tutkunları, sınırlar zorlanarak yaptırılan ve maliyeti 20 bin doları geçebilen müzik sisteminden, kapı kollarına varana kadar tüm yeniliklere adeta bir servet ödüyor. 
     AA muhabirinin edindiği bilgiye göre, 20 yaş üzeri otomobillerin hurdaya ayrılmasından sonra birçok kişi araçlarını yenilese de tutkunları, modifiyeden vazgeçmiyor. 
     Önceden eski otomobillere iç ve dış dizayn yaparak farklı görüntü kazandırmaya çalışan firmalar, son dönemlerde yeni otomobiller için gelen talepler nedeniyle oldukça yoğun günler geçiriyor. 
     Konya’da kurulu bir otomobil dizayn firmasının sahibi Mustafa Aydınkafa, yeni de olsa görüntüye önem veren otomobil tutkunlarının aracına iç ve dış dizayn yaptırdığını, genellikle müzik sistemini yenilettiğini söyledi. 
     Artık evlerde televizyonun daha fazla tercih edildiği günümüzde birçok kişinin müziğin keyfine otomobilinde varmak istediğini dile getiren Aydınkafa, bu yüzden orijinalinden hoşlanmayanların kendi istediği özelliklerde müzik sistemi yaptırdığını anlattı. 
     Rock gibi sert müzikler için ayrı, klasik gibi dinlendirici müzikler için de ayrı sistem kurduklarını vurgulayan Aydınkafa, şunları kaydetti 
     "Müzik sisteminde sınır yok. Oto teybinden hoparlörüne kadar yapılan çeşitli yeniliklerin fiyatı 5 bin dolardan başlıyor. Bu rakam, kullanılan malzemenin kalitesine ve miktarına göre artabiliyor. Bazı kişilerin sınırları zorlayacak türden istediği bir sistemin maliyeti ise 20 bin doları geçiyor. Bu sistemin kurulması çok kolay değil. 
     Aracın içi kapıların yanları da dahil tamamen hoparlör doluyor. Böyle bir araçta pencereler kapalı müzik dinlemek olanaksız. Bu tür talepler genelde seyrek geliyor. Daha çok 5 ile 10 bin dolar arasında müzik sistemleri tercih ediliyor." Bir kişinin müzik sisteminin yanı sıra iç ve diş dizayn için otomobilinin fiyatından fazla ücret ödeyebildiğini belirten Aydınkafa, tampon, kapı kolu, jantlar, pencere çerçevesi, egzozlar, stop lambaları, paspaslar, emniyet kemerleri, vites topuzu, direksiyon, iç aydınlatma, koltuk kılıfı gibi yenilikler için araç sahibinin adeta bir serveti gözden çıkarmak zorunda kaldığını anlattı. 
     Genellikle dış dizaynda dört çıkışlı egzozların tercih edildiğini vurgulayan Aydınkafa, bu egzozların kaliteye ve firmalara göre değiştiğini söyledi. 
     Tüm bu yeniliklerin otomobilin iç ve dış görüntüsünü tamamen değiştirdiğini ifade eden Aydınkafa, "Otomobilin sahibi bile aracını gördüğünde inanamıyor. Ne kadar pahalı olursa olsun gerçekten hastalık derecesinde görüntü tutkunu olan kişiler var. Ücreti, onlar için hiç önemli değil" diye konuştu. 
     
</TEXT>
</DOC>
