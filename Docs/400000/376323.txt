<DOC>
<DOCNO> 376323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun03.html </URL>
<DATE> 2005/09/07/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Talabani Saddam 20 kere asılmalı 
</HEADLINE>
<TEXT>

     Irak Devlet Başkanı Celal Talabani, eski devlet başkanı Saddam Hüseyin’in "20 kez asılmayı hak ettiğini" söyledi. 
     Talabani, Irak devlet televizyonuna verdiği demeçte, "20 kez asılmayı hak ediyor çünkü bana 20 kez suikast girişimi düzenledi. Ama ben, mahkemeden idam kararı çıkarsa bunu onaylamayacağım" dedi. 
     Partisi Irak Kürdistan Yurtsever Birliği’nin, idam cezasının yasaklanmasını öngören uluslararası sözleşmeyi imzalamasından ötürü Saddam Hüseyin için çıkacak bir idam kararını onaylayamayacağını ifade eden Talabani, "buna karşın onu idam cezasına çarptırmak için en az 100 neden var" dedi. 
     Talabani, mahkemelerin verdiği idam kararlarının onaylanması yetkisini daha önce, Devlet Başkan Yardımcısı olan Adil Abdül Mehdi’ye devretmişti. 
     
     Bir dizi suçu itiraf etti 

     Talabani, eski lider Saddam Hüseyin’in, kendi rejimi sırasında işlenen bazı suçları itiraf ettiğini, bunlar arasında cinayetlerin de bulunduğunu söyledi. 
     Irak devlet televizyonuna konuşan Talabani, sorgu yargıcından aldığı bilgiye göre Saddam’ın bazı suçları bizzat itiraf ettiğini, bunlar arasında, kendisinin verdiği idam emirlerinin de bulunduğunu belirtti. 
     Saddam’ın itiraf ettiği bazı suçlarla ilgili soruşturmanın devam ettiğini belirten Talabani, bunlarla ilgili ayrıntılı bilgi vermedi. 
     
</TEXT>
</DOC>
