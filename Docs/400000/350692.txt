<DOC>
<DOCNO> 350692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/soneko37.html </URL>
<DATE> 2005/06/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Cam fabrikasına 'törenle' kapatma... 
</HEADLINE>
<TEXT>

     Kurumahmutoğlu Şirketler Topluluğu bünyesinde bulunan ve ekonomik nedenlerle kapatılmasına karar verilen Sinop Cam Sanayii'nin kapatılmasıyla ilgili Samsun ve Sinop'taki yerel gazetelere ilan veren şirket yetkilileri, kapatmanın ''törenle'' yapılacağını bildirdiler. 
     Edinilen bilgiye göre, Sinop Cam Sanayii'nde çalışan 625 işçinin, maaş alamadıkları gerekçesiyle 4 Haziran'dan itibaren iş bırakma eylemi başlatması üzerine, şirket yetkilileri de kapatma kararı aldı. 
     Kapatma kararını Samsun ve Sinop'taki yerel gazetelere verdikleri ilanla halka duyuran şirket, ilanda kapatmanın ''törenle'' yapılacağı bildirdi. 
     Tören programının da yer aldığı ''Kapatma Törenine Davet'' başlıklı ilanda şöyle denildi 
     ''625 kişinin çalıştığı el imalatı cam üretim sanayisinde Avrupa'nın en büyük 5 fabrikasından biri olan Sinop Cam Fabrikası çalışanları, ücretlerini gecikmeli almaları sebebiyle eylem kararı almışlardır. Oluşan bu durum karşısında Sinop Cam Sanayii yönetimi 625 işçiyi işten çıkarıp, fabrikayı kapatma kararı almıştır. Bu nedenle 10 Haziran 2005'de düzenlenecek kapatma törenine tüm çalışanlarımız ve bölge halkı ile birlikte olmak dileği ile katılımınızı rica ediyoruz.'' Şirketin Yönetim Kurulu Başkanı Mustafa Kurumahmutoğlu, daha önce düzenlediği basın toplantısında, ihracattan dolayı sıkıntıya girdiklerini belirterek, İş Kanunu'nun 29. maddesi çerçevesinde fabrikayı kapatma kararı aldıklarını açıklamıştı. 
     İş bırakma eylemi yapan işçiler ise şirketin bu kararına tepki gösteriyor. 
     
</TEXT>
</DOC>
