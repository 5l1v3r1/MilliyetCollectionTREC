<DOC>
<DOCNO> 392382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/son/soneko07.html </URL>
<DATE> 2005/11/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İstanbul'da vergi için sıkı takip... 
</HEADLINE>
<TEXT>

     Fatma Metin 

İstanbul Vergi Dairesi Başkanlığı, isteyenin sorgulama yapabilmesi için İstanbul'daki tüm mükelleflerin bilgilerini yeni oluşturduğu www.ivdb.gov.tr adresindeki internet sitesine taşıdı. 
     İstanbul Vergi Dairesi Başkanı ve İstanbul Defterdar Vekili Mehmet Akif Ulusoy, AA muhabirine yaptığı açıklamada, yeni çıkan Gelir İdaresi Kanunu ile Defterdarlığın bölündüğünü ve Vergi İdaresi Başkanlıklarının 16 Eylül'de faaliyete geçtiğini hatırlatarak, yeni oluşan kurum olarak www.ivdb.gov.tr adlı internet sitesini hayata geçirdiklerini söyledi. 
     Sitedeki ''Mükellefiyet Araştırma'' bölümünde vergi daireleri ile bağlantılı olarak kişilerin mükellef olup olmadığının tespit edilebileceğini ifade eden Ulusoy, ''İstanbul'daki mükelleflerin, ad, soyad, hangi vergi dairesine bağlı olduğu konusunda bütün bilgileri veriyoruz. Beklentimiz, vatandaşların mükellef olmayanları bize bildirmesi. Kaçak mükellefin bildirilmesi için açık elektronik ortam oluşturmaya çalışıyoruz. Merak içindeki insanların eşini, dostunu, komşusunu araştıracağını zannediyorum'' dedi. 
     Her sokak başına memur koymanın mümkün olmadığını belirten Ulusoy, vatandaşlardan, internet sitesinde şüphelendikleri kişileri sorgulayarak kendilerine bildirmelerini istedi. 
     
     ''145 BİN 8 MÜKELLEFİ SİLDİK'' 
     İstanbul'daki mükellef sayısında göreceli olarak azalma olduğunu da ifade eden Ulusoy, bunun nedeninin Gelirler Genel Müdürlüğü'nün Aralık 2004'te yayınladığı genelge doğrultusunda faaliyeti sona ermiş ancak mükellefiyeti açık kalmış kişilerin kayıtlarının silinmesinden kaynaklandığını söyledi. 
     Ulusoy, ''Yılın ilk 6 ayında 111 bin 428 gelir vergisi, 34 bin 425 kurumlar vergisi olmak üzere toplam 145 bin 8 mükellefi resen terk işlemi kapsamında sildik'' dedi. 
     Ulusoy, geçen sene 491 bin 377 olan gelir vergisi mükellef sayısının bu yıl 422 bin 234'e düştüğünü, ancak 111 bin gayri faal gelir vergisi mükellefinin silindiği göz önüne alındığında aslında mükellef sayısında artış olduğunun görüleceğini kaydetti. 
     
     LÜKS KONUTLARA VERGİ TAKİBİ 
     Maliye Bakanlığı'ndan konut fiyatlarının artması üzerine konut üreticilerini vergi takibine aldığı yönünde yapılan açıklamanın hatırlatılması ve bu konuda İstanbul'da bir çalışma başlatıp başlatmadıklarının sorulması üzerine de Ulusoy, bu konuda çalışmaları olduğunu söyledi. 
     Ulusoy, ''Bankaların konut kredileri ile ilgili bilgiler alıyoruz. Kredi tutarının anapara ile uyum içinde olup olmadığını araştırıyoruz'' dedi. 
     Ancak, bu çalışmaların zaman aldığını, inşaatlar henüz teslim edilmediği için vergilerin doğmadığını, verginin doğması için malın tesliminin büyük önem arz ettiğini belirten Ulusoy, ''Özellikle bazı lüks siteler üzerinde çalışıyoruz. Site içerisindeki örnek dairelerin satışlarını emsal olarak alıp, diğer satışlara teşmil edilmesi, yaygınlaştırılması için gayret ediyoruz'' diye konuştu. 
     Ulusoy, lüks ev alan insanların lüks mobilyalar da aldıklarını, bu nedenle çalışmalar kapsamında lüks ve ithal mobilyacıları da gözden geçirdiklerini kaydetti. 
     
     MESLEK ODALARI İLE ÇALIŞMA 
     Mehmet Akif Ulusoy, geçen yıl İstanbul'da vergi gelirlerinde 35.3 milyar YTL tahakkuk gerçekleştiğini, bu yıl vergi geliri tahsilatının net 46 milyar YTL olarak hedeflendiğini, Eylül sonu itibariyle gerçekleşen vergi geliri tahsilatının ise 31 milyar YTL'nin üzerinde olduğunu bildirdi. 
     Daha fazla vergi toplamak için meslek odaları ile başlattıkları çalışmalara ilişkin olarak da Ulusoy, bu çalışmaların beklentilerini tam karşılamadığını söyledi. 
     Ulusoy, ''Meslek odaları ile görev paylaşımı arzusu içindeydik. 2005 Şubat, Mart, Nisan aylarında aldığımız beyannamelerle ilgili olarak odalarla yaptığımız çalışmalarda çok verimli sonuç elde etmedik. Bunun odaların seçim ortamında olması gibi özel durumlardan kaynaklandığını gördük. Ancak bu çalışmaları devam ettireceğiz. Önümüzdeki yıllarda işbirliği arayışını devam ettirmeyi arzu ediyoruz'' diye konuştu. 
     
     SAHTE MALİYECİYER 
     Mehmet Akif Ulusoy, sahte maliyeciler konusuyla ilgili olarak ise kendilerini maliyeci gibi göstermeye çalışan kişi veya kuruluşlar bulunduğunu, bundan çok zarar gördüklerini belirtti. 
     Ulusoy, ''Defterdarlık, Vergi Dairesi veya Maliye Bakanlığı olarak bizim yayın satmamız, yemek düzenlememiz veya herhangi bir şekilde bağış toplamamız söz konusu değil. Vatandaşlarımızın bu konuda duyarlı olmasını istiyoruz. Her memur daire dışındaki bir göreve başlamadan önce hüviyetini ibraz etmek zorundadır, etmezse vatandaşlarımız sormalıdır. Maliyeden geldiğini söyleyen kim olursa olsun vatandaşlarımızın hüviyet sormasını istiyoruz'' dedi. 
     
</TEXT>
</DOC>
