<DOC>
<DOCNO> 390264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonyas04.html </URL>
<DATE> 2005/10/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bilim adamlarından küresel ısınma uyarısı İnsan türü yok olabilir 
</HEADLINE>
<TEXT>

     Kanadalı iki ünlü bilimadamı astrofizikçi Hubert Reeves ve genetikçi David Suzuki, küresel ısınmaya dikkati çekerek, bunun insanların yeryüzünden yok olmasına dahi yol açabileceği uyarısında bulundu. 
     Küresel ısınmaya kamuoyunun dikkatini çekmek amacıyla Kanada'nın Montreal kentinde düzenlenen ve 3500'den fazla izleyicinin katıldığı konferansta iki ünlü bilimadamı, Dünya'nın kaynaklarının aşırı israfının, insanların yok olmasına yol açabilecek bir ısınmaya neden olabileceğine işaret ettiler. 
     Aralarında dinozorların da bulunduğu çok sayıda türün geçmişte yok olduğunu anımsatan Hubert Reeves, ''Yeni bir türün yok olmasına neden olabiliriz'' dedi. 
     Reeves, bu sorunu çözecek olanın da insan olduğunu, çünkü küresel ısınmanın en az yüzde 90'ının nedeninin insan faaliyeti olduğunu ve bunu hesaba katmak gerektiğini söyledi. 
     David Suzuki de 1992'deki Rio ve 1997'deki Kyoto anlaşmalarını imzalamasına karşın Kanada hükümetini sera etkisine yol açan gazların salımını azaltmakta üzerine düşeni yerine getirmemekle suçladı. 
     Suzuki, ''Kanada, sera etkisi yaratan gazların salımını artırmaya devam ediyor, bu konudaki yükümlülüklerini yerine getirmek için gaz salımını yüzde 30 azaltmalı'' diye konuştu. 
     Montreal'de dün yapılan konferans, bu kentte 28 Kasım-9 Aralık arasında yapılacak ve 3 binden fazla sivil toplum örgütünün katılacağı BM İklim Değişiklikleri Konferansı'na hazırlık niteliği taşıyor. 

     
</TEXT>
</DOC>
