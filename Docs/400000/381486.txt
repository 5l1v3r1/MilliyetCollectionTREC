<DOC>
<DOCNO> 381486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/yasam/yas01.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saral çetesine son darbe MOBESE'den 
</HEADLINE>
<TEXT>


Bir grup, sahte plakalı araçla katliama giderken MOBESE'ye takıldı, bir grup da polis takibiyle yakalandı. Çetenin 14 üyesi gözaltına alındı 

Erdal Kılınç 

İstanbul Veliefendi Hipodromu'nda, yarış atı sahiplerini silahla yaralayarak haraç aldıkları iddia edilen Saral çetesinin 13 elemanı gözaltına alındı. İtalya'daki Hüseyin Saral cinayetinden sorumlu tuttukları Sedat Şahin'in adamlarına yönelik saldırı yapmaya giden çete içinden bir kişi de, sahte plakalı otomobil kullanınca Mobil Elektronik Sistem Entegrasyonu MOBESE kameraları tarafından tespit edilerek yakalandı. 

Cephane bulundu 
Ağustosta işadamı ve yarış atı sahibi Halil Durmuş'un bacağından vurulmasıyla soruşturma başlatan polis, liderliğini Ümit Saral'ın yaptığı öne sürülen bir çetenin, yarış atı sahiplerini tehdit edip haraç aldığını belirledi. 
Operasyonlarda 13 çete üyesi, 1 uzi, 1 Kalaşnikov, 11 tabanca, bu silahlara ait çok sayıda mermi, 1 çelik yelek, 4 senet, uyuşturucu madde ile Şahin'in adamlarının görüntülerinin bulunduğu kaset ve fotoğraflarla ele geçirildi. 

Türk ruleti 
Grup üyelerinin 4 ay içinde 3 kişinin yaralanması, gasp amacıyla adam kaçırmak, gasp, bir at sahibinin 2 atının zorla satışının sağlanması gibi 11 ayrı suça karıştığı kaydedildi. 
Çete üyelerinin haraç için kaçırdıkları 2 galericiye çelik yelek giydirerek birbirlerine ateş ettirdikleri ve hafif şekilde yaralanmalarına neden oldukları öğrenildi. 7 mağdurun şik yetçi olduğu, 10'unun ise korktuğu öne sürüldü. 
Zanlılardan R.Ç.'nin, jokey olduğu, grup üyelerine zengin işadamlarının istihbaratını verdiği iddia edildi. 
Gözaltına alınan 13 kişinin dışında Saral çetesinden eyleme hazırlanan bir grup da, MOBESE sayesinde yakalandı. MOBESE kameralarının tespit ettiği sahte plakalı bir otomobil cuma günü Haliç'te durduruldu, 1 zanlı aralarında 3 Kalaşnikov ile el bombalarının da bulunduğu silahlarla gözaltına alınırken, araçtaki diğer kişi kaçtı. 

Katliam suya düştü 
Şahin'in yakın dostu Muzaffer Dağdeviren'in cenazesine gitmeye çalıştıkları öne sürülen çete elemanlarının, burada Hüseyin Saral'ın öldürülmesinden sorumlu tutttukları Şahin ve adamlarına yönelik saldırı gerçekleştirmek istedikleri iddia edildi. 



</TEXT>
</DOC>
