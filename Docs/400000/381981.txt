<DOC>
<DOCNO> 381981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/27/son/sonspo35.html </URL>
<DATE> 2005/09/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sinan Engin de kafileye katıldı... 
</HEADLINE>
<TEXT>

     Bülent Aslan bildiriyor 

Beşiktaş, Malmö takımıyla 29 Eylül Perşembe günü yapacağı UEFA Kupası 1. tur rövanş maçı için İsveç'e geldi. Beşiktaş için büyük önem taşıyan maç öncesi kafileye Sinan Engin de dahil oldu. 
     Malmö maç sonrası büyük bir operasyon beklenen Beşiktaş'ta böylece gelişmelerin ilk işareti verilmiş oldu. Menejerliğe getirileceği söylenen Sinan Engin'in Yıldırım Demirören ile yakınlığı da dikkat çekici idi. Teknik Direktör Rıza Çalımbay'ın ise hayli keyifsiz olduğu gözlerden kaçmadı. 
     Yaklaşık 3 saatlik bir yolculuk sonrası İsveç'e gelen siyah-beyazlı kafileyi, az sayıda siyah-beyazlı taraftar karşıladı. 3 kişilik taraftar grubu, kulüp başkanı Yıldırım Demirören, teknik direktör Rıza Çalımbay ve futbolculardan İbrahim Toraman'a çiçek verdi. 
     Malmö Havalimanı'ndan kalacakları Hilton Oteli'ne geçen siyah-beyazlılar, bu akşam yapacakları antrenmanla Malmö maçı hazırlıklarını sürdürecek. 
     Bu arada, başarısız sonuçların ardından takıma yeniden menajer olarak döneceği spekülasyonları yapılan Sinan Engin'in de kafileyledeydi. Sinan Engin'in, Başkan Yıldırım Demirören ile birlikte objektiflere samimi poz vermesi dikkat çekiydi. Ayrıca Yıldırım Demirören'in eşi Revna Demirören, Malmö Havalimanı'nda kaptanlar Sergen ve Tayfur ile tek tek görüşüp moral verdi. 
     
     VARDAR ''BU MAÇTAN ÇOK ÜMİTLİYİM'' 

     Beşiktaş Kulübü Yönetim Kurulu Üyesi Sinan Vardar, kendileri için çok önemli bir maça gittiklerini belirterek, ''Beşiktaş her zaman zor anlarda devrim yapmıştır. Bu maçtan da çok ümitliyim. Oradan iyi bir sonuçla döneceğimize inanıyorum'' diye konuştu. 
     Vardar, kulüp başkanı Yıldırım Demirören'in ''Del Bosque'yi göndermekle hata yapmıştık'' sözünün yanlış anlaşıldığını vurgulayarak, ''Biz Rıza hocayla devam kararı almıştık ve devam ediyoruz. Başkanımız o lafı, 'O zaman hata yapmıştık, şimdi yapmayalım' anlamında söyledi'' dedi. 
     Malmö maçında da kötü bir sonuç almaları durumunda Rıza Çalımbay ile yollarını ayırıp ayırmayacakları yönündeki bir soruya ise Vardar, ''Biz hiçbir zaman kötü sonucu düşünmüyoruz. Hep iyi sonuçla döneceğimizi umut ediyoruz'' demekle yetindi. 
     
     SERGEN ''TURU GEÇECEĞİMİZE İNANIYORUM'' 

     Takım kaptanlarından Sergen Yalçın ise, Malmö'de önemli bir maça çıkacaklarını söyledi. 
     Amaçlarının turu atlamak olduğunu kaydeden Sergen, ''Malmö güçlü bir ekip. Burada bizi yendiler. Biz rövanşta elimizden geleni yapıp, turu geçecek skoru elde edeceğimize inanıyorum'' dedi. 
     
     4 FUTBOLCU YOK 

     Turkcell Süper Ligi ve UEFA Kupası'nda üst üste aldığı başarısız sonuçlarla oldukça sıkıntılı bir dönem geçiren Beşiktaş'ta, Malmö kafilesinde 4 futbolcu yer almıyor. 
     İstanbul'daki ilk maçı 1-0 yitiren Beşiktaş'ın Malmö kafilesinde Pancu, Mustafa, Volkan ve Ramazan dışında bütün oyuncular bulunuyor. 
     Beşiktaş, Malmö maçı hazırlıklarını bu akşam yapacağı idmanla sürdürecek. 

     
</TEXT>
</DOC>
