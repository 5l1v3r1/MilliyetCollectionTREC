<DOC>
<DOCNO> 360594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/13/siyaset/asiy.html </URL>
<DATE> 2005/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim transfer etmek istedi 
</HEADLINE>
<TEXT>


Başbakan Erdoğan'ın Fenerbahçe'ye transfer öyküsü "Aman Babam Görmesin" kitabıyla birlikte arapsaçına döndü. Tanıklar ise yıllar önceki olayı çok farklı hatırlıyor 

Ümran Avcı - İstanbul 


Başbakan Recep Tayyip Erdoğan'ın futbol hayatının anlatıldığı "Aman Babam Görmesin" isimli kitapta Erdoğan'ın "direkten dönen" Fenerbahçe transferine de yer veriliyor. Ancak Erdoğan'ı Fenerbahçe'ye kimin istediği konusu tanıkların anlatımlarıyla arapsaçına döndü... 
Hacı Hasdemir'in kitabına göre, Erdoğan'ı hem dönemin teknik direktörleri Didi, hem de Kaleperoviç istiyor. 1973-74 sezonunda Erdoğan'a, Camialtı Kulübü'nde futbol oynarken, Fenerbahçe'nin efsanevi antrenörlerinden Didi, Yeni İstanbul gazetesinin spor müdürü Düşvar İyiiş'in önerisiyle ilgi göstermeye başlıyor. Bu dönemde Fenerbahçe Kulübü Başkanı da Emin Cankurtaran. 

'Öyle bir olay olmadı' 
Olayı Milliyet'e anlatan Düşvar İyiiş, Erdoğan'ı özel bir maçta Didi'yle izlediklerini ve yanlarında yardımcısı Tayfun Gündoğar şu anda hayatta değil , o dönemin Milliyet Gazetesi Spor Yazarı Yavuz Bayraktar, yine o dönemlerde Tercüman gazetesinin spor muhabiri olan Kemal Belgin'in de olduğunu söyledi. 
Olayın tanıklarından Yavuz Bayraktar, "Öyle bir olay olmadı" derken, Kemal Belgin, "Erdoğan'ı Didi değil, Toma Kaleperoviç istedi. Üstelik başkan Cankurtaran değil, Faruk Ilgaz'dı" diye konuştu. Anlatılanlarla Erdoğan'ın yarım kalan Fenerbahçe macerası şöyle 

Düşvar İyiiş Yeniçağ Gazetesi Spor Yazarı 
Kitapta yazılanlar tamamen doğrudur. Didi, Yeni İstanbul gazetesinde haftada 2 gün yorum yazıyordu ve FB Teknik Direktörü'ydü. 73-74 yıllarıydı. 
Didi 'gençlere yöneleceğiz' diyordu. Bir yerden Tayyip Bey'in adını vermişler. Ben de 'Çok iyi bir yan alt. Bıçak gibi' dedim. Sultan Demircan Kasımpaşa'nın meşhur kabadayısı. Ona telefon ettim. 'Böyle bir dileğimiz var, koskoca Didi Kasımpaşa'ya gelecek' dedim. Tayyip Bey Camialtı'nda oynuyor. 
Demircan, Kasımpaşa'yla Camialtı arasında özel bir maç ayarladı. Didi izledi, bayıldı. 'İstiyorum bu adamı' dedi. Babası karşı çıktı Sultan'a 'Bana bir daha böyle bir iş için gelme. Benim oğlum okuyacak. Top mop istemiyorum' dedi. 

'İsteseydi söylerdi' 
Yavuz Bayraktar 
"O yıllarda Milliyet'teydim. Olayı hatırlayamadım, çok seneler geçti. Didi'yle çok samimiydik. Didi'nin Tayyip Bey'i istediğini de bilmiyorum. Olsaydı söylerdi. Ama ben yokken söylemişse onu bilemem. Benim yanımda, 'Ben Tayyip'i beğeniyorum, arayın' filan demedi. Tayyip Erdoğan'ı izlemeye gittiğimizi de hatırlamıyorum." 

Kemal Belgin Türkiye Gazetesi Spor Yazarı-TV Yorumcusu 
Olay öyle değil. Olayın tanıklarından biri Fenerbahçe'nin o günlerdeki teknik direktörü Toma Kaleperoviç'tir. O günkü Fenerbahçe Başkanı da Faruk Ilgaz'dır. 
Zamanın İETT takımında Tayyip diye 11 numaralı bir oyuncu vardı. Tayyip'i beğendiklerimin arasında gösteriyordum. Karmaya filan alıyordum. Kaleperoviç iyi dostumdu. Ilgaz, yeni sezondaki transferde çok büyük para sarf etmeme kararı almıştı. O zaman Toma bana dedi ki, 'Kemalcim, sen bunları takip ediyorsun, bize yarayan var mı ' dedi. 

'Çok sevinirim dedi' 
Ertesi gün Vefa Stadı'nda izledik. 'Tamam Kemalcim, bu 11 numarayı alalım' dedi. Tayyip'e, 'Fenerbahçe sizinle ilgileniyor' dedim. O da, 'Çok sevinirim' dedi. Bir sonraki maçta soyunma odasından maça çıkarlarken 'Ne oldu ' diye sorduğumda, 'Abi çok teşekkür ederim ama babam izin vermiyor' dedi. 
Düşvar iyi arkadaşımdır ama söylediklerinin uzaktan yakından alakası yok. 

Emin Cankurtaran 
Didi istedi. Benim başkanlığımda oldu olay. Tayyip Bey doğuştan Fenerbahçeliydi. Kısmet değilmiş, onu futbolcu olarak görmek isterdik. İstikbali vardı, okumayı tercih etti. 

Hacı Hasdemir Zaman Gazetesi Yazarı 
Kitabı Erdoğan'ın danışmanı Nabi Avcı okudu, Erdoğan'a bilgi verdi. Kitaptaki bilgiler Tayyip Bey tarafından okeylendi. Kitapta da belirttiğim gibi Erdoğan'ı Fenerbahçe'ye Didi, Kaleperoviç hatta bir Hollanda takımı da istiyor. 


</TEXT>
</DOC>
