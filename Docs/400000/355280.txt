<DOC>
<DOCNO> 355280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/25/ekonomi/eko03.html </URL>
<DATE> 2005/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'ya hızlı tren 60 YTL olacak 
</HEADLINE>
<TEXT>


Ankara - İstanbul, Ankara - Konya arası hızlı tren ihalesi hızlandı. 'Uçak konforunda'ki trenlerin fiyatı 60 - 80 YTL arasında olacak 

GÜLÇİN ÜSTÜN Ankara 

Ankara - İstanbul ve Ankara - Konya arasındaki hızlı tren seferlerinin ihalelerine hız veren TCDD, üst yapı ihaleleri için formül arayışına girdi. Hızlandırılmış trenlerde yüzde 100 doluluk oranıyla sefere çıkan kurum, işletmeci firmaya yolcu garantisi vererek her eksik yolcu için tazminat ödeme yoluna gidecek. Kurumun yaptığı maliyet analizine göre, Ankara - istanbul tren bileti en az 35 euro 60 YTL , Ankara - Konya arası ise en az 25 euro 40 YTL olacak. 
Ankara - İstanbul arası seyahat süresini 3 saat 10 dakikaya indirecek hızlı tren projesinin ikinci etap ihalesinin ertelenmesinin ardından, TCDD Ankara - Konya projesi için kolları sıvadı. 309 kilometrelik güzergahın altyapı işleri için temmuz ortalarında ön yeterlilik ihalesine çıkılacak. 20 ayda tamamlanacak projeyle direkt demiryolu hattı olmayan ve Eskişehir üzerinden gerçekleştirildiği için 10 saat süren Konya - Ankara arası yolculuk süresi 1 saat 15 dakikaya inecek. 

700 milyon dolarlık yatırım 
Projenin tüm alt ve üst yapı çalışmaları için yaklaşık 700 milyon dolarlık yatırım yapılacağı kaydedilirken, 180 milyon dolarlık altyapı ihalesine Japon, Alman ve İtalyan demiryolu firmalarının ilgi gösterdiği belirtiliyor. 
Öte yandan, TCDD altyapı çalışmalarını tamamladıktan sonra üst yapı ve işletme için ihaleye çıkacak. Saatte 250 kilometre hıza ve çift hatta göre yapılacak inşaat ihalesi yap - işlet - devret modeliyle gerçekleştirilecek. Kurum her yıl için işletmeci firmaya belli oranda yolcu garantisi verecek. 

Trenler uçak konforunda Proje ile eş zamanlı olarak 10 hızlı tren seti de temin edilirken, saatte 250 km. hız yapan tren setleri klima, basınç dengeleme, anons, müzik, görsel yayın ile yolcuları bilgilendirme sistemlerini içerecek. İhaleden önce maliyet analizi yapan TCDD özel otomobil, otobüs ve uçak bileti fiyatlarını ve yolcu potansiyelini inceledi. Avrupa'daki hızlı tren bilet fiyatlarını da masaya yatıran TCDD yönetimi, Ankara - İstanbul hızlı tren biletinin 35 - 50 euro arasında, Ankara - Konya biletlerinin ise 25 - 35 euro arasında olması gerektiğini belirledi. TCDD yetkilileri, belirlenen güzerg hta yolcu potansiyelinin oldukça yüksek olduğunu bu nedenle verilmesi planlan yolcu garantisini kolaylıkla sağlayabileceklerini ifade etti. 


</TEXT>
</DOC>
