<DOC>
<DOCNO> 368065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/sonsiy08.html </URL>
<DATE> 2005/08/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Rasmussen Türkiye'nin tam üyeliğini tartışmalıyız 
</HEADLINE>
<TEXT>

     Türkiye ile 17 Aralık zirvesinde müzakerelere 'evet' diyen Avrupa Birliği'nden 3 Ekim tarihi yaklaştıkça farklı sesler yükselmeye başladı. Fransa, Yunanistan, Rum Kesimi ve Avusturya'nın Güney Kıbrıs'ı tanımadan müzakerelerin düşünülemeyeceğini açıklamalarının ardından bugün de Danimarka Başbakanı Anders Fogh Rasmussen, Türkiye’ye tam üyelik verilip verilmeyeceğinin tartışılması gerektiğini söyledi. Danimarka Muhafazakar Parti de Rasmussen’in açıklamalarından memnuniyet duyduğunu açıkladı. 
     Copenhagen Post gazetesinin haberine göre Danimarka Başbakanı Anders Fogh Rasmussen, Türkiye’nin tam üye olup olmayacağının tartışılması gerektiğini söyledi. 
     Rasmussen, kişisel görüşlerini yansıttığını söylediği açıklamasında, "Ama AB’nin sınırlarının Suriye ve Irak’a kadar genişleyeceğini düşünmek zor... AB’nin ne kadar genişleyebileceğini tartışmalıyız" diye konuştu. 
     
     "TÜRK KÜLTÜRÜ AB’YE UYUM SAĞLAMAKTA ZORLANIR" 

     Türk kültürünün AB’ye uyum sağlamakta zorluk yaşayacağını savunan Danimarka Başbakanı, "Ancak güvenlik politikaları nedeniyle Birlik Türkiye ile bir ittifak kurmak istiyor. Bu bir çıkmaz, ama bırakın bunu açıkça tartışalım" diye konuştu. 
     Rasmussen Türkiye ve Ukrayna, AB’nin arıcalıklı ortakları olmaları gerektiği görüşünü ifade etti. 
     
     MUHAFAZAKARLAR AÇIKLAMALARDAN HOŞNUT 

     Öte yanda Rasmussen’in koalisyon ortağı Muhafazakar Parti, Danimarka Başbakanı’nın açıklamalarını memnuniyetle karşıladı. Parti sözcüsü ve milletvekili Helle Stjelle, Türkiye ile yapılacak olan müzakerelerin tam üyelikle sonuçlanmak zorunda olmadığını savundu. 
     İmtiyazlı ortaklığın bir ihtimal olduğunun söyleyen Stjelle, "Eğer müzakerelerden Türkiye lehine bir tam ortaklık karar çıkarsa, o, bugün bildiğimiz Türkiye’den çok farklı olacak" diye konuştu. 
     Son kamuoyu yoklamaları, Danimarkalılar’ın yüzde 58’inin Türkiye’nin AB üyeliğine karşı olduğunu gösterdi. 

     
</TEXT>
</DOC>
