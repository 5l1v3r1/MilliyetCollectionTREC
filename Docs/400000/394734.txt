<DOC>
<DOCNO> 394734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sondun41.html </URL>
<DATE> 2005/11/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İran'dan Suriye'ye destek... 
</HEADLINE>
<TEXT>

     İran, eski Lübnan Başbakanı Refik Hariri'nin öldürülmesiyle ilgili olarak yürütülen soruşturmada BM ile tam işbirliği içinde olmamakla suçlanan Suriye'ye destek verdi. 
     Suriye'yi ziyaret eden İran Dışişleri Bakanı Manuçehr Mütteki, Suriye Devlet Başkanı Beşşar Esad ile görüşmesinden sonra yaptığı açıklamada, ''Refik Hariri suikastıyla ilgili olarak gerçeklerin ortaya çıkarılmasını destekliyoruz ve Suriye'de yetkililerin bu konuda iyi yönde destek verdiklerini gördüm'' diye konuştu. 
     Mütteki, suikastı soruşturan heyetin çalışmalarını yasal temelde sürdüreceğini ve soruşturmayı siyasileştirmeyeceğini umduklarını da söyledi. 
     Amerikan yönetimi, Hariri'nin 14 Şubat'ta öldürülmesiyle ilgili yapılan soruşturmada BM ile işbirliği yapması için Suriye'ye yaptığı baskıyı son haftalarda artırmıştı. 
     İran Cumhurbaşkanı Mahmud Ahmedinecad'ın mesajını Esad'a ileten Mütteki, görüşmede, ''ABD'nin bölgede yürüttüğü şüpheli eylemleri'' değerlendirdiklerini, Amerikan yönetiminin bölgeye nüfuz etmeyi amaçladığını kaydetti. 
     ABD'nin şüpheli eylemleri ifadesine açıklık getirmeyen Mütteki, Amerikan yönetiminin, İsrail'in çıkarına hizmet etmeye çalıştığını savundu. 
     Suriye ve İran, ABD'yi, Araplar ve Müslümanlar aleyhine İsrail'in çıkarlarına hizmet eden siyasetine bölgesel destek için güç kullanmaya çalışmakla suçluyor. 
     
</TEXT>
</DOC>
