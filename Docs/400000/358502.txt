<DOC>
<DOCNO> 358502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/guncel/gun05.html </URL>
<DATE> 2005/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı'dan sonra genç ekip de dağıtıldı 
</HEADLINE>
<TEXT>


Hanefi Avcı'nın ardından daire başkanlığında görevli 16 müdürün de tayini çıktı 

TOLGA ŞARDAN Ankara 

Emniyet Genel Müdürlüğü bünyesindeki Kaçakçılık ve Organize Suçlarla Mücadele Daire Başkanlığı'nı yürüten KOM Hanefi Avcı'nın 6 aşamalı atama zinciriyle görevden alınarak vekaleten Edirne İl Emniyet Müdürlüğü'ne atanmasının ardından, daire başkanlığında görevli 16 müdür ve emniyet amirinin daha tayini çıktı. 

Uzan uzmanı da gitti 
Genel atamalar kapsamında gerçekleştirilen tayin operasyonunda bu kez Narkotik Şube Müdürü Yaşar Yaman başka kente atandı. Özellikle ABD ve Avrupa ülkeleriyle ortak uyuşturucu operasyonlarının yanı sıra Uzanlar konusunda İsviçre, Kentbank konusunda da Hollanda ile ikili çalışma gruplarının liderliğini yürüten Yaman'ın Kahramanmaraş'a gönderileceği öğrenildi. 
Avcı'nın görevden alınmasının ardından daha önce Teknik Şube Müdürü Şentürk Demiral ile Organize Suçlarla Mücadele Şube Müdürü Özer Özben'in kendi istekleriyle daireden ayrılmasının ardından Yaman'ın da görevden alınmasıyla 4 önemli birimden 3'ünün müdürü değişmiş oldu. 

Teknik ekip saf dışı 
Bir süre önce banka operasyonlarına katılan Mali Şube Müdür Yardımcısı Sayit Yıldız Edirne'ye, Teknik Destek Şube Müdürü Alaattin Peltek de Çorum'a gönderildi. En son Uzan ve Enerji operasyonların altyapısında görev yapan Mali Şube'de görevli Emniyet Amiri Alpaslan Hersanlıoğlu Sakarya'ya, Mali Şube'de Kaçakçılık ve Gümrük Kaçakçılığı Bürosu Amiri Ayhan Taş Bartın'a gönderildi. Narkotik Şube'de görevli 3 emniyet amiri de Kastamonu, İstanbul ve Siirt'e gönderildi. 


</TEXT>
</DOC>
