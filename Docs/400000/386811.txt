<DOC>
<DOCNO> 386811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/15/ekonomi/eko02.html </URL>
<DATE> 2005/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en güçlü 8. işkadını Sabancı 
</HEADLINE>
<TEXT>


Financial Times'in "Avrupa'nın önde gelen 25 işkadını" listesinde Sabancı Holding Başkanı Güler Sabancı, sekizinci sırada yer aldı 

EKONOMİ SERVİSİ 

Sabancı Holding Yönetim Kurulu Başkanı Güler Sabancı, ünlü ekonomi gazetesi Financial Times'ın, "Avrupa'nın önde gelen 25 işkadını" listesinde 8'inci sırada yer aldı. Güler Sabancı, aynı listede geçtiğimiz yıl da 7'inci sırada bulunuyordu. 
Listede yer alan kadınların profiline de yer veren gazete, Güler Sabancı'nın "Türkiye'de böylesine büyük bir şirketin başına geçen ilk kadın" olduğuna dikkat çekti. 

Üç felsefesi var 
Güler Sabancı'nın 27 yıldır iş hayatında olduğunu vurgulayan gazete, Sabancı'nın 'Öğrencilik yıllarından bu yana hayatın her alanında değişime açık biri olduğu'nu kaydetti. 
Financial Times, Güler Sabancı'ın başarıya giden yolda kendine ışık tutan üç temel felsefesini ise, "kendin olmak, içindeki güce güvenmek ve yaratıcı olmak" şeklinde sıraladı. 
Gazete, 50 yaşındaki Güler Sabancı'nın Türkiye'deki pek çok iş lideri gibi, Türkiye'nin Avrupa Birliği'ne tam üyeliğini desteklediğini, bunun Türkiye'yi modern dünyaya daha fazla yakınlaştıracağına ve yabancı yatırımcıyı daha da etkileyeceğine inandığını belirtti. 

Bankacı ilk sırada 
"En Önde Gelen 25 İş Kadını" listesinde ilk sırayı ise İspanya'nın önde gelen bankalarından Banesto'nun Yönetim Kurulu Başkanı 45 yaşındaki Ana Patricia Botin aldı. 
Listede ikinciliği Fransa'da bir kamu kuruluşu olan nükleer grup Areva'nın başkanı olan 46 yaşındaki Anne Lauvergeon alırken üçüncü sırada ise İngiltere'nin en yüksek maaş alan kadın yöneticisi ünvanına da elinde bulunduran hastane va bakımevleri zinciri Bupa Başkanı olan 55 yaşındaki Valerie Gooding yer aldı. 
Listede ayrıca, dünyaca ünlü hazırgiyim şirketlerinden Burberry'nin CEO'su Rose Marie Bravo, Londra Borsası CEO'su Clara Furse, Royal Dutch Shell İcra Müdürü Linda Cook, TeliaSonera'nın Başkanı Marie Ehrling ve ünlü moda şirketi Prada'nın başında bulunan Miuccia Prada gibi isimler de bulunuyor. 


</TEXT>
</DOC>
