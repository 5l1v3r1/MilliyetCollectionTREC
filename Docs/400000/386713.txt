<DOC>
<DOCNO> 386713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo10.html </URL>
<DATE> 2005/10/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Norveç kurada Türkiye’yi istiyor 
</HEADLINE>
<TEXT>

     
     Mehmet ÇİFTÇİ İSPANYA, DHA 
     
ALMANYA’da düzenlenecek 2006 Dünya Futbol Şampiyonası’nda Avrupa kıtasında son 3 takımı belirleyecek kura çekiminde Norveç Milli Takımı Teknik Direktörü Aage Hareide ve Norveçli futbolseverler Türkiye’yi karşılarında görmek istiyor. 
     Dagbladet gazetesi tarafından yapılan bir ankette, Norveçli sporseverlerin yüzde 57’si Zürih’deki kura çekiminde en çok Türkiye’yi karşılarında görmek istediklerini belirtti. Norveçlilerin karşılaşmak istemediği tek takım ise İspanya Milli Takımı oldu. Ancak Norveçli milli oyunculara göre, Türkiye İspanya’dan daha güçlü bir rakip. Teknik Direkör Aagen Hareide ise Türkiye kurada çıkarsa ’rahat yeneceklerine’ inandığını söylüyor. 
     Hareide, Norveç basınına yaptığı açıklamada kurada ’dişlerine göre’ tek takımın Türkiye olduğunu öne sürdü. Hareide, İspanya’nın kurada çıkabilecek en zor rakip olduğuna işaret ederek, "Benim gönlüm Türkiye’den yana. Onları yenecek güçteyiz" iddiasında bulundu. 
     Hareide’nin bu açıklamalarına karşın Norveçli oyuncular Türkiye’den çekindiklerini belirtti. Norveç Milli Takımı’nın yıldızlarından Zenit Erik Hagen, Hareide ile aynı görüşü paylaşmadıgını ifade ederek, "Bana göre Türkiye İspanya’dan daha tehlikeli bir takım. Ben Türkiye’ye karşı oynamaktansa İspanya’yı tercih ederim" dedi. 
     
</TEXT>
</DOC>
