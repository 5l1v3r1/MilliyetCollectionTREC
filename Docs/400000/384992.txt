<DOC>
<DOCNO> 384992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/yasam/axyas02.html </URL>
<DATE> 2005/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens gökdeleni tartışma yarattı 
</HEADLINE>
<TEXT>


Mimar ve şehir planlamacıları, Dubai Prensi Maktum'un İstanbul'a 200 katlı, 650 metre yüksekliğinde 'dünyanın en yüksek gökdelenini' yapma projesine karşı çıktılar... 

Serhat Oğuz 

Dubai Veliaht Prensi Şeyh Muhammed Bin Raşit El Maktum'la imzalanan anlaşma, uzmanların tepkisini çekti. 
Prensin yapmayı planladığı, Zincirlikuyu'daki Karayolları Genel Müdürlüğü'ne ait arazide, 'dünyanın en yüksek binası' olmaları planlanan tam 650 metre yüksekliğinde, ortalama 200 katlı 3 gökdelene uzmanlar karşı çıktılar. Bu gökdelenlerin Dubai'ye benzetilmeye çalışılan İstanbul'un siluetini ve altyapısını bozacağını savunan uzmanlar, "Gökdelen İstanbul'a yatırım değil" ifadesini kullandılar. İşte görüşler 

'Altyapı çöker, siluet biter' 
Ali Rıza Nurhan Şehir Plancıları Odası İstanbul Şubesi Genel Sekreteri 
"Fulya'ya yapılan gökdelenler Beşiktaş'ta kanalizasyon sistemini çökertti, 3 yıl altyapı çalışması yapıldı. Bu gökdelenlerse Beşiktaş, Şişli ve Levent'te altyapıyı mahveder. Üstelik, Zincirlikuyu, şehrin en yüksek kesimlerinden birisi. Buraya bir de çok yüksek bir gökdelen kondurursanız İstanbul'un silueti bozulur, çok çirkin bir görüntü yaratırsınız. İstanbul için mutlaka güzel bir şey yapmak istiyorlarsa, kentin göbeğindeki son yeşil alan imk nını sadece para için yok etmesinler." 

'Dubai İstanbul'a benzesin' 
Eyüp Muhçu Mimarlar Odası İstanbul Şube Başkanı 
"Son dönemde, Büyükşehir Belediyesi yönetiminde İstanbul'u Dubai'ye benzetme çabaları arttı. Bu, tarihi miras olan İstanbul'a ihanet. Halbuki Dubai'nin İstanbul'a benzemesi için nelerini vermezler. Dünya kültür mirası kabul edilen İstanbul'un simgesi şu andaki tarihi siluetidir. Bunun yerine küresel sermayenin simgelerini koymaya kimsenin hakkı yok." 

'İstanbul sömürge şehri değil' 
Oktay Ekinci Mimarlar Odası Genel Başkanı 
"Bu proje İstanbul'a yatırım değil sömürme anlamına gelir. İstanbul dünyadaki rant zenginlerinin mimarlık gösterisi yaptığı bir şehir olamaz. İstanbul için yılların özlemi olan bir girişim, 500 uzmanın çalıştığı Metropoliten Planlama ve Kentsel Tasarım Merkezi hayata geçerken, aynı belediyenin prensle yaptığı anlaşmayı bağdaştırmak mümkün değil." 

'Yanlış yerde yanlış proje' 
Prof. Dr. Şükrü Ersoy YTÜ Öğretim Üyesi 
"Yüksek binalar depreme karşı daha dayanıklıdır. Ancak trafiğin bu kadar sıkışık olduğu bir noktada tahliye sorunu yaşanır. İstanbul'un ihtiyacı bu değil. Sadece para için bu yapılmamalı. Yanlış yerde, yanlış bir proje." 

Dubai protokolünü ele geçirdik 

TEBERNÜŞ KİREÇCİ 
Milliyet, Dubai Veliaht Prensi Şeyh Muhammed Bin Raşit El Maktum'un şirketi Dubai International Properties ile İstanbul Büyükşehir Belediyesi'nin imzaladığı protokolün ayrıntılarına ulaştı. 
Prens El Maktum ve Büyükşehir Belediye Başkanı Kadir Topbaş'ın önceki gün imza attığı protokole göre, öncelikle tarafların ortak olduğu bir gayrimenkul yatırım ortaklığı şirketi kurulacak. Tüm projelerde nihai kararı Dubaililer verecek. Ortaklık şartları ve oranları proje bazında değişecek. Her proje büyüklüğü, dünya çapında iddialı olacak. Gayrimenkul yatırım ortaklığı en kısa zamanda halka açılarak yüzde 49'u borsada satılacak. 
Şirketin kalan yüzde 51'i iki ortak arasında paylaşılacak ancak ana hissedar Dubai Holding olacak. Ortaklık her proje için ayrı bir şirket kuracak. Yapılacak dev proje sayısı önümüzdeki 5 yılda 20'ye kadar çıkabilecek. 
İlk proje Levent İETT garajına yapılacak. Hemen ardından 2006 yılından itibaren Zeytinburnu ve Kartal'daki projeler gündeme alınacak. Daha sonra Tuzla ve Zincirlikuyu'daki projeler hayata geçirilecek. Kurulacak gayrimenkul yatırım ortaklığı, kentsel dönüşüm projelerinde de aktif rol alacak. Kentsel dönüşüm projeleri, öncelikli olarak Zeytinburnu, Bayrampaşa, Bahçelievler, Maltepe ve Ümraniye gibi merkezi yerlerden başlayacak. 

Kutsal Emanet Odası'nı gezdi 

SİNAN TOROS, TAHSİN AKSU İstanbul 
Beraberinde 50 işadamı ile İstanbul'a gelerek 5 milyar dolarlık gayrimenkul yatırım ortaklığı anlaşmasına imza atan Dubai Veliaht Prensi Şeyh Muhammed Bin Raşit el Maktum, dün sabah Topkapı Sarayı Müzesi'ni ziyaret etti. Hz. Muhammed, K be ve bazı Sahabe'ye ait eşyanın saklandığı Kutsal Emanetler Dairesi'ni ziyaret eden Maktum, Kaşıkçı Elması'nın da yer aldığı Hazine Dairesi'ni ve Divan - ı Hümayun'u da gezdi. Daha sonra havalimanına geçen Maktum, Devlet Konukevi'nden kırmızı halıyla uğurlandı. 



</TEXT>
</DOC>
