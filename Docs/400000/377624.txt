<DOC>
<DOCNO> 377624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/guncel/gun03a.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Demirel, çok zengin bir malzeme' 
</HEADLINE>
<TEXT>


Tan Oral'ın "Demirel ve Demokrasi" başlıklı sergisi 12 Eylül'de Doku Sanat Galerileri'nde açılıyor. "Yüz Yüze" başlıklı portreler sergisiyse 22 Eylül'de İstanbul Schneidertempel Sanat Merkezi'nde açılacak 

ALİN TAŞÇIYAN 

Politikacılar, size bol malzeme çıkarıyor galiba... 
Çok politikacı portresi çizdim. Ama "Yüz Yüze"de politikacılar değil, kalemime takılanlar yer alıyor. Çok şey birikmiş dosyalarda. Bir seçim yapmadan aşağı yukarı 400 portre çıktı. Bunların yarısı "Yüz Yüze" adıyla kitap olarak yayımlacak. 

"Demirel ve Demokrasi" nasıl ortaya çıktı 
Demirel, Türk siyasi hayatında çok uzun dönem yer almış, son derece ilginç bir politikacı. O kadar çok Demirel portresi çizmişim ki... Bu politikacı, iktidarda, muhalefette oldu, askeri darbelere maruz kaldı, yasaklı oldu, tarafsız cumhurbaşkanı konumuna geldi. İktidarda olduğu süre içinde çok sert eleştirilen bir politikacıydı. Zaten kendisi de sert politika yapardı. Bu ikisi bir araya gelince, karikatür için çok zengin bir malzeme oluşturdu. Şimdi ben bu birikimi okuyucuyla, izleyiciyle paylaşmak ve bu kadar karşı olduğumuz, hayatımızı etkilediğine inadığımız bir politikacıyla kişisel bir hesaplaşmaya girmek istiyorum. 

Sergide nasıl bir düzen var Kronolojik bir sıra ya da tematik bütünlük var mı 
İki bölümden oluşuyor, biri, Demirel'in seçimlerden sonra iktidara geldiği birinci ve ikinci Milliyetçi Cephe hükümetleri dönemi. Diğeri de yakın dönem karikatürleri. MC hükümetleri döneminin çizgilerini "Böyyük Türkiye" adlı bir kitapta toplamıştım. Onu tekrarlamak yerine sergide o dönemle ilgili küçük bir hatırlatma yaptıktan sonra Demirel'in iktidardan düşürülmesine geldim. 12 Eylül'deki on senelik boşluk, karikatürde de boşluk olarak görülüyor, çizilmedi... Ondan sonra Demirel'in yasağının kalkması, tekrar iktidara geldiği dönemler var. 

Demirel'i çizgisel olarak nasıl değerlendiriyorsunuz 
Kişilik ve fizik olarak çok ilginç bir insan. Tombulluğu, kılığı kıyafeti, şapkası, akılda kalan ilginç söylemleriyle çok zengin bir malzeme. 

Mizahçı gözüyle Demirel'in mizahçı anlayışını değerlendirdiniz mi 
Demirel, köylülükten gelip bir ülkeyi yönetmeye niyetlenen biri. Laf cambazlıklarıyla süslediği bir konuşma üslubu vardı. Gazetecilerle olan konuşmalarında bir soru karşısında sıkıştığında, bunu hissettirmek yerine esprili bir cevapla atlatabilirdi. 

"Yüz Yüze"de temel olarak nasıl bir üslup var 
İnsanlar, tanıdıkları kişileri kafalarında bilgi olarak saklar. Bence, kafaya konan bilgi, bir yüzdeki tipik birkaç ana unsur ve onlar arasındaki bazı ilginç oranlar. Fazladan ayrıntılar, portrenin anlaşılmasını güçleştirir. Çizerken böyle bir düşünce yapısıyla çalıştım. 


</TEXT>
</DOC>
