<DOC>
<DOCNO> 366914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/yasam/ayas.html </URL>
<DATE> 2005/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de 1 günde 7 bebek öldü 
</HEADLINE>
<TEXT>


Erciyes Üniversitesi Gevher Nesibe Hastanesi'nde 7 prematüre bebek, aynı gün peş peşe öldü. Başhekim "Nedenini araştırıyoruz" derken, Yenidoğan Ünitesi'ne hasta kabulü durduruldu... 

İBRAHİM ÖZÇEKİÇ Kayseri DHA 

Trakya Üniversitesi Edirne Tıp Fakültesi ile Manisa Doğum ve Çocuk Bakımevi Hastanesi'nde son iki ayda 10 bebeğin enfeksiyon nedeniyle ölümünün ardından Erciyes Üniversitesi Gevher Nesibe Hastanesi'nde de önceki gece 7 prematüre bebek yaşamını yitirdi. 

Araştırma başlatıldı 
Hastanenin 12. katında bulunan Yenidoğan Ünitesi'nde yatan bebeklerden 7'si peş peşe yaşamını yitirdi. Bebeklerin aileleri olayın duyulmasıyla şoke olurken servise enfeksiyon şüphesiyle hasta kabulü durduruldu. 
Bebeklerin ölüm nedeninin derhal tespit edilmesi için de geniş çaplı araştırma başlatıldı. 
Başhekim Prof. Dr. Mehmet Doğanay, 7 prematüre bebeğin öldüğünü doğrularken, "Henüz bebeklerin ölüm nedeni belli değil. Bu tür ölümler olabilir. Ancak ölümler aynı gün arka arkaya gelmiş. Nedenini henüz bilmiyoruz" dedi. 
Trakya Üniversitesi Edirne Tıp Fakültesi Kadın Doğum Ünitesi'nde de 17 Haziran'da başlayan bebek ölümleri 8 bebeğin ölümüyle sonuçlanmıştı. Başhekim Doç. Dr. Armağan Altun ise ölümlerin peş peşe oluşunun "tesadüf olabileceğini" savunarak tepki çekmişti. 

Erken teşhis kurtardı 
Manisa Doğum ve Çocuk Hastanesi'nde de 16 Temmuz'da 2 bebek hayatını kaybetmiş, 15 bebek de başka hastanelerde yoğun bakım ünitelerine sevk edilmişti. 
Bebeklerin enfeksiyon kaptıkları belirlenirken erken teşhisle ünitenin kapatılması ölümlerin artmasını engellemişti. 


</TEXT>
</DOC>
