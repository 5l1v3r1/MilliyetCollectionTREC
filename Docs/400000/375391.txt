<DOC>
<DOCNO> 375391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/03/son/sonspo13.html </URL>
<DATE> 2005/09/03/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
31 yıl sonra İtalya'yı yenen Türkiye ''Efes Pilsen Cup'' şampiyonu oldu 
</HEADLINE>
<TEXT>

     "Efes Pilsen World Cup 4" uluslararası basketbol turnuvasının finalinde, İtalya’yı 81-56 yenen A Milli Erkek Basketbol Takımı, şampiyon oldu. 
     Milliler, İtalya karşısında kazanarak, aynı zamanda güçlü rakibi karşısındaki 31 yıllık galibiyet hasretine son verdi. 
     Karşılaşmanın ilk 5 dakikası karşılıklı basketlerle geçerken İtalya, milli takım karşısında Chiacig ve Soragna ikilisinin basketleriyle 6. dakikada 5 sayılık fark yaptı 15-10. Kaya, Mehmet ve Mirsad’ın devreye girmesiyle üstünlüğü ele alan A Milli Takım, ilk periyodu 18-17 önde geçti. 
     2. periyotta Gigli ve Pozzecco ile içeriden sayılar bulan İtalya 
     karşısında Kerem Tunçeri ve Ermal ile üstüste sayı kaydeden Türkiye, rakibinin şut yüzdesinin düşmesinden de yararlanarak devreyi 4 sayı üstünlükle 40-36 galip kapadı. İkinci yarıya tutuk başlayan İtalya, başarılı savunma karşısında üstüste hücumlardan boş dönerken, milli takım Ender, Kaya ve özellikle İbrahim’in dış şutlardan bulduğu basketlerle rakibini adeta sahadan silerek, 27. dakikada skoru 58-41’e getirerek, 17 sayılık farka ulaştı. Milliler son periyoda ise 12 sayılık farkla önde girdi 58-46 Mücadelenin 4. periyodunda Pozzecco ile Marconato’nun kaydettiği sayılarla farkı kapatma çabasına giren İtalya, Mirsad, Kerem Tunçeri ve Serkan’ı durdumakta başarılı olamayınca, A Milli Basketbol Takımı, karşılaşmadan 25 sayı farkla 81-56 galip ayrıldı. 
     
     31 YIL SONRA GELEN GALİBİYET 

     İtalya karşısında son resmi maçını 1957 Avrupa Şampiyonası’nda kazanan A Milli Basketbol Takımı, 1974 yılında yapılan özel bir karşılaşmada da rakibini yenmişti. 
     "Efes Pilsen World Cup 4" turnuvasının finalinde İtalya’yı yenerek kupaya uzanan milliler, 31 yıllık hasretini de sona erdirdi. 
     
     KUPA BAKAN ŞAHİN’DEN 

     A Milli Basketbol Takımı’nın İtalya ile yaptığı final karşılaşmasını, Devlet Bakanı ve Başbakan Yardımcısı Mehmet Ali Şahin de tribünde izledi. 
     Protokol tribünündeki yerini alan Şahin, Gençlik ve Spor Genel Müdürü Mehmet Atalay ve Basketbol Federasyonu Başkanı Turgay Demirel ile birlikte karşılaşmayı takip etti. 
     Millilerin şampiyonluk kupasını Devlet Bakanı Mehmet Ali Şahin’den takım kaptanı İbrahim Kutluay aldı. 
     Bu arada turnuvanın "en değerli oyuncusu" İbrahim Kutluay seçildi. 
     
</TEXT>
</DOC>
