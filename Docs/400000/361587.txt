<DOC>
<DOCNO> 361587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/yasam/yas07.html </URL>
<DATE> 2005/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DMC caz sanatçıları Açıkhava'da 
</HEADLINE>
<TEXT>


Doğan Music Company bünyesindeki caz sanatçılarının sahne alacağı gecede, Türkiye'nin önemli caz topluluklarını izleyeceğiz 

ASLI ONAT 

2.5 yıl önce, Doğan Music Company bünyesinde, Kerem Görsev başkanlığında yapılandırılan DMC Caz bölümü, Türkiye'de cazın daha geniş kitlelere ulaşmasını, bestecilerin ve yorumcuların albümlerinin yurtiçinde ve dışında birçok platforma taşınmasını amaçlıyor. 
DMC Caz sanatçıları Kerem Görsev, Cengiz Baysal, Selen Gülün, Donovan Mixon ve A Capella Boğaziçi, bu akşam 20.00'de Caz Festivali kapsamında Cemil Topuzlu Açıkhava Sahnesi'nde olacak. 
Yeni albümünü eylülde yakın arkadaşı Kenan Onuk'un anısına "In Memory of Kenan Onuk" adıyla çıkaracak Kerem Görsev, DMC Caz Sanatçıları Gecesi konusunda şunları söyledi "DMC son 2 sene içinde 17 albüm yayımladı. Bu albümleri yayımlayanlardan seçtiğimiz 5 grupla bir konser gerçekleştirmeye karar verdik." 

5 konser bir arada 
DMC Caz Sanatçıları Gecesi'nde sahne alacak isimlerden Donovan Mixon, kulak eğitimindeki yoğun araştırmalarıyla şöhret kazanmış önemli bir caz kompozitörü. Mixon'ın Hybrid Project çerçevesinde hazırladığı son albümü "The Dance of Life" DMC Caz etiketiyle piyasada bulunabiliyor. 
Türkiye'nin en yetenekli davulcularından Cengiz Baysal, dörtlüsüyle sahne alacak. Geçen yıl festivalin "Genç Caz" bölümünde izlediğimiz A Capella Boğaziçi ise caz standartlarını, film müziklerini ve caz altyapılı folk parçalarını başarıyla yorumluyor. 

Festivalde bugün 
DMC Caz Sanatçıları Gecesi 20.00 Cemil Topuzlu Açıkhava Sahnesi"Kapanış Partisi" Tamburada, Lava 23.00 Babylon 


</TEXT>
</DOC>
