<DOC>
<DOCNO> 378129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo21.html </URL>
<DATE> 2005/09/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Fenerbahçe Devler Ligi'nde açılışı dünya devi Milan ile yapıyor 
</HEADLINE>
<TEXT>

     Fenerbahçe, Şampiyonlar Ligi ilk grup maçında, dünya devi Milan ile İtalya’da karşılaşıyor. Zorlu mücadele 21.45'de başlıyor. 
     .. Ve perde açılıyor. Fenerbahçe, Milano’da puan arıyor. Biliyoruz İtalya, Fenerbahçe’ye hiç yaramıyor. Sarı Kanaryalar, bugüne kadar Çizme’de berabere dahi kalamadı. Ancak... Farkındayız Schevchenko, Kaka, Cafu, Vieri ve diğerleri. Milan kesinlikle yıldızlarla donatılmış bir Dünya Devi... Ancak... İnanıyoruz Anelka, Alex, Appiah ve arkadaşları, Milano’da başaracak. Fenerbahçe, çok zorlu gruptaki yolculuğuna puanla başlayacak. Çünkü 70 milyon kalp bu gece onlarla birlikte atacak... 

     
     Çift ön libero 

     Teknik Direktör Daum, dörtlü savunmanın önünde, Selçuk ile Appiah ikilisine görev verecek, 4-2-3-1 taktiğini deneyecek. 
     Christoph Daum, Milan karşısında farklı bir taktik deneyecek. Alman hoca, dörtlü savunmanın önünde Appiah ve Selçuk'u çift ön libero olarak görevlendirecek. Bu ikilinin önünde Aurelio, Alex ve Tuncay'ın oynaması bekleniyor. Sahaya tek forvet Anelka ile çıkmayı planlayan tecrübeli teknik adamın, Nobre'yi kulübeye çekeceği bildirildi. Dün İtalya'ya uçan Fenerbahçe, akşamki son idmanla hazırlıklarını tamamladı. Daum, as kadroyu gizleyip, kafasındaki 11'i çift kalede ayrı takımlara dağıtmayı tercih etti. Tuncay ve Nobre'nin birlikte katıldığı yan top çalışması ise 12 kişiyle yapıldı. 
     
     Biz, başrol oyuncusuyuz 

     Milan Teknik Direktörü Carlo Ancelotti, basın toplantısında Fenerbahçe’den övgü dolu sözlerle bahsederken, kendilerini de göğe çıkardı. Kanarya’nın kendilerine benzeyen kaliteli bir takım olduğunu ifade eden İtalyan hoca, Çekinmemiz gereken bir takım. Çok iyi oyuncuları var. Anelka, Appiah ve Alex’i tanıyorum. Anelka’yı yıllardır izliyorum. Çok kaliteli bir oyuncu. Fenerbahçe, nitelikli ve gruptan çıkma ihtimali yüksek bir takım. Oyuncularının bireysel becerisi olarak PSV ve Schalke’den daha iyi. Geçen sene İstanbul’daki finalde kaybetmemiz yüzünden üzerimizde olumsuz bir durum söz konusu. Ancak takımım depresyonda değil. Tam tersine bu bizi ateşliyor, enerjiyle dolduruyor. Bu kupada başrol oyuncusu olduğumuzu bir kez daha göstereceğiz'' diye konuştu. Ancelotti, Vieri’yi 11’de oynatacağını da sözlerine ekledi. 

Milan Dida, Cafu, Stam, Maldini, Kaladze, Gattuso, Pirlo, Ambrossini, Kaka, Schevchenko, Vieri. 
Fenerbahçe Volkan, Serkan, Luciano, Önder, Ümit, Selçuk, Appiah, Aurelio, Tuncay, Alex, Anelka. 
Stat San Siro. 
Saat 21.45. 
Yayın Star TV. 
Hakem Michael Riley. 

     
     Fenerbahçe’nin İtalyan takımlarıyla maçları 

     

O G B M A Y 8 1 - 7 3 14      
19 Eylül 1984 Fenerbahçe-Fiorentina 0-1 UEFA . 
     3 Ekim 1984 Fiorentina-Fenerbahçe 2-0 UEFA . 
     24 Ekim 1990 Fenerbahçe-Atalanta 0-1 UEFA . 
     7 Kasım 1990 Atalanta-Fenerbahçe 4-1 UEFA . 
     25 Eylül 1996 Fenerbahçe-Juventus 0-1 Şamp. Ligi . 
     4 Aralık 1996 Juventus-Fenerbahçe 2-0 Şamp. Ligi . 
     15 Eylül 1998 Fenerbahçe-Parma 1-0 UEFA . 
     29 Eylül 1998 Parma-Fenerbahçe 3-1 UEFA . 
     
     Fenerbahçe geçen sezon en başarılı dönemini yaşadı 

     Avrupa Şampiyonlar Ligi'nde bu sezon 4. kez mücadele edecek Fenerbahçe, daha önce 3 kez katıldığı ''Devler Ligi''nde en başarılı dönemini geçen sezon yaşadı. 
     Geçen sezon yer aldığı D grubunda, maçlarını 9 puanla tamamlayarak, grubu 3. sırada tamamlayan sarı-lacivertli ekip, Avrupa kupalarında yoluna UEFA Kupası'nda devam etmişti. 
     Şimdiye kadar 1. turda yer aldığı gruplardan hiç çıkamayan sarı-lacivertliler, Şampiyonlar Ligi'nde ilk kez mücadele ettiği 1996-1997 sezonunda C grubunu 7 puanla 3. sırada, 2001-2002 sezonunda ise F grubunu puansız olarak son sırada tamamlamıştı. 
     
     Tüm maçların 21.45'te başlayacağı gecede program şöyle 

     
     E Grubu 

     Milan - Fenerbahçe. 
     PSV Eindhoven - Schalke 04. 
     
     F Grubu 

     O.Lyon - R.Madrid. 
     Olympiakos - Rosenborg. 
     
     G Grubu 

     Chelsea - Anderlecht. 
     R. Betis - Liverpool. 
     
     H Grubu 

     G.Rangers - Porto. 
     Bratislava - Inter. 

     
</TEXT>
</DOC>
