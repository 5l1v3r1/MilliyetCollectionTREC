<DOC>
<DOCNO> 390289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/28/ekonomi/eko01.html </URL>
<DATE> 2005/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den Unakıtan affında geri adım 
</HEADLINE>
<TEXT>


AKP, Anayasa değişikliğinde CHP'nin desteğini almak için Unakıtan ve irticai faaliyetlere karışmış yurtdışında okuyan öğrencilere af getirmekten vazgeçti 

ANKARA Milliyet 

Anayasa'da değişiklik öngören teklifin ikinci tur oylamasında CHP'nin desteğini almak isteyen AKP, Maliye Bakanı Kemal Unakıtan'ın Al Baraka Türk'teki yöneticiliği dönemindeki hayali ihracat davasındaki madde ile irticai faaliyetlere bulaştığı için yurtdışından geri çağrılan öğrencilere getirilen af düzenlemelerinden geri adım attı. 

Tekrar gelmeyecek 
CHP ile AKP arasında yapılan sıkı pazarlıklar sonucu söz konusu düzenlemeler başta olmak üzere 11 madde torba yasadan çıkarılarak Plan ve Bütçe Komisyonu'na geri çekildi. 2006 bütçesinin Anayasa'ya aykırı olmaması için Anayasa'daki bütçeyle ilgili ibareleri içeren beş maddenin değiştirilmesi gerekiyor. Maliye Bakanı Unakıtan, tasarının TBMM'deki görüşmelerinde, "Bu maddeler çekilip buraya bir daha tekrar gelmeyecek. CHP'nin siyaseten şiddetle karşı çıkması ve Anayasa değişikliğini tehlikeye sokmamak, Türkiye için daha büyük problem olmaması için geri çekiyoruz" dedi. 

Kemal Abi kitabı TBMM'de Önceki gece, torba yasa tasarısının TBMM'deki görüşmesi sırasında Milliyet muhabiri Nedim Şener'in 'Kemal Abi' adlı kitabı kürsüden gösterildi. CHP Milletvekili Mustafa Özyürek kitabı göstererek, "Buradaki belgelere baktığımızda, Vergi Usul Kanununun 359. maddesiyle ilgili olarak, Maliye Bakanımızın beraat etmesi söz konusu olmamıştır" dedi. 


</TEXT>
</DOC>
