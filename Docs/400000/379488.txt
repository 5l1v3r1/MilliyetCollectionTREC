<DOC>
<DOCNO> 379488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sontur29.html </URL>
<DATE> 2005/09/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Uğur Dersaneleri Müdürü Müfredat değişimi isabetli bir karar 
</HEADLINE>
<TEXT>

     Uğur Dershaneleri Genel Müdürü İbrahim Küçükaydın, lise eğitiminin 4 yıla çıkarılması ve Öğrenci Seçme Sınavı'na ÖSS tüm lise müfredatının dahil edilmesine ilişkin, ''Bence çok isabetli bir karar alınarak bu sene sınava lise 2 ve lise 3'ün müfredatı da dahil edildi'' dedi. 
     Uğur Dershaneleri tarafından, İstanbul'daki liselerin matematik ve rehberlik öğretmenlerine, yeni müfredatı ve değişen ÖSS sınav sistemini anlatmak amacıyla seminer düzenlendi. 
     Bahçeşehir Üniversitesi'nin Beşiktaş Yerleşkesi'nde gerçekleştirilen seminerde konuşan Küçükaydın, 1970'li yıllarda uygulanmaya başlanan üniversiteye giriş sınav sisteminde, geçen yıllarda sürekli değişiklikler yapıldığını hatırlattı. 
     Küçükaydın, 1999 yılında yapılan son değişikliğe göre ise sınavda adayların ortaöğretim ve lise 1. sınıf müfredatından sorumlu tutulduklarını hatırlatarak, bu nedenle lise 1. sınıftan sonra pek çok öğrencinin düzenli olarak okula gitmeye gerek görmediğini belirtti. 
     İbrahim Küçükaydın, ''Bence çok isabetli bir karar alınarak bu sene sınava lise 2 ve lise 3'ün müfredatı da dahil edildi. Ben bu sistemin çok daha iyi olacağından eminim. Ama tabii uygulamayı da göreceğiz'' diye konuştu. 
     Uğur Dershaneleri Matematik Bölümü Başkanı Atilla Kurt da, lise eğitiminin 4 yıla çıkarıldığını anımsatarak, ''Bu sistem içinde yapılan, kısaca 3 yılı 4 yıla yaymak. Aslında bu, çocuklar için son derece güzel oldu'' dedi. 
     Eski sistemde lise 1. sınıf matematik müfredatının çok yüklü olduğunu, lise 2. sınıfın ise trigonometri gibi ağır bir konuyla başladığını anlatan Kurt, bu müfredatın hafifletilerek, konuların bir kısmının 4. sınıfta işleneceğini kaydetti. 
     Kurt, lise 4. sınıfın müfredatında ''fonksiyon, limit, türev ve integral'' konularının bulunduğunu dile getirdi. 
     
</TEXT>
</DOC>
