<DOC>
<DOCNO> 379117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/guncel/gun02.html </URL>
<DATE> 2005/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanat eseri mi ticari ürün mü 
</HEADLINE>
<TEXT>


Bulgar sanatçı Bozhkov, Bienal kapsamında Ernest Hemingway'den esinlenerek bir parfüm yarattı. Orijinali 120 YTL olan parfümün sahtesi de Kadıköy ve Londra sokaklarında satılacak 

Aslı Onat 

9. Uluslararası İstanbul Bienali kapsamında Bulgar sanatçı Daniel Bozhkov, proje ortağı dDF Dream Design Factory ile birlikte hazırladığı Eau d'Ernest isimli parfüm projesinin tanıtımını dün Büyük Londra Oteli'nde yaptı. 
Daniel Bozhkov, proje için ünlü yazar Ernest Hemingway'in karizmatik ve esrarengiz kişiliğinden ilham aldı. Hemingway, 1922 yılında Toronto Daily Star gazetesinin savaş muhabiri olarak İstanbul'a gelmiş ve Büyük Londra Oteli'nde kalmıştı. Bozhkov parfüm için özel bir şişe de tasarladı. 1000 adet üretilen Eau d'Ernest, sanatseverler için bienal mek nlarından Misafirperverlik Alanı Antrepo No 5'te satışa sunuluyor. Parfümün satış fiyatı 120 YTL. Bozhkov'un parfümün orijinaline alternatif olarak ürettiği 'sahte versiyon' da Kadıköy ve Londra sokaklarında satışa sunulacak. 
Bozhkov ile "Eau d'Ernest" adlı çalışmasını ve sanat ürününün ticari bir metaya dönüşme durumunu konuştuk. 

Derin bir metin 
"Eau d'Ernest" piyasadaki sıradan bir parfüm gibi mağazalarda satışa sunulacak. Parfümün bu bienal sayesinde markalaşması olasılığı var mı sizce 
Bu parfüm bir markaya dönüşürse çok ilginç olur gibime geliyor. Çünkü hazırlık aşamasında Ernest Hemingway gibi tarihi ve edebi bir kişilikten ve onun bir yılını geçirdiği İstanbul'dan yola çıkıldı. İstanbul, kültürlerin geçiş noktası. Yazarın Büyük Londra Oteli'nde konaklamış olması nedeniyle parfüm de birçok metaforla yüklenmiş oluyor. Ticari ürünlerin yanında dursa da bu niteliğinden dolayı özel olacak. 

Çalışmanızın ticari bir ürüne dönüşmesi sizi rahatsız eder mi 
Çalışmanın esprisi, aslında ticari bir ürüne dönüşecek gibi durmasında yatıyor ama dönüşmüyor aslında. Parfüm için hazırlanan afiş, jingle, TV reklamı, vb. tüm tanıtım kampanyası insanları böyle düşünmeye yöneltebilir. Ama şişenin arkasındaki ve kutusunun üzerindeki yazıyı okuyanlar bunu daha iyi anlayacak. 'Trajik notlar', 'incinebilirlik' gibi ifadeler geçen karmaşık ve derin bir metin bulacaklar karşılarında. 

Jennifer Lopez, Beyonce gibi popüler simaların adını taşıyan parfümler piyasada oldukça yaygın. Sanatla çok ilgili olmayan bir tüketici "Eau d'Ernest"in farkını nasıl anlayabilir sizce 
Parfüm bir mitin şişelenmiş hali gibidir. Satın aldığınız parfüme adını veren kişiyle özdeşleşirsiniz. "Eau d'Ernest", Hemingway dönemindeki şıklığı, hoş kokma ve erkeksiliği simgeliyor ve 20 yıl önce büyükannenizin mutfağında otururken duyduğunuz kokulara benziyor. Bu açıdan bizim nesle hitap ettiğini düşünüyorum. 

'Bu zaten bir süreç' 

9. Uluslararası İstanbul Bienali'nin küratörlerinden Vasıf Kortun "Eau d'Ernest"in markaya dönüşmeyeceğini söyledi. Kortun, "Sanat eseri bir ürüne çevrilip sürekli yeniden yapılırsa zaten sanat eseri olmaktan çıkar. Dolaşıma girdiği alan da galeri değil, sokak. Zaten bu bir ürün de değil bir süreç. Bir nesne olması dünyanın en önemli olayı değil" dedi. 
Charles Esche ise, "Böyle bir durumun gerçekleşeceğini sanmıyorum. Sonuçta bu iş bir sanat projesi olarak tasarlandı. Dış etkenler ne olursa olsun bu özelliğini koruyacak sanat eseri olarak kalmaya devam edecek" diye konuştu. 


</TEXT>
</DOC>
