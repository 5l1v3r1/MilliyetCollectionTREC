<DOC>
<DOCNO> 398008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur05.html </URL>
<DATE> 2005/11/25/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Zeytinburnu'nda patlama... 
</HEADLINE>
<TEXT>

     Zeytinburnu'nda emekli bir astsubaya ait masaj ve akapunktur merkezi önünde meydana gelen patlamada, maddi hasar oluştu. 
     AA muhabirinin aldığı bilgiye göre, Yenidoğan Mahallesi 58. Bulvar'daki bir ara sokakta bulunan 5 katlı binanın giriş katında faaliyet gösteren ''Se Sa'' adlı sağlıklı yaşam merkezi önünde bir patlama oldu. 
     Patlama sonucu, masaj ve akapunktur merkezi olarak kullanılan, ancak gece olması nedeniyle kapalı bulunan emekli astsubay Erol Yıldız'a ait iş yerinin camları kırılırken, önündeki doğalgaz kutusunda maddi hasar oluştu. 
     Olay sonrası çıkan gürültü ile dumanı fark eden vatandaşlar, patlamanın doğalgazdan kaynaklandığını sanarak durumu polise bildirdiler. İş yerine gelen polis ekipleri, çevrede yaptıkları ilk araştırmada bomba düzeneğinde kullanılan çeşitli parçalara rastlayınca olay yerine bomba uzmanı ile olay yeri inceleme ekiplerini çağırdı. 
     Gelen bomba uzmanlarınca yapılan incelemelerde, patlamaya, iş yerinin girişindeki kepenklerin kilidi ile bitişikteki doğalgaz kutusu arasına bırakılan zaman ayarlı, basınç etkili bir ses bombasının neden olduğu anlaşıldı. 
     Polisin olayla ilgili başlattığı çalışmalar sürüyor. 
     
</TEXT>
</DOC>
