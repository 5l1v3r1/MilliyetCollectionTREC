<DOC>
<DOCNO> 367437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sontur31.html </URL>
<DATE> 2005/08/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul'da 4 sahil temiz... 
</HEADLINE>
<TEXT>

     İstanbul İl Sağlık Müdürlüğü’nün Temmuz ayı deniz suyu ölçüm sonuçları açıklandı. 
     İl Sağlık Müdürlüğü'nden yapılan yazılı açıklamaya göre, Temmuz ayında İstanbul'da denize kıyısı bulunan 21 ilçede, 41'i halk plajı olmak üzere toplam 129 noktadan numune alınarak, bu noktalardan denize girilmesinin uygun olup olmadığına bakıldı. 
     Yapılan incelemeler sonucu Adalar, Şile, Kadıköy ve Üsküdar sahilleri dışında tüm sahillerde bölge bölge kirlilk oranlarına rastlandığı bildirildi. 
     Ölçümlerde, ulusal mevzuata göre 100 mililitrede koliform miktarı 1000'i, fekal koliformu da 200'ü geçen deniz suyu kirli olarak nitelendirildi. 
     Buna göre, Beşiktaş'ta Aşiyan, Bebek, Arnavutköy, Kuruçeşme Divan, Ortaköy ve Dolmabahçe Sarayı, Beyoğlu'nda Kabataş, Unkapanı Köprüsü ve Deniz Hastanesi, Kuzguncuk, Kuleli ve Harem, Bakırköy'de Galleria, Zeytinburnu'nda da Yedikule ve Dericiler sahillerinde ulusal standart değerlerin aşıldığı belirlendi. 
     İl Sağlık Müdürlüğü yetkilileri, bazı noktalarda akıntı ve rüzgar durumuna göre sınır değerlerinin farklılık gösterdiğini kaydettiler. Örneğin, Sarıyer'de Gümüşdere, Kilyos ve Demirciköy, Beykoz'da Merdiven ve Mendirek, Şile'de Ağva, Ağlayan, Ayazma, Uzunkum ve Sahilkum plajlarında ilk ölçümlerde standart değerler aşılmazken, ikinci ölçümlerde ise aşıldığı belirtildi. 
     
     EN KİRLİ SAHİLLER BEŞİKTAŞ’TA 

     İstanbul İl Sağlık Müdürlüğü tarafından açıklanan inceleme sonuçlarında en kirli ilçenin 14 sahiliyle Beşiktaş olduğu belirtildi. Sarıyer, Silivri ve Beykoz sahillerinin kirliliğin en yoğun olduğu bölgeler olduğu kaydedilen açıklamada, Avcılar, Zeytinburnu, Tuzla ve Pendik sahillerinin kirlilik oranın en az olduğu bölgeler olduğu bildirildi. 
     
     DEF-İ HACET KİRLİLİĞİ NE OLACAK 

     İstanbul İl Sağlık Müdürlüğü’nün açıklamasında "temiz" plajlara değişik model giysilerle giren vatandaşların bir bölümünün buralarda yaptıkları def-i hacetin kirliliği ve deniz banyosu sağlığını ne şekilde etkilediğine ilişkin bir uyarı ya da bilgi yer almadı. 

     
</TEXT>
</DOC>
