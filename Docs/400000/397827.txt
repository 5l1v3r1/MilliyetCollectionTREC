<DOC>
<DOCNO> 397827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/spor/spo04.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Halilhodziç depremi 
</HEADLINE>
<TEXT>


Trabzonspor'un hocası, bomba etkisi yaratacak açıklamalar yaptı, "Burada çok hayalcilik var. Futbolcular bankaya giderken hiç de yorgun değil. İstediklerimi yapamazsam bavulumu toplarım" dedi 


Bordo - Mavili ekibin teknik patronu Vahid Halilhodziç, dün düzenlediği basın toplantısında gündemi sarsacak açıklamalar yaptı. 
Boşnak hoca, Diyarbakırspor maçı öncesi milli takımlardan geç dönen Lee ve Yattara'yı eleştirirken, takımda gördüğü eksiklerden, futbolcuların yapısına ve yönetime kadar birçok konuyu ele aldı. Halilhodziç şu açıklamaları yaptı 
"Bazı oyuncular disiplinsizlik yapmaya alışmış. Bunu durduracağım. Diyarbakır'da ikinci yarı Yattara'yı sahaya koydum. Yaptıklarını gördünüz. Sahada uyudu. Trabzonspor'u sevdiğini söyleyen oyuncular bunu sözde göstermesinler." 

"İtabarı zedeledik" 
"Trabzonspor'un itibarını zedeledik. Herkes büyük eleştirileri hak ediyor. Ben de hak ediyorum. Diyarbakırspor maçı öncesi futbolcuların durumlarını gördüğüm zaman onlara kaybedeceğimizi söyledim. İdmanı yarıda kestim. Daha önce Trabzonspor'un yerinin ligde 4.'lük ile 6.'lık arası olacağını söylemiştim. Herkes şaşırmıştı. Bu bile iyimser bir tahmindi. Hepimiz Trabzonspor'a yalan söylüyoruz. Belki gerçekler sizi rahatsız edebilir. Ben buraya yalan söylemeye değil, çalışmak ve kulübe yarar sağlamak için geldim. İstediklerimi yapamayacağımı görürsem bavulumu toplar, gururlu bir biçimde giderim. Bu kulüpte çok hayalcilik var. Bu durumu düzeltmek için disiplin, çalışmak, aşk ve istek gerekli." 
"Futbolcuların hiçbiri alacaklarını almak için bankaya giderken yorgun değildi. Bazı oyunculara verilecek cezaları göreve geldiğim anda engelledim. Hepsini aynı şapka altında toplamamak lazım. Aralarında çok çalışan oyuncular da var. Göreve geldiğimde hiç çalışmadıklarını söylüyorlardı. Şimdi ise çok çalışmaktan yakınıyorlar. Ne istiyorlar Radikal kararlar alacağım. Bazı oyuncuların iyi yaşamadıklarını, sigara içtiklerini öğreniyorum." 

"Pes etmiyorum" 
"40 günde yalnızca 1 gün izin yapabildim. Çünkü kulüpte düzeltilmesi gereken çok şey var. Arkamda olanları bilmiyorum. Belki benimle çalışan bazı kişiler görevlerini yerine getirmiyor olabilirler. Ben kendimi çok ayıplı hissediyorum. Ama pes etmiyorum. Tersine daha güç topluyorum. Ben burada olduğum takdirde ikinci yarıda gerçek Trabzonspor görülecek." 
"Başkanımız Atay Aktuğ büyük bir olasılıkla kendisini feda etmek istedi. Ama aralık ayına dek dayanması gerekiyordu. Şu anki durum zor ve karışık. Yeni bir yönetimin benimle çalışmak isteyip, istemeyeceğini bilmiyorum. Kalacak - gidecekler belirsiz. Birileriyle konuşmam gerek. Kongrede ne olacak bilmiyorum ama yıllarca burada kalacakmış gibi çalışıyorum." 

Çifte doğum günü 

Çaykur Rizespor maçı için kampta bulunan bordo - mavili futbolcular, dün 29 yaşına basan Celaleddin ve dört gün önce aynı yaşına basmanın mutluluğunu yaşayan Eller'in doğum gününü kutladılar. Eller ve Celaleddin kestikleri pastayı önce birbirlerine, sonra da takım arkadaşlarına yedirdi. Kaptan Fatih Tekke, iki oyuncuya takım arkadaşları adına birer kazak hediye etti. 

Sanal güvenlik 

Trabzonspor kulübü, internette sanal atağa kalktı. Bir süre önce "trabzonspor.com" adresli siteden erotik yayın yapılmaya başlanmasının ardından sitenin isim hakkını alan kişiyle görüşerek olayı çözümleyen yönetim, bundan sonra böyle bir durumla karşılaşmamak için harekete geçti. Bordo-mavililer, Trabzonspor'u çağrıştıracak tüm web site isimlerinin yayın hakkını satın almayı planlıyor. TS, bordo-mavi, hatta kulübün kuruluş tarihi olan 1967'i içeren adları satın almayı planlayan yönetim, böylece istenmeyen olayların önüne geçmeyi hedefliyor. 

Atay Aktuğ beklemede 

Diyarbakırspor karşılaşması sonrası Mali Genel Kurul'a seçim maddesi koymayı kabul eden Başkan Atay Aktuğ, kongre sürecindeki gelişmeleri yakından takip ediyor. Şu ana kadar camiada başkan adaylığı için Hayrettin Hacısalihoğlu ve Nuri Albayrak üzerinde durulurken, Aktuğ'un da ilk günkü düşüncesinin aksine, kararsızlık yaşadığı bildirildi. 
Daha önce yakınlarına aday olmayacağını ileten Aktuğ'un, adayların sağlam bir liste oluşturamaması halinde 18 Aralık'taki genel kurula girebileceği öğrenildi. Trabzonspor Başkanı'nın, "Gelişmeleri izleyip, kimin ne yapacağını görelim. Şu anda konuşacak bir şey yok. Tabii ki söyleyeceklerimiz var. Adaylar ortaya çıksın, açıklamalarını yapsınlar. Bizim de konuşacağımız zaman gelecek" dediği öğrenildi. 


</TEXT>
</DOC>
