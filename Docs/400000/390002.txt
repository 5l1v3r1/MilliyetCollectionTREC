<DOC>
<DOCNO> 390002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/guncel/gun02.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu ve Batı'nın naif birlikteliği 
</HEADLINE>
<TEXT>


ASLI ONAT 

Dünyaca ünlü Hintli sitar sanatçısı Shubhendra Rao ve çellist eşi Saskia Rao-de Haas, bu akşam Akatlar Kültür Merkezi'nde konser verecek. Sitar üstadı Ravi Shankar'ın öğrencisi Rao ve çellist eşi Saskia Haas, icra ettikleri müzikle büyülü bir atmosfer yaratıyorlar. Son albümleri "Creating Waves" ile müzik eleştirmenlerinden büyük övgü alan ikili, bu akşam 20.30'da Beşiktaş Belediyesi Akatlar Kültür Merkezi'nde sahne alacak. 
Hollandalı müzisyen Saskia Rao-de Haas, Hint klasik müziğini öğrenmek için Hindistan'a geldiğinde tanışan çift, Doğu ve Batı müziğini çok naif bir şekilde harmanlıyor. Rao, "Viyolonselin ağır ve soylu sesi, sitarın büyülü sesini çok iyi tamamlıyor. İnsanlardan bu iki enstrümanı birlikte dinlemenin bir orkestrayı dinlemekle eşdeğer olduğu yönünde yorumlar alıyoruz" diyor. 
Saskia Rao-de Haas'ın Hollandalı keman yapımcısı Eduard van Tongeren tarafından tasarlanmış yeni ve özel bir viyolonseli bulunuyor. Müzisyen bu enstrümanını ilk kez İstanbul'daki konserlerinde çalıyor. Rao-de Haas, şunları söylüyor çalgısı için "Yeni enstrümanım, klasik viyolonselle Hint çalgısı saarangi'nin sesini birleştiriyor. Onu ilk kez İstanbul'da çalmaktan dolayı çok mutluyum." 



</TEXT>
</DOC>
