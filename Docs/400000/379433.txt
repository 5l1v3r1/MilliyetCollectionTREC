<DOC>
<DOCNO> 379433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/18/son/sonsiy06.html </URL>
<DATE> 2005/09/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Şahin Mevcut memurları sözleşmeli yapmayacağız 
</HEADLINE>
<TEXT>

     Başbakan Vekili, Devlet Bakanı ve Başbakan Yardımcısı Mehmet Ali Şahin, mevcut memurları sözleşmeli yapmayacaklarını belirterek, ''Memurluk yapan berber, terzi, müstahdem, aşçı var hem de o kadar çok ki. Bunları memur olarak istihdam etmek doğru değil. Garson, berber, müstahdem ve aşçıdan devlet memuru olmaz'' dedi. 
     Şahin, Gelibolu Mevlevihanesi'nin açılış törenine katılmak üzere geldiği Gelibolu'dan ayrılırken yolda gazetecilere gündemdeki konulara ilişkin değerlendirmelerde bulundu. 
     Kamu hizmetinden randıman almak için gerekli düzenlemelerin yapılması gerektiğini belirten Şahin, bu kapsamda ''Kamu Personeli Kanunu Tasarısı Taslağı'' hazırlandığını kaydetti. Şahin, Başbakan Recep Tayyip Erdoğan'ın da bu konuda ''memur sendikaları ve konfederasyonlar ile mutlaka uzlaşılması gerektiğini'' söylediğini bildirdi. 
     Hükümet olarak, yasa gereği sağlanan mutabakatta yer alan düzenlemeleri de yerine getirmeleri gerektiğini kaydeden Şahin, tasarı taslağını incelemeleri için konfederasyon başkanlarına ilettiklerini söyledi. Konfederasyonların, sözleşmeli personel sistemini kabul etmediklerini belirten Şahin, mevcut kanunda 4-B maddesi kapsamında sözleşmeli personel alımı yapıldığını anlattı. 
     Tasarı ile bu kapsamı genişletmeye çalıştıklarını kaydeden Şahin, ''Mevcut memurları sözleşmeli yapmayacağız. Memurluk yapan berber, terzi, müstahdem, aşçı var hem de o kadar çok ki. Bunları memur olarak istihdam etmek doğru değil. Garson, berber, müstahdem ve aşçıdan devlet memuru olmaz'' dedi. Şu anda bu görevde bulunanların sözleşmeli personel olmaları için zorlanmayacaklarını, ancak tasarının yasalaşmasından sonra yeni başlayacakların sözleşmeli olarak alınacaklarını anlatan Şahin, tasarıda kadro ve sözleşmeli tanımlarının yapıldığını söyledi. 
     Sözleşmeli personelin sözleşmelerinin bir yıllık dönemlerde yenilendiğini ifade eden Şahin, şöyle devam etti 
     ''Sözleşmeli personel için sözleşmenin fesih edilmesi dezavantajdır. Şu anda 30 bin sözleşmeli personeli var ve onların sözleşmelerini fesih etmiyoruz, her yıl yeniliyoruz. Bu personele ihtiyaç var ki, alındı. Bu konuda, sendika ve konfederasyonlarla ihtilaf var. Performansa dayalı çalışma sistemi ve maaş sisteminde yeni düzenleme yapıyoruz, buna da karşı çıkıyorlar.'' Memurların, izinlerinin iş günü esasına göre düzenlenmesini ve ikamet yerlerinin de çalıştığı şehrin belediye sınırları içinde olmasını istediklerini bildiren Şahin, ikamet yerlerine ilişkin taleplerinin, günümüz koşullarına uygun olmadığını ifade etti. 
     
     ''TASARININ İPTAL RİSKİ VAR'' 

     Başbakan Vekili Şahin, bu tür düzenlemelerin risk taşıyan düzenlemeler olduğuna işaret ederek, ''Oturması, uygulanması uzun yıllar alır. Hükümet için risk taşıdığını biliyoruz'' dedi. 
     Tasarının Parlamento'da kabul edilmesi halinde ''Cumhurbaşkanı tarafından geri gönderilmesi veya Anayasa Mahkemesi'nce iptal edilmesi'' endişesini taşıdıklarını kaydeden Şahin, ''Böyle bir risk var ve bizim de endişemiz var'' diye konuştu. 
     Parlamento'da Anayasa değişikliğinin gündeme gelmesi halinde 128. maddede değişiklik yapılması gerektiğini vurgulayan Şahin, ''Anayasal bir sorunla karşılaşmayalım diye 128. maddede değişiklik yapılması gerekiyor'' dedi. 
     Şahin, sendika ve konfederasyonlar ile taslağın yüzde 90'ında mutabakat sağladıklarını ancak yüzde 10'unda sorun yaşadıklarını ifade ederek, bunun da uzlaşma ile çözebileceğini söyledi. Şahin, ''Patırtı kütürtü içinde yasal düzenleme yapılmasını doğru bulmuyoruz'' dedi. 
     
     ''BÜROKRASİDEN EN SON BİZ YAKINMALIYIZ'' 

     Vatandaşların bazı şikayetleri bulunduğunu hatırlatan Şahin, siyasilerin görevinin sorunları çözmek ve hizmet etmek olduğunu söyledi. 
     İşin başında oldukları için bürokrasiden yakınmalarının doğru olmadığını vurgulayan Şahin, ''Bürokrasiden en son biz yakınmalıyız. Yakınması gereken vatandaşlardır bağıracaklar, çağıracaklar, şikayet edecekler, mektup yazacaklar'' diye konuştu. 
     Türkiye'de memur sayısının fazla olduğu yönündeki görüşleri de değerlendiren Şahin, kamuda personel fazlası olduğuna inanmadığını söyledi. Şahin, bu konuda hizmetin kaç kişiyle yürütüleceğinin belirlenmesi için norm kadro çalışmasının yapılması gerektiğini vurgulayarak, tasarı taslağında da bu düzenlemenin yer aldığını bildirdi. 
     Çeşitli üniversite ve kamu kurumlarından personel alımı için talepler geldiğini kaydeden Şahin, önümüzdeki yıllarda daha fazla personel alınacağını söyledi. 
     
     ''2007'DE DENK BÜTÇEYİ YAPACAĞIZ'' 

     Başbakan Vekili Şahin, vergi oranlarının düşürülmesi halinde borç sarmalının daha da artacağına işaret ederek, ''Ekonomide denk bütçe yapılmadan vergi oranlarında indirim yapıldığında açığı kapatmak, borcu kapatmak mümkün olmaz. Borçları tasfiye etme yoluna gidiyoruz. 2007'de belki denk bütçeyi yapacağız'' dedi. 
     Konut kredi faizlerinin hala çok yüksek olduğunu, bazı bankaların oranı yüzde 1.25'e indirdiğini belirten Şahin, ''Konut kredisi faizlerinde hedefimiz, yüzde 1'in altı. Türkiye, başkalarına muhtaç olmadan ayaklarının üstünde durabilecek hale gelebilecek ve IMF'siz ayaklarımızın üstünde duracağız'' diye konuştu. 
     
</TEXT>
</DOC>
