<DOC>
<DOCNO> 364625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/sondun13.html </URL>
<DATE> 2005/07/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İran, Ukrayna ile anlaşıp Türkiye'yi sıkıştırmayı amaçlıyor 
</HEADLINE>
<TEXT>

     İran, Ukrayna ile bir doğal gaz anlaşmasını yaparak Türkiye’yi sıkıştırmayı amaçlıyor. İran Parlamentosu Enerji Komisyonu Üyesi Hüseyin Afarideh, Ukrayna ile imzalanacak bir anlaşmanın İran’ın Avrupa’ya doğalgaz ihracatı için ikinci bir güzergahı seçeneğini oluşturacağını ve Türkiye’nin iki defa düşünmesini sağlayacağını söyledi. 
     Hüseyin Afarideh, Petroenergy Information Network adlı medya kuruluşuna yaptığı açıklamada, İran’ın doğalgazını Avrupa’ya Türkiye üzerinde ihraç etmeyi düşündüğünü, ancak Türkiye’nin yaklaşımında "şeffaf" olmadığını savundu. 
     Afarideh, "Ukrayna ile bir anlaşmanın imzalanması, Türkler’in kararını hızlandırmalarını sağlayacak" diye konuştu. 
     Afarideh, İran’ın böylece doğalgaz ihracatı için iki seçeneği olacağını ve global doğalgaz piyasasında daha ağırlık kazanacağını da iddia etti. 
     
</TEXT>
</DOC>
