<DOC>
<DOCNO> 369945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/son/soneko24.html </URL>
<DATE> 2005/08/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
KESK Masaya 'memurlara grev ve toplu sözleşme hakkı'nı koyacağız 
</HEADLINE>
<TEXT>

     KESK Genel Başkanı İsmail Hakkı Tombul, bugün memur sendikaları ile hükümet arasında başlayacak olan toplu görüşmelerde masaya getirecekleri en önemli konulardan birinin memurlara grev ve toplu sözleşme hakkının tanınması olduğunu söyledi. 
     Toplu görüşme öncesinde KESK üyeleri sabah saatlerinden itibaren Kolej’deki Çankaya Belediyesi’nin binası önünde toplandılar. 
     KESK’e bağlı TÜM BEL-SEN Genel Başkanı Vicdan Baykara, burada yaptığı konuşmada, toplu görüşmeleri "tiyatro" olarak nitelendirdi. 
     Kamu emekçilerinin ve sendikalarının da bu tiyatroda oyuncu değil, birer dekor olduğunu ifade eden Baykara, hükümetin kamu emekçilerine grev ve toplu sözleşme hakkı tanımasını istedi. 
     Çankaya Belediye Başkanı Muzaffer Eryılmaz’ın kendilerine toplu sözleşme imzalayacaklarına dair söz verdiğini anlatan Baykara, ancak bu sözün daha sonra yerine getirilmediğini savundu. Baykara, verilen sözlerin tutulmasını istedi. 
     Açıklamanın ardından sendika üyeleri kortej halinde çeşitli sloganlar atarak, Yüksek Caddesi’ne yürüdüler. 
     
     KESK GENEL BAŞKANI’NIN KONUŞMASI 

     KESK Genel Başkanı İsmail Hakkı Tombul da Yüksel Caddesi’nde yaptığı konuşmada, toplu görüşmelere "toplu sözleşme" anlayışı ile katılacaklarını söyledi. 
     Anayasa’nın 90. maddesinde yapılan değişiklikle ülkenin mevzuatı ile uluslararası sözleşmelerin çelişmesi durumunda uluslararası sözleşmelerin dikkate alınacağını ifade eden Tombul, hükümetin kamu emekçilerine grev ve toplu sözleşme hakkı tanınması konusunda verdiği sözlerin ve uluslararası sözleşmelerin gereğini yapmadığını savundu. 
     Toplu görüşme masasına getirecekleri en temel konulardan birinin memurlara grev ve toplu sözleşme hakkı tanınması olduğunu bildiren Tombul, ayrıca kamu personel rejimi ile sosyal güvenlik reformunu da gündeme getireceklerini ifade etti. 
     Kamu emekçilerinin çoğunun 800 YTL’nin altında maaş aldığını belirten Tombul, en düşük memur maaşının 950 YTL’ye çıkarılmasını, bunun üstüne sosyal hakların eklenmesini istedi. 
     Tombul, hükümetten "umutlu olmadıklarını" ifade ederek, "Umudumuz, örgütlülüğümüzdür. Bu kararlılıkla toplu görüşme masasına gideceğiz" diye konuştu. 
     Tombul’un konuşmasının ardından KESK üyeleri toplu görüşmelere katılacak sendikacıları Başbakanlığa uğurladılar. 
     Bu arada, KESK tarafından Yüksel Caddesi’nde toplu görüşmeler boyunca kalacak olan bir "toplu görüşme kürsüsü " oluşturuldu. 
     
     KAMU SEN 17'DE MASADAN KALKMAK İSTİYORUZ 

     Türkiye Kamu-Sen Genel Başkanı Bircan Akyıldız, hükümetle bugün başlayacak toplu görüşmelerde makul talepleri kabul edilirse, birinci gün saat 17.00’de toplu pazarlığı tamamlayıp masadan kalkmak istediklerini söyledi. 
     Akyıldız, Türkiye Kamu-Sen’in Abdi İpekçi Parkı’nda kurulan "Toplu Sözleşme Takip Çadırı"nda yaptığı açıklamada, hükümetle bugün başlayacak toplu görüşmelerin kamu çalışanlarının haklarının korunması ve geliştirilmesi açısından bir kırılma noktası olduğunu belirtti. 
     Siyasi iradenin kendilerine verilen sözün bir yıldır arkasında durmadığını savunan Akyıldız, grevli toplu sözleşme ve siyaset yapma haklarının verilmesinde ısrarlı olduklarını ve toplu görüşme masasında bu konuyu öncelikli gündeme getireceklerini kaydetti. 
     Akyıldız, görüşmelere uzlaşma amacıyla gittiklerini belirterek, "Teknik çalışmalarımız tamamlanmış, tekliflerimiz hazırlanmıştır. 
     Umarız siyasi iradede de hazırlıklarını bizim gibi tamamlamıştır. 
     Birinci gün, birinci dakikada toplu pazarlık başlar, makul taleplerimiz kabul edilirse, birinci gün saat 17.00’de toplu pazarlığı tamamlayıp masadan kalkmak istiyoruz" dedi. 
     Artık sabırlarının kalmadığını, her şeyi göze aldıklarını ve bu yoldan dönülmeyeceğini ifade eden Akyıldız, siyasi iradenin bunu dikkate almasını istedi. Bircan Akyıldız, "Gidiyoruz, kazanacağız ve döneceğiz" diye konuştu. 
     Akyıldız, konuşmasının ardından görüşmelere katılacak Türkiye Kamu-Sen’e bağlı yetkili sendikaların başkanlarıyla birlikte görüşmelerin yapılacağı Başbakanlık Binası’na doğru yürüyüşe geçti. 
     
     MEMUR-SEN 

     Memur-Sen Konfederasyonu Genel Başkanı Ahmet Aksu, Kamu İşveren Kurulu ile masaya toplu görüşme için değil, toplu sözleşme talebiyle oturacaklarını kaydetti. 
     Aksu, Memur-Sen’in Sıhhıye’deki genel merkezi önünde açtıkları toplu görüşme standında yaptığı açıklamada, konfederasyonlarının bu yılki toplu görüşmelere diyanet ve vakıf hizmet kolunda katılacağını belirtti. 
     Memur-Sen’in 2006 yılı için Kamu İşveren Kurulu ile masaya toplu görüşme değil, toplu sözleşme talebiyle oturacağını belirten Aksu, uluslararası sözleşmelere sadık kalınarak toplu sözleşme hakkının verilmesini beklediklerini söyledi. 
     Geçen yılki görüşmelerde hükümetle mutabakata varılan 50 maddelik metnin 37 maddesinin hala hayata geçirilmediğini ifade eden Aksu, "Memurlar toplu görüşme masasında verilen sözlerin yerine getirilmesini bekliyor. İnsanca yaşamak için makul bir ücret istiyor" dedi. 
     Hükümetin memur maaşlarının net 300 milyon lira artırılması yönündeki sözünün arkasında durmasını beklediklerini dile getiren Aksu, en alt kademede maaş alan memurun maaşının 950 YTL olmasını talep ettiklerini kaydetti. Bu görüşmelerin olumlu geçmesini beklediklerini ifade eden Aksu, "Biz, toplu görüşme masasına kavga etmek için değil uzlaşma için gidiyoruz" diye konuştu. 
     Sendika üyeleri, daha sonra ellerindeki "Sadaka değil, hakkımızı istiyoruz", "Açlık sınırında maaş istemiyoruz", "Memurun yüzde 50’si aç, yüzde 50’si yoksul" dövizler ve "Sadaka değil, toplu 
     sözleşme" sloganı eşliğinde, yetkili sendikaların başkanlarıyla birlikte toplu görüşmelerin yapılacağı Başbakanlık Binası’na doğru yürüdüler. 
     
</TEXT>
</DOC>
