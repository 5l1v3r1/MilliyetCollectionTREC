<DOC>
<DOCNO> 391737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sonsiy03.html </URL>
<DATE> 2005/11/02/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'li Açba, il genel meclis başkanları için yeşil pasaport istedi 
</HEADLINE>
<TEXT>

     TBMM Plan ve Bütçe Komisyonu Başkanı Sait Açba, il genel meclisi başkanlarına da yeşil pasaport verilmesi için yasa teklifi hazırladı. 
     TBMM Plan ve Bütçe Komisyonu Başkanı Açba’nın Pasaport Yasası’nda değişiklik yapılması amacıyla verdiği yasa teklifinin gerekçesinde, il özel idarelerinin görevleri gereği ulusal ve uluslararası kuruluşlarla işbirliği yaptığını ve karşılıklı ziyaretler gerçekleştirdiğini belirtti. Açba, bu işbirliği çalışmalarının gereği olarak il genel meclisi başkanlarının çeşitli zamanlarda yurt dışına çıkma gereksinimi doğduğunu ve yeni İl Özel İdaresi Yasası’nın da il genel meclislerinin görevlerini artırdığını kaydetti. 
     Açba, bu nedenle il genel meclisi başkanlarının yurtdışına çıkışlarının kolaylaştırılması için özel damgalı pasaport almalarına imkan verilmesi gerektiği görüşünü savundu. 
     Açba’nın yasa teklifine 18 AKP milletvekili daha imza attı. 

ANKA 
     
</TEXT>
</DOC>
