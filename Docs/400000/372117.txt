<DOC>
<DOCNO> 372117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun30.html </URL>
<DATE> 2005/08/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Rum Kesimi'nde havacılık skandalı 
</HEADLINE>
<TEXT>

     Rum Sivil Havacılık Dairesi'nin Avrupa Ortak Havacılık Otoritesi'nin JAA kontrollerinden geçebilmek için geçici personel aktarımında bulunarak, yanıltıcı bilgi verdiği bildirildi. 
     Kıbrıs Rum kesiminde yayımlanan Fileleftheros gazetesinin haberine göre, Rum Bayındırlık ve Ulaştırma Bakanlığı, Rum Sivil Havacılık Dairesi'nden, JAA'ya gönderilecek bir mektupta, dairenin uçuş güvenliği bölümünün yönetim zinciri tablosunun iletilmesi, ancak bu tabloda ''birimdeki bazı personel eksikliklerinin İngiltere havacılık makamları tarafından doldurulduğuna değinilmemesini'' istedi. 
     Gazete, o zaman görev ve yetkileri JAA'dan gizlenen iki İngilizin şimdi havacılıktaki güvenlik önlemlerinin asıl sorumluları olarak görülen, geçerli sözleşmeleri olmayan ve ilgili bakanlıktan ödenekleri bulunmayan kişiler olduklarını yazdı. 
     Kazayı araştıran komitenin bugün Rum Sivil Havacılık Dairesi'nde incelemeler başlatacağı ve Atina yakınlarında düşen uçağa ilişkin kontrollerin yapılıp yapılmadığının araştırılacağı da kaydedildi. 
     Simerini gazetesi de, AB Komisyonu'nun Rum makamlarına birçok kez, sivil uçak kazalarının araştırılmasına ilişkin AB yönergesine uyma yükümlülüğünü yerine getirmesi çağrısında bulunduğunu belirtti. Gazete, AB Komisyonu'nun, Rum yönetiminin yükümlülüğünü yerine getirmemesi durumunda AB mahkemesine başvuracağını da belirtti. 
     Gazete, bir diğer haberinde de, ABD'deki tanınmış bir hukuk şirketinin, ölenlerin yakınlarına, Amerikan uçak üretim şirketi Boeing'e ABD'de dava açılması tavsiyesinde bulunduğunu yazdı. Gazete, söz konusu hukuk şirketinin bu yönde açılacak davaları parasız üstlenmeye ve ücretini dava sonucunda kazanılacak tazminatlardan almaya hazır olduğunu açıkladığını kaydetti. 
     Haravgi gazetesi de, uçağın kabin ve basınç sistemine ilişkin parçaların daha ayrıntılı olarak incelenmeleri amacıyla bugün ve yarın Almanya'ya gönderileceklerini yazdı. 
     Gazete ayrıca, İlios şirketinin Atina'daki temsilcisi Yorgo Dimitiru'nun şirket adına ilk ifadeyi verdiğini ve ifadesinde kazayı televizyonlardan duyduğunu söylediğini aktardı. 
     
</TEXT>
</DOC>
