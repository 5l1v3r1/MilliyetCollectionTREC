<DOC>
<DOCNO> 356607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/soneko26.html </URL>
<DATE> 2005/06/29/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İhlas Holding TMSF'ye borcumuz yok 
</HEADLINE>
<TEXT>

     İhlas Holding, Holding’in ve iştiraki olan şirketlerin hiç birinin tasfiye edilen İhlas Finans Kurumu ve TMSF’ye borcu bulunmadığını açıkladı. 
     İhlas Holding’ten İMKB’ye gönderilen açıklamada, İhlas Finans Kurumu’nun faaliyet izninin, 2001 yılındaki ekonomik krizde, likidite krizine gidilmesi sonucu kaldırıldığı hatırlatıldı. Kurum’un faaliyet izninin kaldırılmasıyla birlikte Türk Ticaret Yasası ve yürürlükteki diğer mezuat kapsamında tasfiyeye alındığı belirtilen açıklamada, tasfiye kurulunun alacaklı olduğu değişik firmalarla yaptığı protokoller çerçevesinde her ay düzenli bir şekilde tahsilat yaparak borçlu olduğu hesap sahiplerine ödemelerini gerçekleştirdiği bildirildi. 
     İhlas Finans Kurumu’nda inceleme yapan BDDK murakıplarının raporlarında zimmet, ihtilas, irtikap, dolandırıcılık gibi suç unsurlarına rastlanmadığını yazdıkları ifade edilen açıklamada, şirketin tasfiye kurulunun her ay tasfiye sonuçlarını kamuoyuna açıkladığı belirtildi. 
     Kurulun son olarak yaptığı 20 Haziran 2005 tarihli açıklamada, başlangıçtan bugüne kadar 433 milyon dolarlık ödeme yapıldığı, kriz öncesinde 216 bin 569 olan mudi sayısının, 92 bin 520’ye düştüğünün bildirildiği vurgulanan açıklamada, tasfiye sürecinde savcılıklara yapılan şikayetler konusunda "hiç bir suç işlenmediği, Bankalar Yasası’na aykırı davranılmadığı, mevzuata uygun davranıldığı" gerekçeleriyle takipsizlik kararları verildiği ileri sürüldü. Bazı hesap sahiplerinin açtığı davalarda ise hesap sahiplerinin kar ve zarara katılma sözleşmeleri bulunması nedeniyle bir zararlarının olmadığının tespit edildiği belirtildi. 
     Açıklamada, İhlas Holding ve iştiraki olan şirketlerin hiç birinin Tasfiye Halindeki İhlas Finans Kurumu’na borcu olmadığı da ileri sürüldü. Grubun, TMSF’ye borcu bulunduğuna ilişkin iddiaların da yanlış olduğu savunulan açıklamada, Grubun kefil olduğu firmaların TMSF’ye olan borçlarnı Eylül 2004’te uygulanan kampanya kapsamında bir defada ödedikleri belirtilirek, "Ne İhlas Holding’in ne de İhlas Grubu’nun herhangi bir şirketinin TMSF’ye tek kuruş borcu yoktur" denildi. 
     
</TEXT>
</DOC>
