<DOC>
<DOCNO> 380656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur10.html </URL>
<DATE> 2005/09/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Mersin'de yine Türk bayrağına saldırı 
</HEADLINE>
<TEXT>

     Mersin'de Türk bayrağı kimliği belirsiz kişiler tarafından yakılarak yol kenarına atıldı. 
     Olay, akşam saatlerinde Çağdaşkent mahallesinde meydana geldi. Otomobiliyle yoldan geçen bir kişi yol kenarına atılmış bir Türk bayrağı buldu. 
     İhbar üzerine olay yerine giden polis ekipleri, yol kenarına serilmiş halde duran bayrağa bomba şüphesiyle bir süre yaklaşmadı. 
     Ekipler, yolun her iki tarafını da trafiğe kapattı. Bir süre sonra altında herhangi bir şey olmadığı anlaşılan bayrak yerden alınarak Emniyet Müdürlüğü'ne götürüldü. 
     
     "DEPODA YIPRANMIŞ OLABİLİR" 

     Mersin Emniyet Müdür Vekili Süleyman Ekizer, AA muhabirine yaptığı açıklamada, dün akşam saatlerinde Çağdaşkent Mahallesi’nde bir ara yol üzerinde yakılmış ve parçalanmış olarak bulunduğu iddia edilen Türk Bayrağı ile ilgili gerekli incelemelerin yapıldığını belirtti. 
     Otomobiliyle tesadüfen oradan geçen bir öğretmen tarafından görülerek yapılan ihbar sonrasında bombalı tuzak olabileceği ihtimaliyle gerekli incelemelerin yapıldığını ifade eden Ekizer, şunları kaydetti 
     "Yaptığımız incelemeye göre, söz konusu bayrakta yanık izleri yok. Bayrak, izbe bir yerde veya bir depoda kötü şartlarda saklanmasından dolayı yıpranmış olabilir. Bayrakta yanık izleri olmadığı gibi, taşla ezilme de söz konusu değil. Tahminlerimize göre bayrağın uzun süre metruk bir yerde saklandığı ve bu süreçte de yıprandığı kanaatindeyiz. Bayrağın taşla ezildiği yönündeki iddialar, ay yıldızın bulunduğu beyaz zeminin bir tarafının yıpranıp, diğer tarafının yıpranmaması nedeniyle olayı doğrulamıyor. Kötü saklama koşullarından dolayı yıpranan bayrak bir poşet içinde bir kenara atılmış olabilir." 
     
     Bayrak yakma girişimi 

     21 martta, Mersin'de Nevruz Bayramı dolayısıyla gerçekleştirilen etkinlikler sırasında bir polis memuru, Türk bayrağını yakmak isteyen ve aralarında çocukların da bulunduğu yaklaşık 150 kişilik gruptan bayrağı alarak yakmalarına engel olmuştu. 
     Mersin'de gösteriler sırasında meydana gelen olaylarda üç polis memuru hafif yaralanmış, olayla ilgili olarak 22 kişi gözaltına alınmıştı. 
     
     Bayrak yakma girişimine tepkiler 

     Mersin'deki bayrak yakma girişimi, başta Genelkurmay Başkanlığı ve Başbakan olmak üzere toplumun her kesimdem büyük bir tepki almıştı. 
     Genelkurmay Başkanlığı'ndan yapılan açıklamada, bayrağın sahipsiz olmadığı vurgulanırken, Başbakan olayı 'çirkin' diye tanımlamıştı. 
     Türkiye'nin dört bir yanında tepki olarak, vatandaşlar evlerine ve işyerlerini Türk bayrağı asmış, sivil toplum örgütleri ve siyasi partiler 'bayrak mitingi' düzenlemişlerdi. 
     
</TEXT>
</DOC>
