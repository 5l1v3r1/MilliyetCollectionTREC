<DOC>
<DOCNO> 397556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/yazar/tamer.html </URL>
<DATE> 2005/11/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir pilottan "Türk halkına" uyarılar 
</HEADLINE>
<TEXT>


15 yıl kadar önce rahmetli Sakıp Sabancı'nın davetlisi olarak Philsa'nın temel atma töreni için İzmir'e giderken, uçaktaki bir arıza yüzünden korkulu dakikalar yaşamıştık. Bu arada uçağın, özel bir havayolu şirketinden kiralanmış Rus uçağı olduğunu öğrenince endişemiz iyice artmıştı. 
Bu seyahat ilk ve son oldu. O günden beri kim beni nereye çağırsa sorduğum ilk soru hiç değişmedi "THY ile mi gidiliyor " 
Odalar Birliği'nin organizasyonuyla Başbakan Erdoğan'ın bir dış gezisini izlemem gerektiğinde sorduğum ilk soru da budur Şişecam'ın fabrika açılışı için Bulgaristan'a günübirlik gidildiğinde de... 

Kızım da binmez 
Kiralanmış uçaklarla ya da özel havayolu şirketleri üzerinden yapılan organizasyonlara katılmaması konusunda kızım da sıkı sıkıya tembihlidir. Nitekim uçak biletleri THY'den olmasaydı, İzmir'deki 6. Uluslararası Kısa Film Festivali'ni izleyemeyecekti ya da arkadaşı Senem'le bayrama 3 gün kala karar verdikleri seyahate çıkamayacaklardı... 
Bizim evde bu kural, özel şirketlere iç hat seferi yapma izni çıktıktan sonra ve 2 - 3 özel havayolu şirketinin THY kadar güvenilir olduğu bilmeme rağmen değişmedi. En az benim kadar titiz olan arkadaşlarım, birlikte çıktığımız seyahatlere güvenilir buldukları özel havayollarıyla yarı fiyatına geldikleri halde, biz THY'den şaşmadık. 

İnternetteki mesaj 
Bu uzun girizgah, önceki gün e - postama gelen mesajı, hangi duygularla okuduğumu daha iyi anlayabilmeniz içindi. "Bir pilottan Türk halkına" başlıklı mesajın bazı bölümlerini sizlerle paylaşmak istiyorum 
"n Türkiye'deki havayolu şirketleri arasında son günlerde yaşanan rekabetin sonucunda pilot ve kabin ekiplerinin, uluslararası sivil havacılık talimatlarının belirlediği maksimum mesai saatlerinin kat kat üstünde uçmak zorunda bırakıldığını, minimum istirahat sürelerine de uyulmadığını biliyor musunuz 
Türkiye'deki pek çok havayolu şirketinin, yurt dışındaki küçük uçuş okullarının uygulamalı eğitim kurumlarına döndüğünü, siz ailenizle uçarken, yabancı pilot adaylarına, aynı uçak ile ücreti karşılığı eğitim verildiğini biliyor musunuz Ülkemizde geçen yıl yabancı pilot sayısı 3 - 5 iken, şu anda 300'ü geçtiğini biliyor musunuz Bir çok pilotun, ailesini uçakla bir yere uğurlamadan önce, uçuşu kimlerin yapacağını öğrendikten sonra biletlerini okeylettiğini biliyor musunuz Bu yabancı pilotlar, kendi ülkelerinde ancak pırpırlar ile uçabilecek deneyime sahipken, bizim bazı şirketlerimizde yardımcı pilot olarak kendilerine uçak ve yüzlerce yolcu teslim edildiğini biliyor musunuz " 

Sivil Havacılık 
Yazılanlar abartılı olsa da, son dönemde baş döndürücü hızla büyüyen ve aynı zamanda kıran kırana rekabetin yaşandığı bu sektörde, kuralların delindiğine ilişkin yakınmalar artıyor. 
Artan talebe karşı yerli pilotlarımızın sayısı yetersizse, elbette yabancı pilotlar gelecek ancak sektörün içinden aldığım bilgilere göre sayıları hızla artan yabancı pilotlar arasında, kendi ülkelerinde iş bulamayan ya da yeterli uçuş saatine sahip olmayanlar da var. 
Sivil Havacılık Genel Müdürlüğü'nden ciddi denetim ve içimizi rahatlatacak şeffaflıkta açıklama bekliyoruz. 



</TEXT>
</DOC>
