<DOC>
<DOCNO> 371677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sonspo09.html </URL>
<DATE> 2005/08/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Başbakan Erdoğan Biz eserimizle övünüyoruz, lafa gerek yok... 
</HEADLINE>
<TEXT>

     Başbakan Recep Tayyip Erdoğan, Formula 1 Türkiye Grand Prix yarışlarını izlemek üzere İstanbul Park Pisti'ne geldi. 
     Helikopterle piste gelen Başbakan Erdoğan, daha sonra özel bir minibüsle padok alanına geçti. Burada Devlet Bakanı ve Başbakan Yardımcısı Mehmet Ali Şahin ve diğer bakanlarca karşılanan Erdoğan, daha sonra Türkiye Odalar ve Borsalar Birliği TOBB Başkanı Rifat Hisarcıkloğlu, İstanbul Ticaret Odası İTO Başkanı Murat Yalçıntaş, İstanbul Valisi Muammer Güler ve İstanbul Büyükşehir Belediye Başkanı Kadir Topbaş ile birlikte padok alanına girdi ve burada Formula 1 Başkanı Bernie Ecclestone ile bir süre sohbet etti. 
     Ecclestone, Başbakan Erdoğan'a pisti beğendiğini belirtirken, Başbakan Erdoğan da ''Çok daha iyi olacak'' dedi. 
     Daha sonra basın mensuplarının, Ecclestone'ın dünkü basın toplantısında pisti beğendiğini ve Türkiye'nin başarılı bir iş yaptığını hatırlatmaları üzerine Başbakan Recep Tayyip Erdoğan, ''Biz eserlerimizle övünüyoruz, lafa gerek yok. Şüphesiz ufak tefek eksiklerimiz olacaktır, ama önümüzdeki yıllarda çok daha başarılı olacağımıza inanıyorum'' diye konuştu. 
     Erdoğan, daha sonra Ecclestone ile birlikte Ferrari'nin garajına girdi. 
     
</TEXT>
</DOC>
