<DOC>
<DOCNO> 388661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sonyas05.html </URL>
<DATE> 2005/10/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiltere nüfusu ilk kez 60 milyonu aştı... 
</HEADLINE>
<TEXT>

     İngiltere'de nüfusun, geçen yıl AB'ye yeni 10 üye ülkenin kabul edilmesi ve Doğu Avrupa'dan ülkeye rekor seviyede göçmen gelmesiyle birlikte ilk kez 60 milyonu aştığı açıklandı. 
     İçişleri Bakanlığı'na bağlı Ulusal İstatistik Dairesi'nin rakamları, 60 milyonu aşan İngiltere nüfusunun 2074 yılına kadar büyümeye devam edeceğini ortaya koydu. 2004 yılı boyunca İngiltere'ye bu ülkede en az bir yıl kalmak üzere gelen göçmen sayısının bir yıl öncesine göre 70 binlik bir artış gösterdiği ve 582 bine ulaştığı bildirildi. 
     Bu sayının 223 binlik bölümünün net göç rakamı olarak kabul edildiğini ve bu durumun da 2003 yılına göre yüzde 50'lik bir artışa işaret ettiğini belirten İngiliz nüfus uzmanları, bu eğilimin İngiltere'nin 1960-1970'li yıllarda yeni İngiliz Milletler Topluluğu üyesi ülkelerden aldığı göçü bile geride bıraktığını vurguladı. 
     Göçmenlerin sadece 48 bininin Polonya'dan geldiğini, Çek Cumhuriyeti ve diğer yeni AB üyelerinden de büyük oranlarda göç alındığını gösteren istatistik rakamları, 2031 yılına kadar nüfusun 67 milyon olacağına dair tahminlere de temel hazırladı. 
     Nüfus uzmanları, bu rakamın daha önceki tahminlere göre 1.3 milyon daha yüksek olduğuna da dikkati çekiyor. 
     
</TEXT>
</DOC>
