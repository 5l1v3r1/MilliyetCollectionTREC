<DOC>
<DOCNO> 373769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko06.html </URL>
<DATE> 2005/08/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Borsa, petrol fiyatları ve AB ile ilgili gelişmeleri izleyecek... 
</HEADLINE>
<TEXT>

     Piyasalar, petrol fiyatları, AB Daimi Temsilciler toplantısından çıkacak sonuçlar ile dövizde yaşanacak hareketleri yakından takip edecek. 
     Gedik Yatırım'ın haftalık değerlendirmesinde, geçtiğimiz haftaya tedirgin başlayan endeksin hafta boyunca yükseliş trendini sürdürdüğü belirtilerek, hafta başında yapılması beklenen AB Daimi Temsilciler toplantısının bu haftaya ertelenmesi, Hazine'nin yüklü itfasını atlatması ve alternatif piyasalardaki sakin seyir, Doğuş Grubu ile ilgili satış haberleri ve devam eden yabancı sermaye girişi, Türk Telekom'un satış sözleşmesinin imzalanması ve diğer özelleştirme çalışmalarının, yükselişin en önemli nedenleri arasında sayılabileceği kaydedildi. 
     Piyasaya para girişinin hafta boyunca devam etmesi ile birlikte 30,000 seviyelerini test eden endekste olumsuz haberlerin göz ardı edildiği görüşü dile getirilen değerlendirmede, ''Petrol fiyatlarında, ABD stoklarındaki düşüş, Çin'in talebinde olan artış ve Meksika'daki kötü hava koşulları gibi nedenlerden dolayı yükseliş eğiliminin devam etmesi dünya ekonomisi açısından tehdit oluştursa da, İMKB'de geçtiğimiz hafta bu gelişmenin ihmal edildiğini söyleyebiliriz. Ancak Fransa Cumhurbaşkanı'nın Kıbrıs konusunda Türkiye'nin yapmış olduğu ek deklarasyon hakkındaki olumsuz açıklamalarının endekse satış getirdiğini ve yükseliş hızını kestiğini görüyoruz'' denildi. 
     Değerlendirmede, özelleştirme beklentileri ve yabancı ilgisinin piyasadaki yükseliş eğilimini desteklediğini, bunun yanında petrol fiyatlarının ve AB ile ilişkilerdeki gelişmelerin de endeksin yükselişini sınırlayan gelişmeler olduğu ifade edildi. 
     Bu hafta petrol fiyatları ve AB ile ilişkilerin ön plana çıkmasının beklenebileceğine işaret edilen değerlendirmede, şunlar kaydedildi 
     ''Özellikle AB Daimi Temsilciler toplantısının bu hafta yapılacak olması ve müzakere çerçevesinin gözden geçirilecek olması dolayısıyla çıkacak netice önem taşımakta. Bunun dışında alternatif piyasalardaki hareket de önemini korumakta. Özellikle dövizde yaşanacak yukarı hareketler piyasalar tarafından takip edilecektir. 
     Petrol fiyatlarındaki yüksek seyirle birlikte dövizde yukarı hareketin enflasyon konusunda beklentileri olumsuz etkileyecek olması dikkat edilmesi gereken bir konu. 
     Özelleştirme çalışmaları ve yabancıların şirketlere olan ilgisi ile birlikte birleşme ve devir almalar endeksi 30,000 seviyelerine taşıyan en önemli etken. Garanti Bankası'nın satışından sonra piyasaya bakışın daha da olumlu hale gelmesi beklenebilir.'' 
     
</TEXT>
</DOC>
