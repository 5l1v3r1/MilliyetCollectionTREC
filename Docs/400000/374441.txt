<DOC>
<DOCNO> 374441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo20.html </URL>
<DATE> 2005/08/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Emre Belözoğlu, A Milli Takım kampına çağrıldı... 
</HEADLINE>
<TEXT>

     18. Dünya Kupası Avrupa elemeleri 2. Grup’ta 3 Eylül Cumartesi günü Danimarka ile yapacağı maçın hazırlıklarını sürdüren A Milli Futbol Takımı’nda, tedavisini İngiltere’de sürdüren Emre Belözoğlu, İstanbul’a çağrıldı. 
     Milli takım doktoru Cengiz Dinç, AA muhabirine yaptığı açıklamada, daha önce Danimarka ve Ukrayna maçında oynayamayacağı bildirilen Emre’nin kampta olmasını istediklerini belirterek, "Emre’nin gelip, tedavisini burada sürdürmesini talep ettik. Bugün belli olacak. Oynayamasa bile kampta bizimle birlikte olmasını istiyoruz. Takımın ona ihtiyacı var" dedi. 
     Türkiye’ye geldikten sonra Emre’nin durumuna bakacaklarını kaydeden Dr.Dinç, "Tedavisini burada yapacağız. Ukrayna maçında oynayıp oynayamayacağına bakacağız, değerlendireceğiz" diye konuştu. 
     Takımdaki diğer sakat oyuncular hakkında da bilgi veren Dinç, şunları kaydetti 
     "Serhat iyiye gidiyor. Bugün takımdan ayrı fizyoterapist eşliğinde özel çalışacak. Bu akşam durumunu değerlendireceğiz ve iyi olursa yarın takımla birlikte çalışmalara başlatacağız. Ergün, bugün takımla birlikte antrenman yapıyor. Tolga’nın duruma da iyi ve ağrıları yüzde 90-95 azaldı. Oynayıp oynamayacağına hocamız karar verecek. Sakatlıklar konusunda tabloyu bir anda pozitif yöne doğru çevirdik." 
     
     ANTRENMAN 

     A Milli Takım, Danimarka maçı hazırlıklarını, yaptığı antrenmanla sürdürdü. 
     Fenerbahçe’nin Dereağzı Tesisleri’nde gerçekleştiril en ve ilk 15 dakikası basına açık olan antrenmanda, futbolcuların neşeli oldukları gözlendi. 
     Antrenmanda takımla birlikte çalışan Ergün’ün çift kale maçta oynadığı, Serhat’ın ise takımdan ayrı idman yaptığı bildirildi. 
     
     DANİMARKA BASINI İDMANDA 

     A Milli Takım’ın antrenmanında Türk basının yanısıra Danimarka basınından da gazeteciler yer aldı. 
     Ekstra Bladet, Fyens Stiftstidende ve B.T. gazetelerinin muhabirleri, Fatih Terim ile röportaj yaptı. 
     Danimarkalı gazeteciler, Türkiye-Danimarka maçının zor geçeceğini, İstanbul’daki maçın berabere veya Türkiye’nin galibiyetiyle sona ereceğini düşündüklerini söylediler. 
     Türk Milli Takımı hakkında bilgi almak isteyen Danimarkalı gazeteciler, Fatih Terim’in gelmesiyle oyun sisteminin değişip değişmediğini, Hakan Şükür’ün oynayıp oynamayacağını sordular. 
     Danimarkalı gazeteciler, Türkiye’ye maç için 850 Danimarkalı taraftarın geleceğini söylediler. 

     
</TEXT>
</DOC>
