<DOC>
<DOCNO> 386719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonspo16.html </URL>
<DATE> 2005/10/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Federasyon Başkanı Bıçakçı İki maçı da kazanmak istiyoruz 
</HEADLINE>
<TEXT>

     18. Dünya Kupası Avrupa elemeleri play-off baraj maçında Türkiye'nin rakibi İsviçre olurken, Futbol Federasyonu Başkanı Levent Bıçakcı, rakiplerini tanıdıklarını ve iki maçı da kazanarak, Almanya'ya gitmek istediklerini söyledi. 
     Bıçakçı, İsviçre'deki kura çekiminin ardından yaptığı açıklamada, kura çekimi öncesinde çıkacak takım konusunda bir beklentisinin bulunmadığını belirterek, '' Hangisi çıkarsa çıksın diyordum. İsviçre, tanıdığımız bir takım. İlk maçı da deplasmanda oynamanın avantajına sahibiz. Ancak, İsviçre'nin grubunda yenilgisi yok. Yurt dışında oynayan oyuncuları var. Bern'deki statlarında da taraftarlarıyla kucaklaşan bir takım. Ancak bizim de avantajlarımız var. Şansımızın iyi olduğuna inanıyorum'' diye konuştu. 
     Levent Bıçakcı, İsviçre ile iç sahada yapılacak rövanş maçını Fenerbahçe Şükrü Saracoğlu Stadı'nda yapacaklarını ifade etti. 
     
</TEXT>
</DOC>
