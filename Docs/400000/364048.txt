<DOC>
<DOCNO> 364048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun42.html </URL>
<DATE> 2005/07/25/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
İran'nın kuzeybatısında sukünet sağlandı... 
</HEADLINE>
<TEXT>

     İran’ın kuzeybatısındaki kentlerde, bir Kürt gencin öldürülmesinin ardından patlak veren olayların sona erdiği bildirildi. 
     İçişleri Bakanlığı sözcüsü Cihanbahş Hancani, ISNA ajansına yaptığı açıklamada, bölgede "durumun kontrol altında" olduğunu söyledi. 
     "Olayların siyasi bir yanı" olmadığını savunan Hancani, 9 Temmuz’da, Kemal Asfarm adlı gencin öldürülmesinden sonra çıkan olaylarda bir polisin öldüğünü, olaylara karışan 18 kişinin de tutuklandığını belirtti. 
     Asfarm’ın polise teslim olmayı reddederek kaçtığını kaydeden Hancani, gencin polis tarafından hastaneye götürülürken öldüğünü söyledi. 
     Öldürülen gencin yakınları ise Asfarm’ın, yönetimin Kürtlerin yaşadığı kentlerdeki gücünü artırmaya yönelik girişimlerine karşı protesto düzenleyen eylemcilerden biri olduğunu belirttiler. 
     Eski milletvekili Bahaeddin Adab da "Huzursuzluğun, 1979 İslam devriminden beri Kürtlerin demokratik haklarının görmezden gelinmesinden" kaynaklandığını iddia etti. 
     Geçen 20 yılda Kürtlere hiçbir hak verilmediğini savunan Adab, İran Kürtlerinin "sivil itaatsizlik hareketi" başlatmaya hazır olduklarını kaydetti. Adab, "Kürtler, kendi güçlerini, zenginliklerini paylaşmak ve gücün dağılımında adalet istiyorlar" dedi. 
     Adab, öldürülen gence ait internette yayımlanan resimlerde "polisin işkence yaptığının görüldüğünü" öne sürerken, İranlı yetkililer, resimlerin Asfarm’ın ölüm nedenini tespit etmek için yapılan otopsiden sonra çekildiğini söylediler. 
     Kürtler’in yoğun olarak yaşadığı Mahabad kentinde halk geçen hafta, "bir Kürt gencin polis tarafından öldürüldüğü" iddiasıyla gösteri yapmış, gösteri sırasında olaylar çıkmıştı. 
     Mahabad’daki olayların ardından Sünni Kürtler’in yaşadıkları iki şehirde de Asfarm’ın öldürülmesine tepki olarak halk ayaklanmıştı. 
     
</TEXT>
</DOC>
