<DOC>
<DOCNO> 399358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo24.html </URL>
<DATE> 2005/11/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kayserispor'dan Beşiktaş'a imalı eleştiri 
</HEADLINE>
<TEXT>

     Kayserispor Kulübü Genel Menajeri Süleyman Hurma, yakın geçmişte şampiyonluğa oynayan Gençlerbirliği ve Gaziantepspor'un yaşadığı bazı sıkıntıları şimdilerde kendilerinin de hissettiğini vurgulayarak, ''Tesadüf olabilir ama kaygılanmamak elde değil'' dedi. 
     Memorial Hastanesi'nin sponsorluğunda, Kalyon Oteli'nde düzenlenen ''11 Altın Adam'' yarışmasına rahatsızlığı nedeniyle gelemeyen kulüp başkanı Recep Mamur'un eylül ayı ödülünü alan Süleyman Hurma, burada gazetecilerin sorularını yanıtladı. 
     Sezon başında seyahat harcamaları dahil 6.5 trilyon liralık bir bütçeyle yola çıktıklarını ve takımın yaş ortalamasının 23.4 olduğunu vurgulayan Hurma, başarılı kadrolarından kesinlikle oyuncu satmayı düşünmediklerini vurgulayarak, şunları kaydetti 
     ''Hatta teknik heyetimden talep gelirse, büyük kulüplerden oyuncu bile alabiliriz. Kulübümüzün borcu yok. Başarımız kesinlikle tesadüf değil. Asla garip transferler yapmayız. Gökhan'a talip olanlar şunu iyi bilsinler ki bu oyuncumuzun bonservisi gazetelerde değil, bizde. Sezon başında UEFA Kupası'na katılacak dereceyi almak gibi bir hedefimiz yoktu. Düşme endişesi duymadan, 7. veya 8. sıraları hedeflemiştik. Ancak Beşiktaş ve Trabzonspor'un performansları ve bizim istikrarımız sonucu 3. sıraya yerleştik ve bırakmak niyetinde değiliz. Bizim tek amacımız tüm maçlarımızı kazanmak.'' Hurma, geçen yıllarda Gençlerbirliği'nin büyük bir çıkış yakalayıp şampiyonluğa ortak olduktan sonra bazı güçlerce engellenmeye çalışıldığı iddialarıyla ilgili bir soruya ise şu yanıtı verdi 
     ''Yakın geçmişe baktığımızda Gençlerbirliği şampiyonluğa oynarken, 3 büyükler bütün futbolcularına talip oldu. Yetmedi, teknik direktörlerine talip olundu. 2-3 maçta 9-10 sarı kart görerek neredeyse tüm oyuncuları cezalı duruma düştü. Şampiyonluk yarışından koptu. Nasıl yorumlarsanız, tesadüf de olabilir. Yine benzer bir durum Gaziantepspor'un başına geldi. Şimdi biz üstüste 3-4 maç kazanınca aynı şeyleri yaşamaya başladık. Bütün oyuncularımıza talip var. Eğer ki sezon sonunda oyuncularımızı isterlerse, koşullarda uygun olursa oturur konuşuruz. Aslında biz oyuncularımızı satmak istemiyoruz. Hatta Ertuğrul hoca ile konuşarak 3 büyüklerden oyuncu bile alabiliriz.'' Hurma, ''Örneğin şu anda Beşiktaş ile UEFA Kupası'na katılabilme yarışındayız. Beşiktaş bizim oyuncularımıza talip. Etik midir Son 2 haftadır gördüğümüz kartlara bakarsanız onların da çok sıklaştığını görürsünüz. Son maçta kaptanımız Bülent gol sevinci sırasında yaptığı hareketle cezalı duruma düştü. Bir de Lazarov'un gol sevincine bakın. Tesadüf olabilir ama kaygılanmamak elde değil. Ancak bu paranoyadan uzak durmaya çalışıyoruz. Enerjimizi ve konsantrasyonumuzu ne hakeme, ne de 3 büyüklere vermeyeceğiz. Kim transfer teklif ederse etsin, sonuçta oyuncular bizim. İnşallah pozitif ve renkli futbolumuzu sürdürür ve ligin sonunda istediğimiz yerde oluruz'' diye konuştu. 
     Teknik direktör Ertuğrul Sağlam'a övgüler yağdıran Hurma, ''Türk futbolu çok önemli bir spor adamı kazanmıştır. Ertuğrul Sağlam'ın dünya çapında başarılı olacağına ve çok önemli yerlere geleceğine inanıyorum. Çünkü yaşı çok genç ve bunu gerçekten hakediyor'' dedi. 
     
</TEXT>
</DOC>
