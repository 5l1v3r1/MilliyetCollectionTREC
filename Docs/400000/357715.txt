<DOC>
<DOCNO> 357715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonyas03.html </URL>
<DATE> 2005/07/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Gelinlik siparişinde geç kaldınız... Firmalar sipariş almıyor... 
</HEADLINE>
<TEXT>

     Okulların kapanması ile hızlanan düğün hazırlıkları esnafta canlılığı artırırken, nişan elbisesi, gelinlik ve abiye üreten firmalar, kış aylarında aldıkları gelinlik siparişlerini yetiştirmekte güçlük çekiyor. 
     Konya'da kurulu bir gelinlik şirketinin Genel Müdürü Osman Tosun, AA muhabirine yaptığı açıklamada, Orta Anadolu'da, gurbetçilerin ülkeye gelmeye başladığı ve hasadın yapıldığı Temmuz ve Ağustos aylarında düğün sayısının arttığını söyledi. 
     Okulların kapanması ile düğün hazırlıklarının hızlandığını ifade eden Tosun, bunun esnafta canlılığı artırdığını, düğünlerle yakından ilgili birçok firmanın ürün yetiştirmekte zorlandığını bildirdi. 
     Tosun, kendi firmalarının 23 yıllık gelinlik, nişan elbisesi ve abiye üretip sattığını vurgulayarak, şunları kaydetti 
     ''Konya'nın yanı sıra İzmir'de kurulu atölyemizde de üretim yapıyoruz. Avrupa'da üretilen yeni modelleri, yakından takip ederek hemen bizim geleneklerimize uygun olarak tasarlıyoruz. Gelinlik üreten firmaların işleri, Haziran'a girilmesiyle canlılık kazanır. Kış boyunca gurbetçiler internet yoluyla bizden gelinlik ister. Biz de onlar gelene kadar istenilen modeli tasarlayıp hazır hale getiririz. Bir gelinlik çok ince işçilik istediği için kısa sürede yapılamıyor. Bazen bir gelinliğin tamamlanması bir ayı bile geçebiliyor.'' Ekonomide yakalanan istikrarın da etkisiyle bu yazın çok hareketli geçtiğini ifade eden Tosun, abiye, nişan elbisesi ve gelinlik satışlarında adeta patlama yaşandığını anlattı. 
     
     GELİNLİK FİYATLARI 250 YTL'DEN BAŞLIYOR 
     Aşırı yoğunluk nedeniyle 15 Haziran'dan itibaren sipariş alamadıklarını dile getiren Tosun, şöyle devam etti 
     ''Bu yazı doldurduk. Sadece önümüzdeki sezon için bugünden sipariş alıyoruz. Daha önce aldığımız siparişleri yetiştirmeye çalışıyoruz. Temmuz, Ağustos ve Eylül aylarında firmamız istenen modelleri tamamlamak için uğraşırken, provalarda çıkan küçük sorunları gidermeye çalışıyor. Konya ve İzmir'deki atölyelerimizin yanı sıra fason üretim bile yaptırmaya başladık. Bazen Ankara, Karaman ve Aksaray gibi illerden çiftler gelinlik için Konya'ya geliyor, ancak zorunlu olarak geri çeviriyoruz.'' Tosun, gelinliklerin 250 ile 2 bin YTL arasında satıldığını, genellikle 250-750 YTL arasında olanların tercih edildiğini söyledi. 
     Gelinliklerin, bir kez kullanılıyor olması nedeniyle daha çok kiralandığını vurgulayan Tosun, kiralık gelinlik fiyatlarının ise 100-300 YTL arasında değiştiğini bildirdi. 
     Evlenmeyi planlayan çiftleri uyaran Tosun, ''Yazın evlenecek olup da beğendikleri modelde gelinlik isteyenler Mayıs ayından önce siparişi vermelidir. Aksi takdirde firmaların elinde bulunan hazır gelinliklere razı olunmalıdır'' dedi. 
     
</TEXT>
</DOC>
