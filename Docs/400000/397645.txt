<DOC>
<DOCNO> 397645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy01.html </URL>
<DATE> 2005/11/24/ </DATE>
<TIME> 04.20 </TIME>
<AUTHOR>  </AUTHOR>
<HEADLINE>
Bütçe görüşmelerinde '3. Boğaz Köprüsü' tartışması 
</HEADLINE>
<TEXT>

     Bayındırlık ve İskan Bakanı Faruk Özak, 3. Boğaz köprüsüyle ilgili konsensüs oluşması, İstanbul Büyükşehir Belediyesi ve İstanbulluların kararı gerektiğini söyledi. 
     TBMM Plan ve Bütçe Komisyonu'nda, Bayındırlık ve İskan Bakanlığı, Karayolları Genel Müdürlüğü ile Tapu ve Kadastro Genel Müdürlüğü'nün 2006 bütçeleri kabul edildi. 
     Özak, milletvekillerinin, bütçe üzerindeki eleştiri ve sorularına yanıt verdi. 
     İstanbul ulaşımında gişeler konusunun sürekli gündemde olduğunu ifade eden Özak, bu konuya ilişkin Ulaştırma Bakanı Binali Yıldırım, İstanbul milletvekilleri ve uzmanlar ile bir toplantı yapacaklarını kaydetti. Özak, şöyle konuştu 
     ''Gişelerin şehir dışına çıkarılması, kaldırılması, OGS, KGS'nin mecbur tutulması düşünülüyor. Köprülerden geçişlerde şöyle bir şey düşünülüyor '34 plakalı arabalardan her yıl para alalım ama kart kalksın.' 150 bin gidiş 150 bin geliş var. İstanbul'da 300-350 bin araç bundan yararlanıyor, haksızlık olur belki Anayasa'ya da aykırı olur. Bunlar düşünülüyor.'' Kalıcı konutlara ilişkin bir soruyu yanıtlarken Özak, 1999 depreminden sonra yapılan konutlarda, metrekarelerin aynı olmasına rağmen, fiyat farklılıklarının bulunduğunu kaydetti. Özak, bunun düzeltilmesi için toplantı yapıldığını, adil olmak istediklerini konuyu Bakanlar Kurulu'na getirmeye çalıştıklarını ifade etti. 
     
     ''BAZI ÖDEMELERDE USULSÜZLÜK'' 
     Doğu ve Güneydoğu Anadolu bölgelerine yatırım yapılmadığı eleştirisi üzerine Özak, vatanın her metrekaresinin kendileri için aynı değerde olduğunu, şehit kanlarıyla yoğrulmuş bir vatanda yaşadıklarını dile getirdi. 
     Özak, Doğu ve Güneydoğu'da 2002 yılından sonra 1590 kilometrelik bir çalışma yapıldığını anlattı. 
     İstanbul, Kocaeli, Yalova, Sakarya, Düzce ve Bolu'da, 1999 depreminden sonra 18 kalıcı konut bölgesi inşa edildiğini anımsatan Özak, İller Bankası Teftiş Kurulu'nca, altyapı inşaatlarında bazı ödemelerde usulsüzlük yapıldığı iddiasıyla soruşturma açıldığını belirtti. Özak, nakliye kalemlerinde, yüklenicilere 2002 yılı birim fiyatlarıyla 38 milyon YTL fazla ödeme yapıldığını tespit edildiğini, sorumlular hakkında gerekli işlemlerin yapıldığını söyledi. 
     
     BOĞAZA ÜÇÜNCÜ GEÇİŞ 
     ''Kat Mülkiyeti Kanunu, çok acil beklenen bir kanundur'' diyen Özak, daha önce, İstanbul'da 20 daireli bir apartmanda oturan bir vatandaşın, ''ben burada güçlendirme yapmayacağım'' dediğinde, herhangi bir işlem yapılmadığını hatırlattı. Özak, ''Bu düzenleme Bakanlar Kurulu'na sunuldu. Perde, kiriş, kolonları ortak alan olarak tespit ettik. Bir kişinin sözüyle, binalardaki güçlendirmelerin yapılmaması ortadan kalkıyor. Mortgage sistemi gelince, bu sistemde, güçlendirmeler için kredi açılacak'' diye konuştu. 
     Özak, İstanbul ulaşımında Boğaz geçişlerin sürekli tartışma konusu olduğuna işaret ederek, sözlerini şöyle sürdürdü 
     ''İstanbul 3. boğaz karayolu geçişi, 1993 yılında yatırım programına alınmış ve daha sonra güzergah etüt çalışmaları yapılmış. 1988'de seçilen güzergah, İstanbul Büyükşehir Belediye Başkanlığı imar planlarına işlenmek üzere sunuldu. Ancak belediyenin uygun görmemesi üzerine proje, 1999 yatırım programından çıkarıldı. 
     Bugünün ve geleceğin ulaşım ihtiyaçlarını yeterli seviyede karşılamak için, İstanbul-Tekirdağ ekseninde mevcut ulaşım altyapısı, trafiğe yeterli hizmet vermemiş, bu koridorda yeni bir ulaşım hattının gerekliliği sonucuna varılmıştır. Daha sonra, çevre, bölgesel gelişme, yapım maliyeti, istimlak, tarihi doku, mevcut yollarla entegrasyon gibi kriterlerle en doğrusu yapılacaktır. 
     Bu, İstanbul'un, Türkiye'nin sorunu. Buradan, 'biz yapıyoruz' demekle olmuyor. Bir konsensüs oluşması lazım. Sayın Başbakanımız, bunun yapılacağını söyledi. Bu konuda, İstanbul Büyükşehir Belediyesi, İstanbul'da yaşayanların ve Belediye Meclisi'nin kararı gerekir.'' 
     
     ''EŞİM BİLE...'' 
     Özak, 1999 yılında meydana gelen depremden sonra 43 bin konut yapıldığını yaklaşık 100 ailenin, hakkı olmadığı halde aldığı konutları daha sonra geri verdiğini ifade etti. 
     Mıcırdan kaynaklı kazalara yönelik soruya Özak, şöyle karşılık verdi 
     ''Her gün gazetelerde, 'mıcır, mıcır, mıcır...'' Bu haberlere tekzip yolladık. Kazalarda, jandarma ve trafik polisi raporlarına baktık sürücü hatası. Bizim hatamız yok mu, olabilir. O dönemde bir kampanya başlatıldı. Eşim dahi bana, 'Bak sizin yüzünüzden' diyor. O kadar inandırıcı oldu ki... 
     Satih kaplama yolda meydana gelen kazaların nedeni, mıcır olarak gösteriliyor. İşaretlemelere uyulmuyor, arıza ya da benzeri nedenlerle araçların duracağı banketler üzerinde serbest malzeme bulunuyor. Direksiyon hakimiyetini kaybedip, bu banketlerdeki serbest malzemeye giren araçların yaptığı kazalarda, yolda serbest mıcır varmış gibi gösteriliyor. 
     Mıcır yayma makinelerinin, 15 tanesi Ocak ayı sonuna kadar teslim alınmış olacak.'' Daha sonra, Bayındırlık ve İskan Bakanlığı, Karayolları Genel Müdürlüğü ile Tapu ve Kadastro Genel Müdürlüğü'nün 2006 bütçeleri kabul edildi. 
     
</TEXT>
</DOC>
