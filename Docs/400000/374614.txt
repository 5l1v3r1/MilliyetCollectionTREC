<DOC>
<DOCNO> 374614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/spor/spo30.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Transfer bitiyor 

Futbolda birinci transfer dönemi bugün sona erecek. 1 Haziran'da başlayan ilk transfer dönemi, bu akşam mesai saati bitiminde tamamlanacak. Kulüpler anlaştıkları oyuncularla saat 18.00'e kadar sözleşme imzalayabilecek. Ara transfer dönemi ise 1 Ocak 2006'da başlayıp, 1 Şubat 2006'da bitecek. 

Yao Ming'e 80 milyon dolar 

NBA Batı Konferansı takımlarından Houston Rockets'ın Çinli oyuncusu Yao Ming'in takımıyla olan sözleşmesini 5 yıl daha uzattığı bildirildi. 2.26 metre boyundaki dev pivotun, yeni kontratı boyunca 80 milyon dolar alacağını belirtildi. 2002 yılında Houston tarafından draft edilen Ming, NBA'da oynadığı 3 sezonda, maç başına 16.4 sayı ve 8.5 ribaund ortalamaları tutturmuştu. 

Joe Dumars takipte 

Detroit Pistons Başkanı Joe Dumars, Efes Pilsen World Cup'ı izlemek için İstanbul'a geldi. Mehmet Okur'un eski takımı Detroit'in Başkanı olan Dumars, turnuvadaki basketbolcuları yakın takibe aldı. Dumars, Abdi İpekçi Salonu'nu dolduran seyircinin de kendisini etkilediğini ifade etti. 

Doğan, Malatya'da 

Feyyaz Uçar ile yollarını ayıran Malatyaspor, Gençlerbirliği'ndeki görevini bırakan Teknik Direktör Ziya Doğan ile anlaşmaya vardı. Doğan, böylece 2001 - 2002 sezonunda iş başı yapıp, 2003 - 2004 sezonunun 19. haftasında ayrıldığı Sarı - Kırmızılı takıma yeniden geri döndü. İstanbul'da yapılan görüşmeler sonunda iki yıllık anlaşma sağlanan tecrübeli hocanın bugün Malatya'da imza atacağı açıklandı. 

Jancevski tamam 

Diyarbakırspor, Makedonya Milli Takımı oyuncularından Igor Jancevski ile prensipte anlaşmaya vardı. Başkan Abdullah Akyıl, orta sahada görev yapan Jancevski ile el sıkıştıklarını belirterek kendisine 2 yıllık imza attıracaklarını söyledi. Makedon futbolcunun bugün Diyarbakır'a gelerek sözleşme imzalaması bekleniyor. 


</TEXT>
</DOC>
