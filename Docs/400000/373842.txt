<DOC>
<DOCNO> 373842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonspo20.html </URL>
<DATE> 2005/08/29/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Özerten İşlerin iyi gittiğini düşünmüyorum, daha iyi olmamız gerek 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, bu hafta ufak tefek hakem hataları olduğunu söyledi. 
     Özerten, Futbol Federasyonu’nun Beylerbeyi’ndeki Atatürk Araştırma ve Eğitim Merkezi’nin bahçesinde yaptığı basın toplantısında, ufak tefek hatalarla bir haftayı daha geride bıraktıklarını belirterek, "İşlerin iyiye gittiğini pek düşünmüyorum. Daha iyi olmamız gerek. Hakemlerin son 10-15 dakikalık süreçlerde daha dikkatli olmaları gerekiyor" diye konuştu. 
     Uzatma sürelerinin artmasıyla son anda gol atanların sevindiğini, gol yiyenlerin ise şikayet ettiğini kaydeden Özerten, "Ama hakemlerin hassasiyeti memnuniyet verici. İnşallah bunu maçın sonlarına kadar yansıtıp kararlarını bu şekilde vereceklerdir. Önümüzdeki haftalarda daha iyi performans göstereceklerdir" dedi. 
     Bir gazetecinin, "Diyarbakırspor Teknik Direktörü Hüseyin Kalpar, Beşiktaş maçından sonra ’Hakemler bilinçli ya da bilinçsiz emeğimizi çaldılar. Bu yüzden 4-5 puanımız gitti’ dedi. Siz ne düşünüyorsunuz" şeklindeki sorusu üzerine MHK Başkanı Özerten, şunları söyledi " Emeğimiz çalındı lafını duymadım. Ama şikayetler oldu. Olayda pek fazla şikayet edilecek bir şey yok. Bir hakem hatası, bir görüş hatasıdır. Benim burada o pozisyonları değerlendirmem doğru değil. Ama bunu emek çalmak olarak görmek doğru değil. Orhan Erdemir’in 96 dakikalık süreçte performansını değerlendirmek lazım. Yardımcılarla da iyi uyum içindeydi. Son birkaç pozisyonunda daha iyi uyum olabilirdi." Bu arada, Milli Takımlar Teknik Direktörü Fatih Terim’den sonra Özerten’in basın toplantısına gazetecilerin katılımı az oldu. Özerten, bu yüzden biraz bekleyip kısa bir değerlendirme yaptı. 

     
</TEXT>
</DOC>
