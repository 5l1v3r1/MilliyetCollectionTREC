<DOC>
<DOCNO> 398010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/son/sontur07.html </URL>
<DATE> 2005/11/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Konya Emniyeti'nden rüzgar operasyonu... 
</HEADLINE>
<TEXT>

     Konya’da çete oluşturarak haraç almadan uyuşturucu satıcılığına kadar pek çok suç işledikleri iddiasıyla 27 şüpheli gözaltına alındı. 
     Edinilen bilgiye göre, Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, yaklaşık 1 yıl önce haraç almak, yasadışı çek, senet tahsilatı yapmak, suç örgütü kurmak, adam öldürmeye tam teşebbüs, adam yaralama ve uyuşturucu satıcılığı yapma gibi suçlarına karıştığı öne sürülen şüphelileri takibe aldı. 
     Takip sonucu, söz konusu suç örgütünün haraç toplayıp uyuşturucu madde satmaya başlayarak genişletilmeye çalışıldığını tespit eden polis, örgüte para akışını engellemek amacıyla yaklaşık 2 ay önce düzenlediği "Sarmaşık" adı verilen operasyonla söz konusu yasadışı örgütün sokak satıcılarını gözaltına almıştı. 
     Sarmaşık Operasyonu ile örgütü çözen polis, şimdi ise "Rüzgar" adı verilen operasyon başlatarak örgütün çekirdek kadrosu olduğu iddia edilen kişileri gözaltına aldı. Şuana kadar gözaltına alanların sayısının 27 çıktığı belirtildi. 
     
     "ŞÜPHELİLER ARASINDA POLİS MEMURU DA VAR" 

     Yaklaşık 3 gün önce şüphelileri gözaltına almaya başlayan polis, örgütle irtibat içinde olduğu ve örgüte iş ortamı sağladığı öne sürülen Afyon Polis Okulu’nda görevli Polis Memuru R.K’yı da gözaltına aldı. R.K, sorgulanmak üzere Konya’ya getirildi. 
     Gözaltına alınan 27 şüphelinin poliste alınan ifadelerinin tamamlanma aşamasına geldiği, bugün Adliye’ye sevk edileceği öğrenildi. 
     Söz konusu olaylarla ilgili Konya’da bir meslek odası başkanının ise sorgulama kapsamında ifadesine başvurulduğu öğrenildi. 
     
     27 KİŞİDEN 25'İ ADLİYEYE ÇIKARILDI 

     Konya'da, haraç, silah kaçakçılığı, uyuşturucu ticareti gibi birçok suçtan gözaltına alınan 27 kişiden 25'i adliyeye sevkedildi. 
     Edinilen bilgiye göre, Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, yaklaşık 1 yıl önce haraç almak, çek-senet tahsilatı yapmak, suç örgütü kurmak, adam öldürmeye tam teşebbüs, adam yaralama ve uyuşturucu satıcılığı yapma gibi suçlara karıştığı öne sürülen aralarında 1 polisin de bulunduğu toplam 27 kişiyi gözaltına aldı. 
     Yapılan sorgularının ardından 2 kişi serbest bırakılırken, 25 zanlı geniş güvenlik önlemleri altında adliyeye çıkarıldı. 
     Suç örgütü elebaşı olduğu belirtilen tekerlekli sandalyedeki yürüme engelli M.S, polis yardımıyla adliyeye getirildi. 
     
     OPERASYONDA ELE GEÇİRİLENLER 

     Konya'da gerçekleştirilen "Rüzgar" operasyonu kapsamında 7 tabanca, 8 av tüfeği, 86 tabanca mermisi, 1 kilogram saçma, 436 av tüfeği fişeği ile bir miktar esrar ele geçirildiği bildirildi. 
     Konya Emniyet Müdürlüğü'nce, bir organize suç örgütüne yönelik olarak Kaçakçılık ve Organize Suçlar Şube Müdürlüğü tarafından başlatılan "Rüzgar Operasyonu" ile ilgili yazılı bir açıklama yapıldı. 
     Açıklamada, cezaevinden tahliye olan bir kişi tarafından kurulan "Sevinçler" adlı suç örgütünün, 2003 yılında Konya'da hakimiyet sağlayarak üstünlük kurmak amacıyla başka bir grupla silahlı çatışmaya girmek ve tabanca ile adam öldürme, adam öldürmeye tam teşebbüs ve 6136 Sayılı Ateşli Silahlar ve Bıçaklar Kanunu'na muhalefet olaylarını gerçekleştirdiği belirtilerek, şunlar kaydedildi 
     "Aynı yıl içinde bir kişinin darp, tehdit ve ızrar edilmesi, bir kişinin tehdit edilerek otomobilinin ve işyerinin kurşunlanması, bir kişinin tüfekle yaralanması ve işyerine zarar verme, Abdulaziz Mahallesi'nde bir kıraathanede tabanca ile kasten adam yaralama, genel güvenliği tehlikeye düşürme ve 6136 Sayılı Ateşli Silahlar ve Bıçaklar Kanunu'na Muhalefet, bir kişiye ait işyerinin kurşunlanması ve başka bir kişinin tabanca ile yaralanması ve darp edilmesi, Pirebi Mahallesi'nde 2 kişinin silahla yaralanması, Durak Fakıh Mahallesi'nde bir kişinin tabanca ile ikametine saldırılarak tehdit edilmesi, suç örgütü lideri olarak bilinen bir kişiyi planlayarak ve tasarlayarak öldürmeye teşebbüs, bir kişiyi ölümle tehdit etmek, haraç isteme ve işyerini gaspa teşebbüs, bir kişinin tehdit etmek suretiyle parasının alınması, bir kişiyi ölümle tehdit etmek suretiyle senet tahsil edilmesi olaylarını gerçekleştirdikleri belirlenmiştir." Yakalanan şüphelilerin ev, işyeri ve otomobillerinde yapılan aramalarda, 7 tabanca, 8 av tüfeği, 1 gasp edilen motosiklet, 1 özel amaçlı kullanılan bıçak, 2 kelebek bıçak, 86 tabanca mermisi, 1 kilogram saçma, 5 adet senet, 21 adet cep telefonu, 436 adet av tüfeği fişeği ile bir miktar esrar ele geçirildiği bildirildi. 
     Operasyon kapsamında Aksaray, Afyon ve Konya'da yapılan çalışmalarda gözaltına alınlardan 25'i sabah erken saatlerde Konya Adliyesi'ne sevk edilmişti. 
     
</TEXT>
</DOC>
