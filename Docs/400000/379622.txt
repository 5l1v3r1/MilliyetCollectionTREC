<DOC>
<DOCNO> 379622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sondun40.html </URL>
<DATE> 2005/09/19/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Kıbrıs Türk Ticaret Odası Brüksel Temcilciliği açıldı... 
</HEADLINE>
<TEXT>

     Kıbrıs Türk Ticaret Odası KTTO Brüksel Temsilciliği, bu akşam düzenlenen törenle hizmete açıldı. 
     KKTC Başbakanı Ferdi Sabit Soyer, KTTO Brüksel Temsilciliği’nin açılışında yaptığı konuşmada, çözüme inanan Kıbrıs Türk halkının tüm kalplerinin ve dikkatlerinin Brüksel’de olduğunu, KTTO’nun tüm siyasi zorluklara rağmen Brüksel’de açtığı temsilciliğin Kıbrıslı Türklerin AB ile bağlarını güçlendirecek büyük bir adım oluşturduğunu söyledi. 
     "Kıbrıs Türk halkının çözümü ve AB üyeliğini içten isteyen bir halk olduğunu, çünkü AB projesinin destelenmesini, demokratik, ekonomik ve sosyal gelişmesinin temeli olarak gördüğünü" kaydeden Soyer, "AB sürecini, aynı yurdu paylaştığımız Kıbrıs Rum halkıyla bizi birleştirmeye, barışçı bir çözüme katkı sağlayacak büyük bir proje olduğu için destekliyoruz" dedi. 
     "AB üyeliğini ve çözümü, Türkiye ve Yunanistan için de desteklediklerini" belirten Soyer, "Çünkü Kıbrıs sorunu tarihsel olarak bu iki ülkenin arasını açmış bir sorundur. Kıbrıs sorununun çözümü, sadece barışı adaya getirmekle kalmayacak, Türkiye ile Yunanistan arasındaki ilişkilerin gelişmesine ve ilerlemesine, 21. 
     yüzyılın gerektirdiği dinamiğin yakalanmasına yol açacaktır" diye konuştu. Soyer, konuşmasında, "kendilerini, destekledikleri futbol takımının maçını stadyum dışında seyreden taraftarlar gibi hissettiklerini" ifade ederek, şunları söyledi "Stadyuma giremeyen seyirci, ağaca veya elektrik direğine tırmanarak maçı seyreder. Biz de şimdi böyle yapıyoruz, ama bunu, stadyuma bilet alıp girmek azmiyle yapıyoruz. Kıbrıs sorununun çözümü ve AB sürecinden hiç yılmadık. Cumhurbaşkanı Talat’ın yaptığı çağrı çerçevesinde, BM zemininde, Annan Planı çerçevesinde Kıbrıs sorununun çözümlenmesi isteğimizi burada da tekrarlamak istiyorum. Rum tarafı bugün bütün Kıbrıs adına AB’ye üyedir. Bu bir hukuki durumdur. Bizim bildiğimiz bir başka unsur var Demokratik vicdanla ve meşrulukla bağdaşmayan hiçbir hukuki durum süremez. Kıbrıs sorununun temeli olan bir konuyu, tanınma konusunu, Türkiye’nin AB’ye üyelik sürecinde öne sürmek hiç meşru ve demokratik bir hadise değildir. Bu, Kıbrıs Türk halkına rağmen atılmış bir adım olur. Biz Kıbrıs’ın birleşik olarak, ortak federal ilkelerle, bir hükümetle, siyasal eşitlik temelinde burada temsil edilmesini arzuluyoruz. Zorluklar ne olursa olsun Kıbrıs Türk halkı Avrupa değerlerinden asla uzaklaşmayacak, bunlara sahip çıkarak yoluna devam edecektir." Brüksel’deki açılış törenine, KTTO’nun davetiyle bazı sivil toplum örgütlerinin temsilcileri, diplomatlar ve AB yetkilileri katıldı. 
     
</TEXT>
</DOC>
