<DOC>
<DOCNO> 374617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yasam/axyas01.html </URL>
<DATE> 2005/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mordoğan da balık çiftliklerinden dertli 
</HEADLINE>
<TEXT>


Denetimsiz balık çiftlikleri, Bodrum'dan sonra, lacivert koylarıyla ünlü Mordoğan'da da çevreyi tehdit ediyor 

İZMİR DHA 

Özellikle Bodrum'da denizdeki canlı yaşamını tehdit ettiği gerekçesiyle protestolara neden olan balık çiftlikleri, İzmir Karaburun'a bağlı Mordoğan beldesini de istila etti. 
Mordoğan Belediye Başkanı CHP'li Ahmet Çakır, balık çiftliklerinin yarattığı kirliliğe karşı eylem bile yaptıklarını, ancak denetimsizlik nedeniyle tehlikenin arttığını söyledi. 

Uygun olmalı 
Beldelerine 7 balık çiftliği kurulduğunu ve koyların denize girilemez hale geldiğini belirten Çakır, şöyle konuştu 
"Havuzlarda 30 kilo balık olması gerekirken bunun üzerine çıkılıyor. Ayrıca çiftlikler 3-4 havuz için izin alıyor, ancak 10 havuz koyuyor. Suni yem kullanımı nedeniyle deniz kirleniyor. Tekne balıkçıları çiftliklerin istilası yüzünden denize açılamaz oldu. Balık sayısı ve çeşidi azaldı. Balıkçılığımız ölüyor. Biz balık çiftliklerine karşı değiliz, ekonomiye katkısını göz ardı edemeyiz, ancak uygun yerde ve uygun şekilde yapılmalı. Geçen yıl eylülde balık çiftliklerine karşı eylem yaptık. Tarım İl Müdürlüğü ile sürekli görüşerek denetimlerin de artırılmasını istedim ama denetim yapılmıyor." 



</TEXT>
</DOC>
