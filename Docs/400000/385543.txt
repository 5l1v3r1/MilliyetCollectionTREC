<DOC>
<DOCNO> 385543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sonspo19.html </URL>
<DATE> 2005/10/10/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
K. Erciyesspor G.Saray'ı yenerek namağlup unvanımızı korumak istiyoruz 
</HEADLINE>
<TEXT>

     Turkcell Süper Ligi takımlarından Kayseri Erciyesspor, hafta sonu sahasında yapacağı Galatasaray maçının hazırlıklarını sürdürüyor. 
     Kulüp basın sözcüsü Aşkın Genç, AA muhabirine yaptığı açıklamada, 15 Ekim Cumartesi günü Kayseri'de iki namağlup takımın karşılaşacağı güzel bir maç oynanacağını söyledi. 
     Bu iki takımdan birinin namağlup unvanını kaybedeceğini ifade eden Genç, ''Galatasaray'ı yenerek namağlup unvanımızı korumak istiyoruz. Takımımız hazırlıklarını sürdürüyor. Futbolcularımız oldukça hırslılar. Sakatlığı nedeniyle Almanya ve Fransa'da tedavi gören Agali, Kayseri'ye döndü. Tedavisi olumlu geçti. Burak'ın kart cezasına itiraz ettik. Sonucunu bekliyoruz. Takımda başka eksiğimiz yok'' diye konuştu. 
     Genç, 18.45 olan maç saatinin değiştirilmesi için Futbol Federasyonu'na başvurduklarını belirterek, şöyle konuştu 
     ''Maç saati iftara çok yakın. Bu nedenle federasyondan saatin değiştirilmesini istedik. Gündüz ya da akşam 19.30'da başlamasını istiyoruz, ancak saat kaç olursa olsun taraftarlarımızın bizi yalnız bırakmayacaklarına eminiz. Gerekirse oruçlarını statta açarlar, ama takımlarını bu zor dönemeçte yalnız bırakmazlar. Galatasaray karşısında en büyük kozumuz taraftarlarımız olacak.'' 
     
</TEXT>
</DOC>
