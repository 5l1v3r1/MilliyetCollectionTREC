<DOC>
<DOCNO> 386385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sonsiy03.html </URL>
<DATE> 2005/10/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Meclis tatilde adeta milletvekili Öğüt'e çalışmış... 
</HEADLINE>
<TEXT>

     TBMM’nin tatilde olduğu dönem içerisinde sadece Ağustos ve Eylül aylarında milletvekilleri toplam 646 yazılı soru önergesi verdi. CHP Ardahan Milletvekili Ensar Öğüt ise bu önergelerin yüzde 45.36’sını hazırlayarak yazın adeta Meclis’in kendi evraklarıyla çalışmasını sağladı. 
     Bugün itibariyle CHP Bursa Milletvekili Kemal Demirel üçü sözlü olmak üzere toplam 873 önergeyle denetim hakkını en çok kullanan milletvekili durumunda bulunuyor. 
     ANKA’nın edindiği bilgiye göre Meclis’in tatilde olduğu yaz döneminde milletvekillerinden 646 yazılı soru önergesi gelirken, bunların yüzde 45.36’sı ise CHP Ardahan Milletvekili Öğüt’e ait. Toplam soru önergesi 620’yi bulan Öğüt, 29 Temmuz- 19 Eylül arasındaki sadece 52 günde TBMM Başkanlığına toplam 
     293 önerge verdi. Ancak Öğüt’ün söz konusu önergelerinin 
     250’sinin köylerin, 12’sinin Çıldır ve Hanak ilçelerindeki 
     mahallelerin içme suyu tahlillerinin yapılıp yapılmayacağıyla ilgili olması dikkat çekti. Önergelerinin tümünü İçişleri Bakanı Abdülkadir Aksu’ya yönelten Öğüt, yaz döneminde bazı köylerin afet kapsamına alınıp alınmamasıyla ilgili olarak Bayındırlık ve İskan Bakanı Faruk Özak’a 25 önerge yöneltirken, ayrıca çeşitli konularda değişik bakanlara da 6 soru daha sordu. 
</TEXT>
</DOC>
