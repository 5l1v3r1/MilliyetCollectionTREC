<DOC>
<DOCNO> 372452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/son/soneko11.html </URL>
<DATE> 2005/08/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Okul alışverişi telaşı başladı... Masraf 400 YTL'yi buluyor... 
</HEADLINE>
<TEXT>

     Okulların açılmasına yaklaşık 3 hafta kala okul alışverişi telaşı içine giren birçok veli, bu dönemi en az maliyetle atlatmaya çalışırken, yeni okula başlayacak bir çocuğun sadece giysi masrafları 50 ile 150 YTL arasında değişiyor. 
     Her yıl olduğu gibi Ağustos ayının sonlarına gelince veliler, okuyan çocuklarının eğitim masraflarını karşılayabilmek için hesap yapmaya başlıyor. 
     Önlüklerin, takım elbiselerin, formaların, çantaların ve sulukların vitrinleri süslemeye başladığı bu dönemde birden fazla çocuk sahibi çok sayıda veli, okul öncesi yaşanan bu telaşı en az maliyetle atlatmanın yollarını arıyor ve kendince bazı yöntemler geliştiriyor. 
     İlköğretimde okuyan bir çocuğun ayakkabı, önlük, yaka, çorap gibi giysi ihtiyaçları için, ürünün kalitesine göre 50 ile 150 YTL'yi gözden çıkarmak zorunda kalan velilerin okula yeni başlayacak çocuğu için yapacağı eğitim harcaması, giysilerine ek olarak spor malzemesi, çanta, suluk ve kırtasiye masraflarıyla birlikte 400 YTL'ye kadar çıkabiliyor. 
     İlköğretimin son 3 sınıfında okuyan öğrencilere alınacak pantolon, ceket, süveter, kravat, gömlek ve ayakkabı ise en az 50 YTL'ye mal oluyor ve 250 YTL'ye kadar çıkıyor. Çocuk başına ortaya çıkan bu rakam, birden fazla pantolon, gömlek, ayakkabı ve kravat alınması durumunda ve istenen spor malzemesinin kalitesine göre artabiliyor. 
     Lise çağındaki bir öğrencinin eğitim için giysi giderleri ise kalitesine göre 100 YTL'den başlıyor ve 500 YTL'yi geçebiliyor. Tüm bu harcamalar erkek ve kız öğrenciler arasında fazla farklılık göstermiyor. 
     Konya'da faaliyet gösteren giyim ve eğitim malzemesi satan bir mağazanın sahibi Musa Ünal, okulların 12 Eylül'de açılacak olmasına karşın velilerin hazırlıklar için bugünden alışverişe başladıklarını belirtti. 
     Birçok ailenin alışveriş için son haftaları seçmeleri nedeniyle önümüzdeki günlerde işlerinin daha da yoğunlaşacağını düşündüklerini ifade eden Ünal, ''Bütçesi fazla masrafı karşılamaya yetmeyecek aileler, daha ucuz ürünleri tercih ediyor. Bazı veliler ise okula yeni başlayan çocuklarına büyüklerinden kalan çanta ve önlüğü kullanmasını isteyerek, bu dönemden az maliyetle çıkmaya çalışıyor'' dedi. 
     
     ÇANTA PİYASASI DA HAREKETLENDİ 

     Aykut Ünlüpınar AA 

öte yandan çanta üreticileri, moda renk ve stilleri gözönüne alarak yeni tasarımları piyasaya sürmeye başladı. Üretici firmalar, okulların açılmasına yakın dönemde satışların artmasını bekliyor. 
     Çantasan Ticaret ve Sanayi Limited Şirketi Yönetim Kurulu Başkanı İlhan Doğan, çanta sektörünün her yıl özlemle okul sezonun açılmasını beklediğini, en yoğun satışın Eylül ayı ortalarında yaşanmaya başladığını dile getirdi. 
     Doğan, yılın moda renklerinin, stillerinin çantalarda da birebir uygulandığını, özellikle o yıl hangi giysiler daha çok satılıyorsa dikkatli bir şekilde yakından takip ettiklerini belirtti. Doğan, şunları kaydetti 
     "Gençler modayı çok yakından takip ediyor. Geçen yıl moda olan renk ve stiller, artık tercih edilmiyorsa, kendileri de elbiselerinde olduğu gibi çantalarını da değiştiriyor. Biz de bu doğrultuda moda renkler üzerinde araştırma yapıyoruz. Tasarımcı arkadaşlarımızda gece geç saatlere kadar çalışarak, yeni ürünler, farklı modeller hazırlamaya çalışıyor. Eskiden okul çantaları tek tip ve klasik tarzdaydı. Şimdi gençler kendisinin kullandığı çantayı, okulda başkasının kullanmasını istemiyor. Bu nedenle ortaya farklı model istekleri çıkıyor. Bu yıl gençler mat ve koyu renklerden oluşan, günlük yaşamda da kullanabilecekleri spor çantaları tercih ediyor. Kız öğrenciler çoğunlukla tek, çapraz askılı çantaları beğeniyor." 
İlhan Doğan, ekonomideki bu olumlu gelişmeler karşısında fiyatların geçen yıla oranla artmayacağını, okul çantalarının 7.50 YTL ile 35 YTL arasında değişen fiyatlarla satılabileceğini kaydetti. 
     
</TEXT>
</DOC>
