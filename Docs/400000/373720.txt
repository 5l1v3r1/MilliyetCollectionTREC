<DOC>
<DOCNO> 373720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sondun03.html </URL>
<DATE> 2005/08/29/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Irak gazeteciler için en tehlikeli ülke 
</HEADLINE>
<TEXT>

     Mart 2003'ten bu yana süren Irak işgalinde, 20 yıl süren Vietnam savaşında öldürülen gazeteciden daha fazla gazeteci öldürüldü. 
     Merkezi Paris'te bulunan Sınır Tanımayan Gazeteciler Örgütü RSF , 20 mart 2003 tarihinde başlayan işgalde şimdiye kadar 66 gazeteci ve medya çalışanının öldürüldüğünü açıkladı. 
     Açıklamada, 1955 ve 1975 yılları arasındaki Vietnam savaşında toplam 63 gazetecinin öldürüldüğü belirtildi. 
     Yugoslavya'da 1991 ve 1995 yılları arasındaki çatışmalarda 49 gazeteci, Cezayir'de 1993 ve 1996 yılları arasındaki iç savaşta 57 gazeteci ve 20 medya çalışanı öldürülmüştü. 
     
     Irak en tehlikeli ülke 

     Örgüt, Irak'ı gazeteciler için dünyadaki en tehlikeli ülke ilan ederken, burada şu ana kadar 22 gazetecinin kaçırıldığını belirtti. Kaçırılan gazetecilerden İtalyan muhabir Enzo Baldoni öldürülmüştü. 
     Kendilerini, İslami Ordu olarak tanıtan grup, kaçırdıkları Baldoni'yi, İtalya'nın birliklerini Irak'tan 48 saat içinde çekmesi yönündeki taleplerini reddettikleri için öldürdüklerini belirtmişti. 
     
     İki gazeteci hala kayıp 

     Irak'ta ilk olarak 22 mart 2003'te bomba yüklü bir aracın patlaması sonucu, Avustralya'nın ABC televizyonundan Paul Moran öldü. 
     ITW News kameramanı Frederic Nerac'tan 22 mart 2003, Suedostmedia kameramanı Isam Hadi Muhsin El Şumari'den de 15 ağustos 2003'ten beri haber alınamıyor. 
     
     Reuters'ın ses teknisyeni öldürüldü 

     Irak'ta son olarak dün gece, ABD askerlerinin Reuters televizyon ekibine ateş açması sonucu Iraklı ses teknisyeni Velid Halid öldü, kameraman Haydar Kazım ise yaralandı. ABD askerleri, yaralı kameramanı gözaltına aldı. 
     
</TEXT>
</DOC>
