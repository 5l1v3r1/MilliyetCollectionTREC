<DOC>
<DOCNO> 384825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/son/sonsiy05.html </URL>
<DATE> 2005/10/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
AB yasaları hız kazandı 
</HEADLINE>
<TEXT>

     ANKARA Milliyet 

Türkiye'nin AB ile müzakerelere başlama kararının ardından, hükümet AB ile ilgili yasaların çıkarılmasına hız verdi. Türkiye’nin, AB ile havacılık ilişkilerini düzenleyen iki yasa tasarısı ile insani yardım faaliyetlerinde BM Dünya Gıda Programı’nın teknik imkanlarından yararlanmasına olanak sağlayan tasarı, TBMM Başkanlığı’na sunuldu. 
     Eurocontrol Hava Seyrüsefer Güvenliği İçin İşbirliği Tasarısı'nın gerekçesinde Türkiye’nin, Eurocontrol adıyla bilinen Avrupa Hava Seyrüsefer ve Uçuş Güvenliği Teşkilatı’na 1 Mart 1989’da katıldığı belirtildi. Teşkilatın temel görevinin Avrupa coğrafyasında hava trafiğinin yönetimini ve hava trafik kontrol merkezlerinin işletilmesini sağlamak olduğu ifade edilen gerekçede, Eurocontrol’ün, Uluslararası Sivil Havacılık Teşkilatı’nın kurallarına bağlı olarak kendi sorumluluğundaki hava sahasının kullanımı ile ilgili karar alma ve uygulamalarda bulunma yetkisine sahip olduğu kaydedildi. Gerekçede, Avrupa Tek Hava Sahası ATHS gibi birçok alanda üye ülkelerin tamamı adına sivil havacılık alanında düzenleme yapmayı hedefleyen AB’nin, birkaç yıl içinde uygulamaya konulması beklenen ATHS projesinin gerçekleştirilmesi görevini Eurocontrol’e tevdi ettiği ifade edilerek, Protokol’ün onaylanmasının, Türkiye ile AB havacılık ilişkileri açısından uygun ve gerekli olduğu vurgulandı. 
     
     Gıda programında yararlanma 
     TBMM Başkanlığı’na sunulan, Türkiye’nin, bölgesi ve komşularına yönelik insani yardım faaliyetlerinde Birleşmiş Milletler BM Dünya Gıda Programı’nın WFP teknik imkanları ve bilgi birikiminden yararlanmasını öngören "Türkiye ile BM WFP arasındaki Temel Anlaşmaya Ekin Onaylanmasının Uygun Bulunduğuna Dair Kanun Tasarısı"nın gerekçesinde, WFP ile işbirliğinde esneklik tanıyan, Türkiye’nin komşuları ve bölgesine yönelik faaliyetlerinde WFP ile işbirliği yapmasına olanak sağlayan Ek Anlaşma’nın 25 Mayıs 2005 tarihinde imzalandığı kaydedildi. 
     
</TEXT>
</DOC>
