<DOC>
<DOCNO> 376227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas21.html </URL>
<DATE> 2005/09/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Altın Portakal için yarışacak filmler beli oldu 
</HEADLINE>
<TEXT>

     42. Antalya Altın Portakal Film Festivali’nde yarışacak filmler belli oldu. Altın Portakal için rekor kabul edilecek sayıya ulaşıldı ve yarışma için aday olan 16 Türk filminin tamamının başvurusu kabul edildi. 
     Antalya Kültür Sanat Vakfı’dan AKSAV yapılan açıklamada, TÜRSAK Vakfı ve AKSAV işbirliğiyle düzenlenen festivalin yarışma bölümüyle ilgili, yetkili organlarca, yarışmanın şartnamesine göre, 12 filmin üzerinde başvuru olması halinde ön eleme yapılması gerektiği, ancak Altın Portakal’ın Türk sinemasına verdiği desteği yaygınlaştırmak amacıyla başvuruda bulunan tüm filmlerin yarışma bölümüne alınmasına karar verildiği bildirildi. 
     
     USTALARLA GENÇLER YARIŞACAK 

     Festivalin Ulusal Yarışması’nda ödül arayacak yönetmenlerin arasında, Türk Sineması’nın bol ödüllü ustaları Memduh Ün, Atıf Yılmaz, Ali Özgentürk ve Erden Kıral’ın yanı sıra ilk kez sinemaya adım atan Mert Baykal’ın da aralarında bulunduğu genç yönetmenler yer alıyor. 
     Festival, bu yönüyle bu yıl sinemada anıtlaşmış yönetmenlerle genç sinemacıları hem ödülün rakibi haline getirecek, hem de aynı ortamda buluşturacak. 
     
     FİLMLER 

     Türk Sineması’nın usta ve bol ödüllü yönetmeni Memduh Ün, "Sinemaya koyduğu son nokta" olarak tanımladığı filmi "Sinema Bir Mucizedir" ile 42. Antalya Altın Portakal Film Festivali’nde bir kez daha ödüle aday oldu. 
     Yönetmenliğini Cem Başeskioğlu’nun yaptığı, kanser olduğunu öğrenen bir kadının ölümünden sonra kızını korumasız bırakmama çabasının anlatıldığı film "Sen Ne Dilersen Dile", ulusal yarışmada yarışacak bir diğer film. 
     Geçmiş yıllarda Altın Portakal’dan dört kez "en iyi senarist" ve bir kez de "en iyi yönetmen" ödülü ile dönen Yavuz Turgul, bu yıl "Gönül Yarası" filmiyle yarışmada yer alacak. Turgul, "Muhsin Bey" filmi ile San Sebastian, "Eşkıya" filmi ile de Troya Uluslararası Film Festivalleri’nden ödülle dönmüştü. 
     Genç yönetmenlerden Ulaş İnaç, "Türev" ile 42. Antalya Altın Portakal Film Festivali ulusal yarışma bölümünde yer alıyor. 
     Mustafa Altıoklar’ın 2005 yapımı "Bir banyo da neler olabilir ki " sloganıyla çıkan son filmi "Banyo", Mesut Uçakan’ın yönetmenliğini yaptığı "Anne ya da Leyla", yarışmada yer alan diğer filmler. 
     Genç yönetmenlerden Tayfun Güneyer de, başrollerinde Ferhan Şensoy, Asuman Dabak, Rasim Öztekin, Zeki Alasya’nın yer aldığı ilk uzun metraj filmi "Şans Kapıyı Kırınca" ile bu yıl Antalya’da şans arayacak. 
     42. Antalya Altın Portakal Film Festivali Ulusal Yarışma bölümünde yer alacak bir diğer film ise yönetmenliğini Reha Erdem’in yaptığı "Korkuyorum Anne". Reha Erdem filminde ’İnsan nedir ki ’ sorusunun cevabını arıyor. 
     Türk Sineması’nda 50 yılı geride bırakan, bugüne kadar "en iyi film" dalında 6 kez, "en iyi yönetmen" dalında ise 5 kez Altın Portakal heykelini alan usta yönetmen Atıf Yılmaz, 42. yaşını kutlayan festivale, "Eğreti Gelin" filmi ile katılıyor. 
     Uluslararası festivallerde adını duyurmuş "At" filmi ile Sao Paolo ve İspanya Film Festivali’nden ikincilik ödülü, Tokyo Film Festivali’nden büyük ödülle dönen Ali Özgentürk "Kalbin Zamanı" filmiyle bu yıl Altın Portakal’da... 
     Başrollerini Hülya Avşar, Oktay Kaynarca, Halil Ergün, Birol Üner ve Zeki Alasya’nın paylaştığı "Kalbin Zamanı", ulusal yarışma bölümünde yer alacak. 
     Oğuzhan Tercan’ın, başrollerinde Haluk Bilginer, Gülse Birsel, Birol Ünel ve Fatih Akın’ın oynadığı filmi "Hırsız Var" ve Kutluğ Ataman’dan farklı geçmişlere ve kişiliklere sahip iki genç kızın, hayatı beraber keşfetmelerini konu edinen filmi "İki Genç Kız" da yarışmaya katılacak 16 film arasında yer alıyor. 
     İlk uzun metraj filmi "Pardon" ile yarışmaya katılacak Mert Baykal, filminde gerçek bir hikayeden esinlenmiş. 
     Erden Kıral ise Yılmaz Güney’in "Yol" filmi ekseni etrafında dönen son filmi "Yolda" ile bir kez daha Altın Portakal için yarışacak. 
     Antalya Altın Portakal Film Festivali’nde yarışacak bir diğer film ise yönetmenliğini Abdullah Oğuz’un yaptığı, başrollerinde Burhan Öcal, Yavuz Bingöl ve Fadik Sevin Atasoy’un paylaştıkları "O Şimdi Mahkum". Yönetmenliğini Yüksel Akın’ın yaptığı "Dondurmam Gaymak" da festivalin bir diğer adayı. Festival, 24 Eylül-1 Ekim tarihleri arasında gerçekleştirilecek. 
     
</TEXT>
</DOC>
