<DOC>
<DOCNO> 363556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/23/siyaset/asiy.html </URL>
<DATE> 2005/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursları için Danıştay'a 
</HEADLINE>
<TEXT>


Eğitim Sen, Kuran kursları denetiminin durdurulmasını öngören yönetmelik değişikliğinin durdurulması için MEB'e dava açacak 

Bahar Atakan 


Milli Eğitim Bakanlığı'nın MEB , yönetmelik değişikliğiyle ilköğretim müfettişlerinin, Diyanet İşleri Başkanlığı'na bağlı Kuran kursları ile dernek ve vakıflarca açılan öğrenci yurtlarını denetleme yetkisini kaldırmasına tepki geldi. Eğitim Sen'in, yönetmeliğin yürürlüğünün durdurulması için Danıştay'da dava açacağı belirtildi. 
MEB, 1990'da çıkarılan İlköğretim Müfettişleri Kurulu Yönetmeliği'nde 1999'da değişiklik yaparak, ilköğretim müfettişlerinin görev alanlarına "Kuran kurslarını" da ekledi. 

Eğitim Sen tepkili 
İlköğretim Müfettişleri Başkanlıkları Yönetmeliği adını alan düzenlemede, 6 yıl sonra yapılan değişiklikle ilköğretim müfettişlerinin görev alanlarından, "Kuran kursları ile dernek ve vakıflarca açılan, bakanlığın denetimi ve gözetimi altında bulunan gerçek ve tüzel kişilere ait öğrenci yurtları"nın denetimi çıkarıldı. 
Değişikliğe tepki gösteren Eğitim Sen Genel Başkanı Alaaddin Dinçer, Milliyet'e şunları söyledi "Yönetmeliğin yürürlüğünün durdurulması amacıyla Danıştay'a dava açacağız. Niyetleri gizli. İleride özel okulların da denetimin dışına çıkarılacağı anlamına geliyor. Bu, denetim mekanizması oluşturuyordu. Şimdi herkesin istediği gibi davranması anlamına geliyor." 

'Kaçak kurs sayısında bir değişiklik olmaz' 

Eski Diyanet İşleri Başkanı Mehmut Nuri Yılmaz, üzerinde değişiklik yapılan yönetmeliğin 28 Şubat sürecinden sonra çıktığını kaydederek, şöyle konuştu 
"O dönemde güvensizlik belirdiği için, denetimlerin daha güçlü yapılması amacıyla MEB müfettişlerinin de denetim yapması istendi. Diyanet ve MEB tarafından çift denetim yapılsın, denildi. Yönetmelik değişikliği için Başbakanlık'ta komisyon kurulmuştu. MEB müfettişlerinin denetim yapması zorunlu kılındı. Diyanet müfettişleri zaten denetim yapıyor. Bana göre, MEB müfettişlerinin Kuran kurslarını denetlemelerinde sakınca yok. Eğitim gizli olmadıktan sonra her kurum denetlensin. Kaçak Kuran kursu açan zaten açıyor. Denetlenenler resmi kayıtlı kurslar. Kaçak Kuran kurslarının sayısında artış olmaz." 


</TEXT>
</DOC>
