<DOC>
<DOCNO> 377064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/09/son/soneko40.html </URL>
<DATE> 2005/09/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Gima hissedarlarına çağrı işlemi 12-26 Eylül'de gerçekleştirilecek 
</HEADLINE>
<TEXT>

     Carrefoursa'nın satın aldığı Gima hisseleriyle ilgili çağrı işlemi, 12-26 Eylül 2005 tarihleri arasında, 15 gün süreyle gerçekleştirilecek. 
     Gima Gıda ve İhtiyaç Maddeleri T.A.Ş. ile ilgili olarak Carrefoursa'dan Borsa'ya bir açıklama gönderildi. 
     Açıklamada, Sermaye Piyasası Kurulu'nun SPK , Carrefoursa'nın, Gima hisse senetlerinin yüzde 60.179'unu iktisap etmesi sebebiyle ortaya çıkan ''Gima'nın diğer ortaklarına ait hisse senetlerini satın almak üzere'' çağrıda bulunma yükümlülüğünü yerine getirebilmesi için Dündas Menkul Değerler aracılığıyla yaptığı başvuruya onay verdiği kaydedildi. 
     Gima hisse senetlerinin CarrefourSA tarafından çağrı yoluyla toplanmasına ilişkin gerekli bilgileri içeren bilgi formunun, yarın gazetelerde yayımlanmak üzere yayım kurumlarına gönderildiği belirtilen açıklamada, çağrı işleminin 12-26 Eylül 2005 tarihleri arasında 15 gün süreyle gerçekleştirileceği bildirildi. 
     Açıklamaya göre, çağrı süresince 1 YTL nominal değerli Gima hisse senetleri için geçerli olacak nihai çağrı fiyatı, çağrının başlayacağı günden önceki iş günü olan bugün Merkez Bankası'nca açıklanan gösterge niteliğindeki dolar döviz alış kuru kullanılarak hesaplanan 2 dolar karşılığının 2.73 YTL'den az olması, sebebiyle 2.73 YTL olarak belirlendi. 
     Bu arada Gima'nın Borsa'da işlem gören hisse senetleri bugün yüzde 2.03 değer kaybederek, günü 2.90 YTL'den tamamladı. 
     
</TEXT>
</DOC>
