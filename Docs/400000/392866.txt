<DOC>
<DOCNO> 392866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sontur15.html </URL>
<DATE> 2005/11/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ünlü senarist Sulhi Dölek vefat etti 
</HEADLINE>
<TEXT>

     Yazar ve senarist Sulhi Dölek, tedavi gördüğü GATA Haydarpaşa Eğitim Hastanesi’nde vefat etti. 
     Yüksek tansiyon şikayetinin ardından beyin kanaması geçirerek 18 gün önce Acıbadem Hastanesi’ne kaldırılan ve şuuru kapanan Dölek 57 , buradan sevk edildiği GATA Haydarpaşa Eğitim Hastanesi Beyin Cerrahisi Servisi’nde sabaha karşı hayatını kaybetti. 
     Emekli Deniz Yarbayı olan Sulhi Dölek’in cenazesi, yarın Üsküdar Selimiye Camii’nde öğle vakti düzenlenecek askeri törenin ardından Topkapı Aile Mezarlığı’nda toprağa verilecek. 
     Nevin Dölek ile evli olan Sulhi Dölek, Suna ve Duygu adlı 2 kız çocuğu babasıydı. 
     
     SULHİ DÖLEK 
     İstanbul’da 20 Eylül 1948’de doğan Dölek, Deniz Harp Okulunu ve daha sonra Michigan Üniversitesi’ni bitirdi. Dölek, 1989 yılına kadar gemi inşa yüksek mühendisi olarak Deniz Kuvvetleri’nde çeşitli görevlerde bulundu. 
     İlk öykülerinden biri 1969 Varlık Yıllığı’nda yayımlanan Dölek, aynı yıl "Dünya Dönmüyor Artık" adlı tek perdelik bir oyunla Yusuf Ziya Ortaç Armağanı’nı kazanarak Akbaba yazarları arasına katıldı. 
     Sonraki yıllarda öykü ve roman çalışmalarının yanı sıra, dönem dönem Milliyet ve Cumhuriyet gibi gazeteler ile Çivi, Nokta, Tempo ve Diyojen gibi haftalık dergilerde, Varlık’ta ve başka sanat-edebiyat dergilerinde mizahi bakışlı yazılar yazan Dölek, çocuklar için de çok sayıda ürün verdi. 
     Dölek, 1979 yılında "Yeşil Bayır" adlı romanıyla Kültür Bakanlığı Çocuk Romanları Yarışması’nda birinci oldu. 
     "Korugan", "Geç Başlayan Yargılama", "Vidalar", "Kiracı", "Teslim Ol Küçük", "Truva Katırı", "Aynalar", "Kirpi", "Habis’in Serüvenleri" adlı kitapları olan Dölek’in, bunlardan başka "İçimizdeki Yasakçı" adlı incelemesi, "Üçüncü Kattaki At", "Yeşil Bayır", "Arkadaşım Dede", "Kestane Şekeri", "Her Şeyi Bilen Çocuk", "Küçük Çalgıcılar", "Kahkaha Tarlası" ve "Hayvanlar Alfabesi" adlı çocuk kitapları, "Kuşkucu" adlı bir tiyatro oyunu, çok sayıda radyo ve televizyon oyunu da bulunuyor. 
     Ambrose Bierce’in "Fantastic Fables" adlı kitabını "Karanlığın Kahkahası" adıyla dilimize kazandıran Dölek’in, "Kiracı" adlı romanı 1987 yılında sinemaya uyarlandı. 
     Dölek, "Süper Baba", "Külyutmaz", "İkinci Bahar", "Unutma Beni" ve "Yabancı Damat" gibi televizyon dizilerinin yanı sıra, "Truva Katırı" romanından televizyona uyarladığı "Koltuk Sevdası" adlı politik hiciv dizisinin de senaryosunu yazdı. 
     "Süper Baba"nın senaryosuyla 1997 yılında Marmara Üniversitesi İletişim Fakültesi’nin "Zirvedekiler" ödülünü alan Dölek, 2000 yılında ise "İkinci Bahar"la İstanbul Üniversitesi İletişim Fakültesi öğrencilerince televizyon senaryosu dalında yılın başarılı iletişimcisi seçildi. 
     
</TEXT>
</DOC>
