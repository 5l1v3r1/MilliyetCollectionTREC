<DOC>
<DOCNO> 370435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/ekonomi/eko07.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın girişimcisi Duruk öldü 
</HEADLINE>
<TEXT>


Milliyet Business ve Ernst Young'ın ödül verdiği işadamı Ömer Duruk dün vefat etti 

MEHMET GÜNDOĞDU Antalya DHA 

Aroma Yönetim Kurulu Başkanı 86 yaşındaki hayırsever işadamı Ömer Duruk, safra kesesi rahatsızlığından tedavi gördüğü Bursa'daki özel bir hastanede öldü. 
Bursa'da özel bir hastanede yaklaşık 10 gündür safra kesesi rahatsızlığından dolayı tedavi gören Ömer Duruk, bugün saat 14.00 sıralarında hayatını kaybetti. Hayırseverliğiyle tanınan işadamı Duruk, memleketi olan Antalya'nın Akseki İlçesi ve Türkiye'nin birçok yerinde okul, spor salonu, öğrenci yurdu yaptırdı. 

Hayırsever işadamı 
Duruk, Akseki'de 500 kişilik kapalı spor salonu, yarı olimpik yüzme havusu, 30 öğretmen lojmanı, 300 kişilik kız öğrenci yurdu, 2 yüksek okul yaptırdı. İlçede yapımı sürdürülen Komando Er Eğitim Tabur binası inşaatına ise şu ana kadar 3.5 trilyon lira yardımda bulundu. Duruk, ayrıca İstanbul'da Ataköy Camisi, Bursa'da Emniyet Müdürlüğü hizmet binası ve lojmanları, Konya ve Karaman'da çeşitli okullar yaptırdı. 
Duruk'un, hayır işlerine şu ana kadar yaklaşık 20 trilyon lira harcadığı öğrenildi. 

Yaşam boyu girişimci 
Ömer Duruk, geçtiğimiz aylarda Ernst Young Türkiye ve Milliyet Business'ın birlikte düzenlediği 'Dünya Yılın Girişimcisi' yarışmasında 'Jüri Yaşam Boyu Girişimcilik Özel Ödülü'ne layık görülmüştü. 
3 çocuk babası hayırsever işadamının cenazesi, vasiyeti üzerine cuma günü memleketi Akseki'de toprağa verilecek. 




</TEXT>
</DOC>
