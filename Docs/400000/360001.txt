<DOC>
<DOCNO> 360001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/11/son/sondun09.html </URL>
<DATE> 2005/07/11/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Kırgızistan'ın yeni devlet başkanı Kurmanbek Bakiyev... 
</HEADLINE>
<TEXT>

     Kırgızistan’da 24 Mart’ta ayaklanma sonucu gerçekleşen iktidar değişikliğinden sonra yapılan ilk seçimlerde Kurmanbek Bakiyev, yüzde 90’a varan oy oranıyla yeni devlet başkanı seçildi. 
     Merkez Seçim Komisyonu’nun açıklamasına göre, toplam 2 bin 181 sandıkta kullanılan oyların yüzde 90,16’sının sayımı tamamlanırken, Bakiyev’e yüzde 88.82 oranında oy çıktı. 
     Adaylardan Kırgızistan Ombudsmanı Tursunbay Bakiruulu yüzde 3.73 oy oranıyla ikinci, Akbaralı Aytikeyev yüzde 3.63 oy oranıyla üçüncü sırada yer alıyor. Diğer adayların oy oranı ise yüzde 1’in altında kaldı. 
     2 milyon 568 bin 56 seçmenden 1 milyon 917 bin 565’inin sandık 
     başına gittiği seçimlerde, katılım oranı yüzde 74.67 olarak gerçekleşti. Böylece 24 Mart’ta 13 yıllık Askar Akayev iktidarının devrilmesinin mimarlarından biri olan ve iktidar değişikliğinden sonra geçici devlet başkanı olarak görev yapan Kurmanbek Bakiyev, bu koltuğa beş yıllık süre için oturma hakkı kazandı. 
     
</TEXT>
</DOC>
