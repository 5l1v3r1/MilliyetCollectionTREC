<DOC>
<DOCNO> 361866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/son/sondun09.html </URL>
<DATE> 2005/07/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kuşadası saldırısı Avrupa basınında Terör dehşeti... 
</HEADLINE>
<TEXT>

     İngiltere'de basın, Kuşadası'nda bir minibüste patlamaya yol açan saldırıyı ''terör dehşeti'' olarak nitelendirdi. 
     ''Bir kadın intihar bombacısı tarafından düzenlendiği tahmin edilen saldırının İngiltere topraklarına yeni bir terör dehşeti'' taşıdığını yazan Observer gazetesi, saldırıda bir İngiliz ve bir İrlandalı turistin öldüğünü hatırlattı. 
     Observer, dün düzenlenen saldırının Thomas Cook'un Türkiye'ye götürdüğü İngiliz turistleri taşıyan bir araca yönelmesinin, İngilizlere yönelik ''tek elden yönetilen'' bir saldırı dalgasını akla getirdiğini öne sürdü. Gazete bu saldırının, yeni saldırıların sırada olduğu korkusunu uyandırdığını yazdı. 
     The Independent gazetesi de saldırının henüz kimse tarafından üstlenilmediğine dikkat çekti. Geçen günlerde Çeşme'ye yönelik saldırıyı da hatırlatan gazete, terör örgütü PKK'nın bu saldırının kuşkulularının başında geldiğini, ancak kuşkulular listesinde radikal dinciler ve solcu militanların da bulunduğunu yazdı. 
     The Sunday Times da dünkü bombalı saldırıyı genç bir kızın düzenlediğine dair kuşkulara dikkat çekerek, İngiltere Dışişleri Bakanlığı'nın vatandaşlarına Türkiye'ye seyahatlerinde dikkatli olmaları uyarısında bulunduğunu kaydetti. 

     
</TEXT>
</DOC>
