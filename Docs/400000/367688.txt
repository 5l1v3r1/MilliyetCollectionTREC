<DOC>
<DOCNO> 367688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur27.html </URL>
<DATE> 2005/08/06/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Gaziantep'te LPG yüklü tankerin patlamasında ölü sayısı 5'e yükseldi... 
</HEADLINE>
<TEXT>

     Gaziantep’te, LPG yüklü tankerin hareket halinde patlaması sonucu ölenlerin sayısı 5’e yükseldi. 
     Olayda ağır yaralanarak Gaziantep’teki hastanelerde tedavi altına alınan 12 kişi, ilk müdahalelerinin ardından tam donanımlı 2 askeri ambulans uçakla Ankara Gülhane Askeri Tıp Akademisi’ne GATA sevk edildi. 
     Gaziantep Sağlık İl Müdürü Dr. Yusuf Ziya Yıldırım, olayda ölü sayısının daha önce 2 olarak açıklandığını, ancak hastanelerde tedavi altına alınan 3 kişinin ölümüyle birlikte bu sayının 5’e yükseldiğini kaydetti. Olayda, Metin Uçar ve kimliği henüz belirlenemeyen 15 yaşlarındaki bir kız çocuğuyla sevki bekleyen hastalardan Cuma Karakuş, Halil Gözübüyük ve Yunus Can Vural’ın yaşamlarını yitirdiğini belirtti. 
     Kaza sonrasında, durumları ağır olduğu bildirilen 12 kişi Gaziantep Cengiz Gökçek Devlet Hastanesi, Gaziantep 25 Aralık Devlet Hastanesi ve Konukoğlu Tıp Merkezi’ne kaldırılarak ilk müdahaleleri yapıldı. 
     Vücutlarında ağır yanıklar olan ve hayati tehlikeleri bulunan vatandaşlar, hastanelerde yapılan ilk tedavilerinin ardından ambulanslarla Gaziantep Havaalanı’na götürüldü. Yaralılar, burada Genelkurmay Başkanlığı tarafından tahsis edilen tam donanımlı 2 askeri ambulans uçakla Ankara’ya götürüldü. 
     Hastaların, sevki sırasında, acil servislerin önünde biriken hasta yakınları, izdihama neden oldu. Güvenlik görevlileri, hastaların ambulanslara rahat bir şekilde bindirilmeleri için sık sık anonslar yaparak, hasta yakınlarını sakinleştirmeye çalıştı. 
     Bu arada, kaza sonrasında yaralıların tedavi gördüğü hastanelere giden Gaziantep Valisi Lütfullah Bilgin, sağlık görevlileriyle görüşüp, hastalar hakkında bilgi aldı. 
     Vali Bilgin, Konukoğlu Hastanesi girişinde bekleyen hasta yakınlarını sakinleştirmeye çalışıp, "yaralılarımızın tedavisi için tüm imkanlar seferber edildi. Endişelenmeye gerek yok, gereken her şey yapılacak" diye konuştu. 
     Vali Bilgin, kazada yanarak ağır yaralanan vatandaşların tedavileri için Başbakanlık Acil Durum Yönetimi Genel Müdürlüğü ile görüşülerek Genelkurmay Başkanlığı’ndan askeri ambulans uçak talep edildiğini, ağır yaralı hastaların, yanık merkezi olan Ankara’daki hastanelere sevkinin askeri ambulans uçaklarla süratle sağlandığını kaydederek, şunları söyledi 
     "Olayın başından sonuna kadar takip eden ve hemen iki ambulans uçağı Gaziantep’e sevk eden Başbakanlık Acil Durum Yönetim Genel Müdürlüğü yetkililerine, Genelkurmay Başkanlığı’na, GATA’ya, Milli Savunma Bakanı Vecdi Gönül’e, İçişleri Bakanımız Abdülkadir Aksu ve özveriyle çalışan tüm sağlık çalışanlarımıza teşekkür ediyorum." 
     
</TEXT>
</DOC>
