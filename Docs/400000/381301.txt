<DOC>
<DOCNO> 381301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/spor/spo10.html </URL>
<DATE> 2005/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzun suyu bulandı 
</HEADLINE>
<TEXT>


Fenerbahçeli yüzücü Sibel Piroğlu'nda rastlanan yasaklı Noretisteron adlı maddenin, Sarı-Lacivertli kulübün iddia ettiği gibi kabul edilen değerlerin altında olmadığı ortaya çıktı 


Türkiye Doping Kontrol Merkezi Başkanı Prof.Dr.Aytekin Temizer, Türkiye Yaz Yüzme Şampiyonası sonrası yapılan testlerde Fenerbahçeli Sibel Piroğlu'nda tesbit edilen 2 nanogram mililitrenin üzerindeki Noretisteron adlı ilacın, doping olarak kabul edilecek düzeyde olduğunu söyledi. 
Prof. Temizer, Fenerbahçe Yüzme Şube Kaptanı Emin Gökalp Baş'ın bayanlarda 5 nanogram mililitreye kadar izin verildiğine ilişkin açıklamasının geçmişte doğru olduğunu ancak iki yıldır WADA'nın bayanlarda da üst sınırı erkeklerde olduğu gibi 2 nanogram mililitre olarak kabul ettiğini açıkladı. Sporcunun bayanların özel dönemi nedeniyle kullandığı ilaçta bu tip bir madde olabileceğini belirten Prof.Temizer, bunun cezai durumu ortadan kaldıramayacağını, ancak hafifletebileceğini vurguladı. 

Fener'den suçlama 
Öte yandan Fenerbahçe Şube Kaptanı Baş, Galatasaray'ı 100. yılda şampiyon olabilmek için böyle bir karalama kampanyası başlatmakla suçladı. Galatasaray Şube Kaptanı Ercüment Gümrük ise Fenerbahçe'nin kendisini savunamadığı için çamur attığını söyledi. 
Yüzme Federasyonu Başkanı Sema Küçüksöz de Piroğlu'nun henüz B numunesinin açılmadığını, bu yüzden suçlamada bulunmanın yargısız infaza gireceğini belirtti. Sporcunun ilaç kullandığını bildirdiğine de dikkat çeken Küçüksöz, "Sibel doping için idrar numunesini vermeden önce, yetkililere kullandığı ilacı beyan etmiş. Burada dopingin bilinçli veya bilinçsiz yapılmasını ayırmak lazım" diye konuştu. 
Dopingle mücadele için uluslararası bir seminer düzenlemeyi düşündüklerini de ifade eden Küçüksöz, Kıbrıs Rum Kesimi'ndeki Uluslararası Federasyon toplantısına rahatsızlığı nedeniyle gitmeyeceğini belirtti. Küçüksöz, "Zaten hasta olmasam da gitmezdim. Ülkemin tanımadığı bir ülkeyi ben de tanımam" dedi. 


</TEXT>
</DOC>
