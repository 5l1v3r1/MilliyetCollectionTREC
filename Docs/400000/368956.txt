<DOC>
<DOCNO> 368956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/soneko52.html </URL>
<DATE> 2005/08/11/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
BDDK, Yapı Kredi'nin satışını onayladı... 
</HEADLINE>
<TEXT>

     Bankacılık Düzenleme ve Denetleme Kurulu BDDK , Yapı Kredi Bankası'nda Koç Finansal Hizmetler A.Ş'ye hisse devrine izin verdi. 
     Alınan bilgiye göre, bugün saat 14.00'de başlayan kurul toplantısına 6 üye katılırken, kararın oybirliğiyle alındığı öğrenildi. 
     Koç Holding ve İtalyan Unicredito'nun eşit payla sahibi bulunduğu Koç Finansal Hizmetler A.Ş KFS ile Çukurova Holding A.Ş. arasında, Çukurova şirketler grubuna dahil şirketler ile Tasarruf Mevduatı Sigorta Fonu'nun TMSF Yapı ve Kredi Bankası'nda sahip olduğu hisselerin satışına ilişkin olarak, 31 Ocak 2005 tarihli hisse devir sözleşmesi imzalanmıştı. Hisse devir sözleşmesi kapsamında yürütülen inceleme çalışmaları ve yapılan görüşmeler sonucunda da 8 Mayıs 2005 tarihinde Çukurova Holding A.Ş., çeşitli Çukurova grubu şirketleri ve Mehmet Emin Karamehmet ile KFS ve Koçbank Nederland N.V. arasında YKB'nin yüzde 57.4 oranındaki hisselerin satılmasına ilişkin olarak hisse satış sözleşmesi imzalanmıştı. 
     Hisse devrinin tamamlanmasına yönelik olarak alınması gerekli olan izinler arasında yer alan BDDK izninin alınması bakımından Koçbank A.Ş. BDDK'ya müracaat etmişti. 
     Koç Holding'den daha önce yapılan açıklamada, hisse devrinin, BDDK izninin ardından en kısa zamanda gerçekleştirileceği bildirilmişti. 
     
</TEXT>
</DOC>
