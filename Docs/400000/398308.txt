<DOC>
<DOCNO> 398308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/siyaset/asiy.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İzinli bir iniş' 
</HEADLINE>
<TEXT>


ABD'nin "işkence uçakları"ndan birinin İstanbul'a indiği iddia edildi. Bakan Yıldırım,"Yolcusuz uçağa, yakıtı bittiği için zorunlu olarak izin verildi" dedi 

ANKARA Milliyet 


ABD'nin, kendi topraklarındaki işkenceyle ilgili yasal kısıtlamalar nedeniyle El-Kaide şüphelilerini sekiz ayrı ülkedeki sorgu merkezlerine nakletmekte kullandığı "işkence uçakları"ndan birinin İstanbul'dan geçtiği iddia edildi. Ulaştırma Bakanı Binali Yıldırım, "yolcusuz bir uçağa, yakıtı bittiği için zorunlu olarak ikmal izni verildiğini" açıkladı. 
Hürriyet, dün, CIA'nın paravan şirketi Path Corporation'a ait Bakü'den kalkan N505LL kuyruk numaralı uçağın Sabiha Gökçen Havaalanı'na indiğini duyurdu. 15 Kasım'da Türkiye'ye gelen uçağın, 16 Kasım'da Amsterdam'a Hollanda , ardından Reykjavik'e İzlanda uçtuğu belirtildi. 
"CIA'nın işkence uçaklarının içindeki şüphelilerle dünyayı dolaştığı" haberlerinin gündemde olduğu sırada ortaya çıkan bu gelişme, "Türkiye'de de sorgu merkezleri mi var, uçaklar Türkiye'deyken içinde işkence mi yapılıyor" sorularına yol açtı. 
Washington Post gazetesi, ABD'nin Tayland, Afganistan ve bazı Doğu Avrupa ülkelerinde gizli işkence merkezleri bulunduğunu yazarken, Hollanda, ABD'den açıklama istedi. 

'Yakıt ikmali yaptı' 
Yıldırım, dün sorular üzerine, "Uçağın Sabiha Gökçen'e geldiği doğru. Teknik iniş talebi var. Tamamen izinli inmiş. Yolcu yok. Sadece mürettebatıyla inmiş. Yakıt ikmalini yapmış ve yoluna devam etmiş. Gayet rutin, teknik nedenlerden dolayı" dedi. Yıldırım, hükümetin, bu konuda tavrı olup olmayacağı sorusuna şu yanıtı verdi "Bir uçak size, 'teknik ihtiyaçlarım var, ineceğim' diyor. Buna izin vermeme şansınız, uçağın ne olduğuna bakma lüksünüz yok. Muhakkak izin vereceksiniz." 

CIA olduğu bilinmiyordu 
Yıldırım, akşam saatlerinde yaptığı açıklamada ise, basın toplantısındaki sözlerinin yanlış anlaşıldığı ve uçağın CIA'ya ait olduğunun Türkiye tarafından bilindiği izlenimi yaratıldığını belirterek, "Söz konusu uçağın CIA'ya ait olup olmadığı tarafımızca bilinmemektedir" dedi. Yıldırım, uçağın Amerikan ve sivil tescilli olduğunu, teknik amaçlı uçuş talebini yabancı havayolu şirketi Pegasus Tech adına yaptığını belirtti. 

'Alaşağı edemeyiz' 

Yıldırım, 3 Kasım'da Mısır'dan bildirim yapmadan Türk hava sahasına giren Alman LTU firmasına ait uçağın da, hava savunma unsurlarının kontrolünde Türkiye'yi terk ettiğini söyledi. Hava güvenliğinde sorun olmadığını savunan Yıldırım, teknik ya da insani nedenlerle bu tür sorunlar olabildiğini kaydetti. 
Yıldırım, "Her haber vermeyen uçağı alaşağı edeceğiz diye bir şey yok. Nihayet insan taşıyor. Dost amaçlı mı, yoksa herhangi bir kötü niyeti var mı, bunlar hava savunma unsurlarımız vasıtasıyla takip edilir, gereken işlem yapılır" dedi. Samsun Çarşamba Havaalanı'nda kontrol kulesine çıkan Yıldırım, "Türk hava sahasında izinsiz kuş uçurtulmaz" dedi. 
CHP Genel Başkanı Deniz Baykal da, CIA uçuşları konusunda, "Aydınlığa kavuşturulması lazım. İçinde neyin bulunduğu konusunda soruşturma imk nımız var mıdır, işbirliği anlamına gelir mi, yoksa uluslararası hukuk kuralları açısından böyle geçiş ve ikmal imk nı tanınması zorunluluğu var mıdır Netleşmesi lazım" dedi. 

Fotoğraf, Hürriyet gazetesinden alınmıştır. 


</TEXT>
</DOC>
