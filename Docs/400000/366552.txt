<DOC>
<DOCNO> 366552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/ekonomi/eko07.html </URL>
<DATE> 2005/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton İstanbul'a sekiz talip var 
</HEADLINE>
<TEXT>


EKONOMİ SERVİSİ 

İstanbul Hilton Oteli için sekiz teklif geldiği açıklandı. Özelleştirme İdaresi'nden yapılan açıklamada, Emekli Sandığı'nın mülkiyetindeki İstanbul Hilton Oteli'nin satış yöntemiyle özelleştirilmesine yönelik olarak açılan ihaleye dün saat 18.00'e kadar toplam sekiz teklif geldiği bildirildi. 
Milliyet'in edindiği bilgiye göre teklif verdiğini doğrulayan gruplar arasında Sheraton Çeşme Oteli'nin sahibi Dilek Holding, Tekel'in alkollü içkiler bölümünü alan Nurol - Limak - Özaltın Alkol Pazarlama Ortak Grişim grubunun yatırımcılarından Özaltın grubu ile Rixos ve Fiba, IC İbrahim Çeçen Holding ve Boğaziçi ile Zorlu Holding bulunuyor. Rixos grubu özelleştirmeye Fiba Holding ile birlikte ortak teklif verdi. 
IC İbrahim Çeçen Holding'in ise Boğaziçi Holding'le birlikte teklif verdiği öğrenildi. Koç, Sabancı grupları ise Hilton İstanbul otelinin özelleştirmesi için teklif vermediklerini açıkladılar. Hilton Grubu sözleşmenin geri kalan 10 yıllık bölümünde işletme hakkını kullanacak. Ardından ise ihaleyi kazanan gruba işletmede söz sahibi olma hakkı tanınacak. 


</TEXT>
</DOC>
