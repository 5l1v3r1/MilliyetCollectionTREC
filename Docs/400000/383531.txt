<DOC>
<DOCNO> 383531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sondun29.html </URL>
<DATE> 2005/10/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Avusturya piyon mu 
</HEADLINE>
<TEXT>

     AB'nin Müzakere Çerçeve Belgesi'nde uzlaşmak için Avusturya'yı ikna turları sürerken, analistler Avusturya'nın 'piyon' olarak kullanıldığını ve arkasında daha güçlü devletlerin olduğunu savunuyor. Avusturya’nın yalnız olmadığı, Schüssel hükümetinin Merkel Sarkozy ikilisinin desteğini aldığı ileri sürülüyor. Lüksemburg’daki AB gözlemcileri Avusturya’nın arkasında gizli Sarkozy-Merkel ittifakının desteğinin bulunduğunu belirtiyorlar. 
     Türkiye ile yürütülecek müzakerelerde yol haritası olacak Müzakere Çerçeve Belgesi, Avusturya'nın itirazı nedeniyle hala onaylanamadı. Lüksemburg'da dün yapılan görüşmelerde anlaşmaya varamayan AB Dışişleri Bakanları saat 10.30'da başladıkları toplantıda Avusturya'yı ikna etmeye çalışıyor. 
     Analistler, 'Avusturya gibi sekiz milyon nüfusa sahip, küçük bir ülkeye yeteri kadar baskı yapılsaydı, dayanamazdı' şeklinde yorumlar yapıyor. 
     Bu iddialara AB Dönem Başkanı İngiltere'nin Dışişleri Bakanı Jack Straw yanıt verdi. Straw, "Avusturya'ya destek veren başka ülke yok" diye konuştu. 
     CNN TÜRK'e konuşan Milliyet gazetesi yazarı Hasan Cemal'e göre, Avusturya'ya eğer 24 ülke tarafından kararlı bir şekilde baskı yapılmış olsaydı, ikna edilememesi söz konusu olamazdı. 
     Cemal, "Avusturya'da bundan birkaç sene önce seçim olmuş ve seçimlerden Jörg Hayder zaferle çıkmıştı. Ancak AB, Hayder'in başbakan olmaması için ağırlığını koydu ve bunu engelledi. Yani zamanında bunu yapan AB'nin şimdi 24'e karşı 1 olan Avusturya'yı ikna edememesi mümkün değil. Ya da rakam 24'e 1 değil. Daha fazla" diyor. 
     Brüksel Üniversitesi Öğretim Üyesi Prof. Dr. Ruşen Ergeç de, Hasan Cemal'e yakın bir yorumda bulunarak, Avusturya gibi ufak bir ülkenin bu kadar önemli bir kararda herşeyi tek başına bloke edebileceğini zannetmediğini söyledi. 
     "Tahminimce arkada sesini çıkarmadan oynayanlar var" diyen Prof. Ergeç, "Avusturya piyon olarak kullanılıyor. Eğer 24 ülke de bu kadar kararlı olsa ve Avustrurya'ya basklı yapılsa böyle olmaz" ifadesini kullandı. 
     CNN TÜRK Diplomasi Danışmanı Yalım Eralp ise, Avusturya'nın baskılarına karşı Türkiye'nin arkasında bu kez ABD'nin olmadığını belirtiyor. Eralp'e göre, Avusturya Türkiye konusunda yaptığı bu çıkıştan kendini kurtarmak için yol arıyor. 
     
</TEXT>
</DOC>
