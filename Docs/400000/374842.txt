<DOC>
<DOCNO> 374842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur21.html </URL>
<DATE> 2005/09/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
20 bin sözleşmeli öğretmen alınacak... 
</HEADLINE>
<TEXT>

     Milli Eğitim Bakanlığı, öğretmen ihtiyacını karşılamak üzere toplam 20 bin kadroya kısmi zamanlı geçici personel görevlendirmesi yapacak. 
     Bakanlık’tan yapılan yazılı açıklamada, Bakanlığa bağlı resmi eğitim kurumlarının öğretmen ihtiyacını karşılamak üzere bugün başlayan ve 8 Eylül’e kadar alınacak başvurulara dayalı olarak toplam 20 bin kadroya kısmi zamanlı geçici personel görevlendirmesinin yapılacağı bildirildi. 
     Açıklamada, başvuruya ilişkin bilgilerin Bakanlığın "http personel.meb.gov.tr" adresinde yayınlanacak olan "Kısmi Zamanlı Geçici Öğreticilik" konulu genelgesinde yer alacağı kaydedildi. 
     
     SÖZLEŞME SÜRESİ 
     Sözleşme süreleri 10 ayı geçmemek üzere bir öğretim yılı ile sınırlı olacak. 
     Görevlendirilecek geçici öğreticilere bir öğretim günü için ödenecek brüt ücret 2005-2006 öğretim yılının birinci yarı yılı için 58.30 YTL, ikinci yarı yılı için 61.80 YTL olarak belirlendi. 
     Başvurular, 8 Eylül’e kadar internet bağlantısı bulunan herhangi bir bilgisayardan "http personel.meb.gov.tr" adresindeki "Sözleşmeli Öğreticilik Elektronik Başvuru Formu"na T.C. Kimlik No ile girilerek yapılacak. 
     Aday tarafından doldurulan elektronik başvuru formu 81 İl Milli Eğitim Müdürlüğü ile bazı illere bağlı İlçe Milli Eğitim Müdürlüklerinde oluşturulan başvuru bürolarından birine onaylatılacak. 
     
</TEXT>
</DOC>
