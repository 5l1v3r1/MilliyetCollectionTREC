<DOC>
<DOCNO> 399708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sonspo15.html </URL>
<DATE> 2005/12/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spor ambargosunu protesto için çıplak poz verecek gençler seçildi 
</HEADLINE>
<TEXT>

     KKTC’ye uygulanan spor ambargosunu protesto etmek amacıyla çıplak poz verecek KKTC’li futbolcuların seçimi dün akşam Lefkoşa’da yapıldı. 
     Londra’da yaşayan Kıbrıslı Türkler tarafından kurulan "Embargoed Derneği"nin, bir süredir planladığı, KKTC’de ve Londra’da yaşayan Kıbrıslı Türk futbolcuların çıplak pozlarıyla gerçekleştireceği afiş eylemi için Londra’daki Kıbrıslı Türk futbolculardan sonra, KKTC’li futbolcular da belirlendi. 
     Spor alanında uygulanan ambargolara dikkati çekmek üzere organize edilen afiş eylemi için, Londra’daki Kıbrıslı Türk futbolcuların seçimi önceki akşam yapıldı ve 6 futbolcu belirlendi. 
     "Balls to Embargoes, Ambargolara Şut" yazılı pankartlar taşıyarak çıplak poz verecek 6 KKTC’li futbolcu ise bu akşam seçildi. 
     Seçmelere 11 futbolcu katıldı. Çıplak poz verecek futbolcuların, yarın basın açıklaması ile kamuoyuna duyurulacağı belirtildi. 
     Toplam 12 futbolcunun çıplak pozunun yer alacağı afiş üzerinde, futbolcuların lig ve takım bilgileri ile KKTC’ye uygulanan spor ambargolarının geniş bir anlatımı yer alacak. 
     Londra’da yaşayan Kıbrıslı Türkler tarafından 4 Mart 2005’te kurulan "Embargoed Derneği", 24 Nisan’da Kuzey Londra’da büyük dikkat çeken, "Go Slow Convoy" adlı bir eylem yapmıştı. Dernek üyeleri, Kıbrıs Rum yönetimi lideri Tasos Papadopulos’un son Londra ziyareti sırasında ağızlarını bantlayarak, "40 yıldır Kıbrıslı Türklerin haklarının gasp edildiğine ve Kıbrıslı Türklerin sessiz durduğuna" atıfta bulunmuştu. 
     Dernek üyelerinin, farklı temalarla eylemlerini sürdüreceği belirtildi. 
     
</TEXT>
</DOC>
