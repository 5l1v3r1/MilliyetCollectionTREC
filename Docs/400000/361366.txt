<DOC>
<DOCNO> 361366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/soneko25.html </URL>
<DATE> 2005/07/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
EPDK Başkanı Denetimler pazartesi itibariyle başladı 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, petrol piyasasında şimdiye kadar yapılmış ''en büyük ölçekli'' denetimlere, 11 Temmuz pazartesi günü itibarıyla başladığını bildirdi. 
     Günay, denetimler kapsamında dün akşam mesai saati bitimine kadar, Jandarma Genel Komutanlığı, Emniyet Genel Müdürlüğü ve Sanayi ve Ticaret Bakanlığı tarafından, toplam 148 adet istasyonun mühürlenerek faaliyetinin durdurulduğunu açıkladı. 
     EPDK Başkanı Yusuf Günay, petrol piyasasındaki denetim faaliyetleri ve ilk sonuçlarını, düzenlediği basın toplantısı ile açıkladı. 
     Denetimlerin ilk 4 gününde toplam 148 adet istasyonun mühürlenerek faaliyetinin durdurulduğunu vurgulayan Günay, Jandarma Genel Komutanlığı'nın, sorumluluk bölgesi içinde, Ankara, Eskişehir, Bolu, Çankırı, Kırıkkale'de lisans denetim faaliyetlerini gerçekleştirdiğini ve toplam 38 adet akaryakıt istasyonunun faaliyetini durdurduğunu kaydetti. 
     Jandarma Genel Komutanlığı'nın bugünden itibaren, başta İstanbul ve İzmir olmak üzere Türkiye genelinde lisans kontrolü yapacağını ifade eden Günay, Sanayi ve Ticaret Bakanlığı'nın da sürdürdüğü denetim çalışmaları çerçevesinde, bugüne kadar 75 adet akaryakıt istasyonunun faaliyetinin durdurulduğunu bildirdi. 
     Günay, Emniyet Genel Müdürlüğü'nün de 118 personeliyle 39 ilde denetimlere başladığını, denetim yaptığı 439 istasyondan lisansı olmayan 35 adedini mühürlediğini, Ankara ve İstanbul'da da bugünden itibaren lisans denetimlerine başlayacağını söyledi. 
     İstasyonlara akaryakıt ikmali yapan şirketlerin, isimleri tasnif edilerek listeler halinde önümüzdeki süreçte açıklanacağını anlatan Günay, şöyle konuştu 
     ''Ayrıca idari yaptırımlara ilaveten, Kurulumuz tarafından alınacak kararlarla, hem faaliyetleri durdurulan istasyonlara hem de bu istasyonlara lisansı olmadığı halde akaryakıt ikmali yapan dağıtım şirketlerine idari para cezaları uygulanacaktır. 
     Petrol Piyasası Kanunu bu suçları ağır kusur saydığı için para cezaları da ağırdır. Kanun gereği, lisansssız bayiye akaryakıt ikmali yaptığı belirlenen dağıtım şirketi 714 bin YTL, akaryakıt bayileri ise bu rakamın beşte birini ifade eden yaklaşık 143 bin YTL para cezası ödeyecektir.'' 
     
     SEKTÖRDEKİ EN BÜYÜK DENETİM ÇALIŞMASI 
     Böyle bir denetim programının, petrol sektöründe bugüne kadar yapılmış ''en büyük ölçekli'' denetim çalışması olduğuna dikkati çeken Günay, bu konuda askeri ve sivil bürokrasinin tam bir işbirliği ve koordinasyon içerisinde, takdire şayan bir çalışma sürdürdüğünü vurguladı. 
     Günay, lisans kontrolü denetimlerinin, denetim programının ilk ayağını oluşturduğunu, lisans denetimlerinin önümüzdeki günlerde tüm piyasa taraflarını kapsar şekilde yaygınlaştıracağını kaydetti. 
     
</TEXT>
</DOC>
