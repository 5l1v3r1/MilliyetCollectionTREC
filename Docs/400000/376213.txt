<DOC>
<DOCNO> 376213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sonyas07.html </URL>
<DATE> 2005/09/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Pit Bull’ların soyu tüketilecek 
</HEADLINE>
<TEXT>

     Merih KALENDER DHA 

      AVUSTRALYA’nın Victoria eyaleti yetkilileri, giderek artan Pit Bull dehşetine karşı harekete geçti. Son bir yılda 50’den fazla Pit Bull saldırısının meydana geldiği eyalette, Pit Bull’ların soyunun tüketilmesi planlanıyor. 
     Victoria eyaletinde bölge belediyelerine yapılan şikayetlerin Pit Bull cinsi köpekler üzerinde yoğunlaşması üzerine, bu köpeklerin hem kendilerine hem de sahiplerine ağır cezalar uygulanmasını gündeme geldi. Victoria eyalet parlamentosuna sunulan ve bu yasama meclisinde görüşülecek olan yasa tasarısı, Pit Bull sahiplerine hayvanlarını kısırlaştırma zorunluluğu öngürüyor. Ayrıca yerel yetkililere, kayıtlı olmayan Pit Bull’ları yok etme yetkisi de verilecek. 
     Victoria’da 578 kayıtlı Pit Bull var, ancak kayıtlı olmayan ve melez köpeklerle birlikte bu sayı binleri buluyor. Eyalet Tarım Bakanı Bob Comeron yeni yasa tasarısının toplum yararına olduğunu savunarak, "İnsanlara saldıran ve agresif olan hiç bir hayvan kabul edilemez. Pit Bul’lar ölümcül bir silah" dedi. 
     Pit Bull cinsi köpek yetiştiricileri kulübü yetkilileri ise Pit Bull’ların aslında sakin olduklarını, ancak bu hayvanları besleyen insanların, yanlış eğitimle köpekleri saldırgan hale getirdiklerini savundu. Yeni yasayı da eleştiren Pit Bull yetiştiricileri, Avustralya’da Pit Bull’lardan çok daha saldırgan başka köpek cinslerinin de bulunduğuna dikkat çekti. 
     
</TEXT>
</DOC>
