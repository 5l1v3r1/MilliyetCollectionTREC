<DOC>
<DOCNO> 390807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/yasam/yas01.html </URL>
<DATE> 2005/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Casablanca bu kez sahnede 
</HEADLINE>
<TEXT>


Sinemanın klasiklerinden Casablanca", bir caz müzikali olarak sahneye taşındı. Müzikalde, "tap"tan "tango"ya birçok dans yer alıyor 

Yasemin Bay 

Sinema tarihinin en unutulmaz filmlerinden "Casablanca", tiyatro sahnesine taşındı. Tiyatro Kedi tarafından sahnelenen "Casablanca"nın yönetmenliğini Hakan Altıner üstleniyor. Karizmatik Humphrey Bogart ile özdeşleşen Rick Blain karakterini Atılgan Gümüş'ün, muhteşem Ingrid Bergman'ın Ilsa rolünü Sibel Bilgiç'in canlandırdığı "Casablanca"yı yönetmen Altıner, caz müzikali olarak nitelendiriyor. Müzikalde, koreografilerini Kahraman Nasirov'un yaptığı "tap"tan "tango"ya birçok dans da yer alıyor. 

Casablanca'yı tiyatro sahnesine taşıma fikri nasıl ortaya çıktı 
Hakan Altıner Bunu uzun zamandır düşünüyorduk. "Casablanca"nın özü tiyatro. 1929'da yazılan "Herkes Rick'in Yerine Gelir" adlı oyunun sinemaya uyarlanmış hali. 1929'daki tiyatro oyunundan ve 1942 yapımı filmin senaryosundan yola çıktık. Yapılmış tüm müzikallerden farklı bir format uyguladık. Hem eserin geçtiği dönemin müziklerini hem de bestecimiz Cenk Taşkan'ın 14 özgün bestesini kullandık. 

Sinema tarihinin en ünlü filmlerinden "Casablanca"yı tiyatroya uyarlamak bir risk taşıyor muydu 
H.A. Olabilir ama riski avantaja dönüştürmek zor ve zahmetli bir iştir. Biz buna soyunduk. Evet bir büyük efsane. Ama artık o efsaneyi defalarca seyretmenin müze gezmekten farkı yok. Eseri sahnelerken 1940'lı yılları ve Casablanca'yı hem dekorda hem kostümde koruduk. Konuya sadık kaldık ama işin içerisine çağımızın müziğini, ritmini ve oyunculuğunu getirdik. 

Bogart ve Bergman gibi iki oyuncuyla özdeşleşmiş rolleri canlandırıyorsunuz. Bu sizin için bir risk miydi İzleyicinin Bogart ve Bergman ile karşılaştırma yapacağı endişesini taşıyor musunuz 
Sibel Bilgiç Bunu risk olarak görmüyorum. Beyazperdeyle tiyatro sahnesi çok farklı. Burada daha stilize bir oyun oynuyoruz. O zamanın sineması ile bugün tiyatroya uyarlanan eseri karşılaştırmak büyük bir uçurum. 
Atılgan Gümüş "Casablanca"nın her karesinin çok net hatırlandığını sanmıyorum. Herkes duymuştur ama kimse net olarak bilmez. Bergman ve Bogart ile özdeşleşmiş bu rolleri, bizim üzerimize yakıştıracaklar mı diye düşünmedim. 

Caz müzikali riskli iş 
Caz müzikali tanımlamasını getiriyorsunuz oyun için. 
H.A. Çünkü dönemi en iyi yansıtan müzik formu caz. Bestecimizin müzikleri de caz havasını taşıyor. Caz müzikali yapmak riskli bir iş. Çünkü cazın ruhunda doğaçlama var. Tiyatro ise disiplin işi. 

Her oyuncunun hayali midir bir müzikalde yer almak 
A.G. Müzikal oyunculuk, oyunculuğun zirvesidir. Çünkü bir oyuncunun müzikalde oynayabilmesi için şarkı söyleyebilmesi, müziği bilmesi, dans edebilmesi ve oyuncu olması lazım. O yüzden her oyuncunun hayalidir. 
S.B. Bir ses sanatçısı için canlı şarkı söyleyebilmek ve o anda rol yapabilmek çok önemli. Ben çok zorlandım. İtiraf ediyorum. Zaten bu projede öncelikle şarkı söyleyebildiğim için, sonra da rol yapabildiğim görüldüğü için varım. 

Müzikali çarşamba günleri de farklı bir formatta sunacaksınız. 
H.A. "Casablanca"da atmaya kıyamadığımız onlarca şarkı var. Bunun oyun formatından uzaklaşalım, içine bir anlatıcı koyalım, "Casablanca-Just Music" üst başlığı altında bir çalışma yapalım dedik. Dönemin film şarkıları, caz parçaları seslendirilecek. 
"Casablanca", 3 Kasım'dan itibaren Tiyatro Kedi'de izlenebilir. 0212 216 93 14-15 


</TEXT>
</DOC>
