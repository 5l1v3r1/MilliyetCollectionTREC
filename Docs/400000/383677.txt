<DOC>
<DOCNO> 383677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur23.html </URL>
<DATE> 2005/10/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ev sahibi ile kiracının depozito tartışması ölümle bitti 
</HEADLINE>
<TEXT>

     
     Mehmet YİRUN ÇORLU Tekirdağ , DHA 
     
TEKİRDAĞ'ın Çorlu İlçesi Marmaracık Beldesi'nde, boşalttığı eve ait 500 YTL'lik depozitoyu alamayan kiracı 51 yaşındaki İbrahim Türker, evsahibi ile tartışması sırasında kalp krizi geçirerek yaşamını yitirdi. 
     Marmaracık Beldesi Hürriyet Mahallesi'nde Firdevs Işık'a ait evde 2 yıldır kiracı olarak oturan İbrahim Türker, bir süre önce başka bir ev bularak evi boşalttı. Türker, daha sonra da İstanbul'da oturan ev sahibi Firdevs Işık'ı arayıp durumu bildirdi. Firedvs Işık da boşandığı eşinden olan oğlu Ertan Köseoğlu ile Marmaracık Beldesi'ne gelerek evi kontrol etti. Bu sırada İbrahim Türker, 2 yıl önce depozito olarak verdiği 500 YTL'yi geri istedi. Ancak ev sahibi Işık, üzerinde para olmadığını ve daha sonra vereceğini söyledi. Bunun üzerine Türker ve Işık arasında tartışma çıktı. Tartışma sırasında iyice sinirlenen Türker aniden fenalaşarak olduğu yere yığıldı. Babasının yere yığıldığını gören 17 yaşındaki Muhammed Türker, hemen 112 Acil Servis'e haber verdi. Gelen ambulansla Devlet Hastanesi’ne kaldıran ve kalp kirizi geçirdiği belirlenen Türker, yapılan müdahalere rağmen yaşamını yitirdi. 
     Çorlu Cumhuriyet Savcılığı, Türker'in ölümüyle ilgili soruşturma başlattı. Türker'in cesedi, otopsi için İstanbul Adli Tıp Kurumu'na gönderildi. Savcılığın talimatı ile Türker'le tartışan Ferdevs Işık ile oğlu Ertan Köseoğlu gözaltına alındı. 
     
</TEXT>
</DOC>
