<DOC>
<DOCNO> 394533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/13/son/soneko09.html </URL>
<DATE> 2005/11/13/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Bakan Eker Çiftçimize mazot ve gübre konusunda yardımcı olacağız 
</HEADLINE>
<TEXT>

     Tarım ve Köyişleri Bakanı Mehmet Mehdi Eker, Türkiye'de çiftçinin kullandığı mazot ve gübrenin pahalı olduğunu, mazot ve gübredeki artışları karşılamaya çalışarak yardımcı olacaklarını söyledi. 
     Eker, Konya Ticaret Borsası'nda düzenlenen ''Çiftçinin Sorunları'' adlı toplantıda, tarımın yapısı gereği dünyanın her yerinde desteklendiğini belirtti. 
     Desteklerin bugüne kadar Türkiye ve gelişmiş ülkelerde farklı uygulandığını ifade eden Eker, gelişmiş ülkelerin belli stratejilere göre yaptığı desteğin Türkiye'de mevsimlik ya da seçimlik tarım politikası altında gerçekleştirildiğini bildirdi. 
     Eker, bunun sonucunda da yıllardır istenilen verim ve kalitenin yakalanamadığını vurgulayarak, şunları kaydetti 
     ''Üretici ve tüketici memnun olmadı. Biz AKP olarak böyle önemli bir dönemde göreve geldik. Türk çiftçisine ekonomik ve sosyal destekler vererek, rekabet gücünün artırılması yolunda çalıştık. Bizim destekleme politikamız ile Türkiye, ihtiyacı olan buğdayı içerden karşılamayabilir hale geldi. Daha önce Türkiye, ihtiyacından fazla buğday üretir ancak yılda yaklaşık 1.5 milyon ton kaliteli buğday alırdı. Çünkü kaliteli buğday üretemiyorduk. Bugün yılda 21 milyon ton kaliteli buğday üretiyoruz.'' Daha önce yılda 2 milyon tona yakın mısır ithal edildiğini dile getiren Eker, yapılan desteklerle mısır üretimini de artırdıklarını, Türkiye'nin tarihinde ilk kez ihtiyacının tamamını içerden karşılayacak duruma geldiğini söyledi. 
     Eker, destekleri doğru yerde, ülke menfaatlerini hesaba katarak yapmaları durumunda birçok sorunun kendiliğinden çözüleceğini, bundan sonra desteklerin yeni hazırlanan Tarım Stratejileri Belgesi'ne göre yapılacağını ifade etti. 
     Bundan böyle desteklerin yüzde 50'sini DGD'nin oluşturacağını geriye kalan kısmını ise verimi, kaliteyi artıracak araştırma, geliştirme ve teknoloji desteği şeklinde değerlendireceklerini bildirdi. 
     Çiftçinin rekabet gücünün artırılması için ellerinden geleni yapmaya çalıştıklarını vurgulayan Eker, şöyle devam etti 
     ''Göreve geldiğimizde 760 bin çiftçinin 2.7 katrilyon lira borcu vardı. Bazı çiftçilerin kapısında haciz ve hapis cezaları bekliyordu. Biz borcun 1.5 katrilyonunu sildik, geriye kalanı ise ödenebilir şekilde yapılandırdık. Türkiye'de çiftçinin kullandığı mazot ve gübre pahalıdır, doğrudur. Biz, mazot ve gübredeki artışları karşılamaya çalışarak yardımcı olacağız. Söz verdiğimiz gibi mazota ve gübreye destek verdik. Biz 1 katrilyon liranın üzerinde destek parası ödedik. Yani mazotta 3 yıl öncesine göre artışın yüzde 98'ini karşılamış olduk. Gübrede de artışın tamamına yakınını ödedik. Çiftçinin yükünü hafifletici çalışmalarımız sürecek.'' Eker, toplantının ardından partisinin Konya İl Başkanlığı'nı ziyaret etti. 
     
</TEXT>
</DOC>
