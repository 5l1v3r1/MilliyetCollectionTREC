<DOC>
<DOCNO> 389564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/25/son/sonspo14.html </URL>
<DATE> 2005/10/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Gerets Taraftarlar gol atabilseydi Fener, hep şampiyon olurdu 
</HEADLINE>
<TEXT>

     Galatasaray Teknik Direktörü Eric Gerets, sarı-kırmızılı taraftarları daha fazla tribünlere beklediklerini söyledi. 
     Memorial Hastanesi'nin sponsorluğunu üstlendiği ''11 Altın Adam'' yarışmasının Ağustos ayı jüri toplantısında ''Ayın Teknik Direktörü'' seçilen Eric Gerets, Kalyon Otel'de yapılan eylül ayı jüri toplantısına katılarak hem ödülünü aldı hem de yöneltilen soruları yanıtladı. 
     Ezeli rakipleri Fenerbahçe'nin FB Şükrü Saracoğlu Stadı'nda dolu tribünlere karşı oynamasına karşın, Galatasaray'ın Denizlispor karşısında 8 bin taraftar önünde sahaya çıktığının hatırlatılması üzerine Belçikalı teknik adam, ''Şükürler olsun ki taraftarlar gol atamıyor ve yalnızca sahadaki oyuncular gol yapabiliyor. Eğer taraftarlar gol atabilseydi Fenerbahçe hep şampiyon olurdu. Umarım Galatasaray taraftarı da zamanla tribünleri doldurmaya başlayacak ve takımımızı daha iyi destekleyecek'' dedi. 
     Sezonun geride kalan 10 haftasında kendilerini başarılı gördüklerini kaydeden Gerets, ''Kesinlikle başarılı olduğumuza inanıyorum. Takım olarak tarihimizin en başarılı 9 haftasını geride bıraktık. Tabii ki tam hedeflediğimiz noktada değiliz ama çalışmalarımız tüm hızıyla sürüyor'' derken, saha içinde oyuncuların agresif tutumlarını ise aşırı konsantrasyona bağladı. 
     
     ''FUTBOL DIŞI FAKTÖRLER TAKIMA YAZIK EDER'' 

     Eric Gerets, Galatasaray taraftarlarının yönetim aleyhine devam eden protestolarının takımı etkileyip etkilemediğinin sorulması üzerine, ''Galatasaray Kulübü'nün bir takımı ve bir de yönetimi var. Biz bir aileyiz. Zaman zaman sorunlar olabilir ama sorunlar zaten çözülmek için vardır. Biz sıkıntılarımızı aşıp yolumuza bakacağız. Eğer futbol dışı faktörler takımın gidişatını etkilerse yazık olur'' cevabını verdi. 
     Kamerunlu oyuncusu Saidou'ya da övgüler yağdıran Gerets, takımın başına geldiğinde Brezilyalı yıldız Conceiçao'nun gönderileceğini öğrendiğini anlatarak, ''Saidou'yu antrenmanlarda tanıdım. Eğer Conceiçao gidecekse, Saidou kalmalıydı. Ne kadar harika bir futbolcu olduğunu da geride kalan maçlarda gösterdi'' şeklinde konuştu. 
     
     ''HASAN ŞAŞ ÇOK TEMİZ BİR İNSAN'' 

     Gerets, takımdaki performansı her geçen gün artan Hasan Şaş'ın Denizlispor maçı sonrası hakem Selçuk Dereli'ye küfür ettiğinin rapor edildiği yönündeki bir soru üzerine, şunları söyledi 
     ''Hasan geçen sezon futboldan çok kendi sorunlarıyla uğraşmış. Sezon öncesi de ben kendisiyle konuştum ve böyle devam etmesi halinde takımımda yer bulamayacağını, eski Hasan olması halinde de kadromda mutlaka görmek istediğimi söyledi. O şimdi düzeldi ve hırslı bir şekilde formasını kaptı. Denizlispor maçı sonrası yaşandığı söylenen olaylar maç stresiyle yaşanmış olabilir. Çünkü Hasan çok temiz ve iyi niyetli bir insan. Maçtan 5 dakika sonra hepsini unutmuş ve sakinleşmişti. Belki bir anlık fevrilikle yapmış olabilir'' diye konuştu. 
     Galatasaray'a geldiği andan itibaren kendi adına en fazla cesaret kazandığı ve en fazla cesaretini kırıldığı olayların sorulması üzerine, ''Kolay cesareti kırılacak bir insan değilim. Galatasaray camiası ve taraftarı beni kendilerinden biri olarak kabul edip bana da bunu hissettirdi. Yönetimle iyi bir diyalog içindeyim. Bu rahatlık sahaya da yansıyor'' derken, yabancı oyuncularından Heinz ile Ilic'in performansları için ise, ''İkisi de kendi performanslarından memnun değiller. Bazı oyuncular için daha fazla sabırlı olmak gerekir. Eski takımlarına bakıldığında gösterdikleri performanslar da ortada. Kesinlikle iyi olacaklardır'' yorumunu yaptı. 
     
     MİLLİ TAKIM'A BAŞARI DİLEĞİ 

     Eric Gerets, 2006 Dünya Kupası'na katılabilmek için İsviçre ile baraj maçları oynayacak A Milli Futbol Takımı'na başarı dileklerinde bulundu. 
     Türkiye'nin Almanya ve Arnavutluk maçlarındaki mücadelesiyle ne kadar yürekten ve disiplinli oynayabileceğini gösterdiğini ifade eden Belçikalı çalıştırıcı, ''Özellikle Arnavutluk maçı büyük önem taşıyordu. Play-Off'ta İsviçre'yi de başarıyla geçeceklerdir. Onlara şans diliyor ve Almanya'da görmek istiyorum'' dedi. 

     
</TEXT>
</DOC>
