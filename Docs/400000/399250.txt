<DOC>
<DOCNO> 399250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sondun51.html </URL>
<DATE> 2005/11/30/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Şimon Peres Şaron, barışı getirecek kişidir 
</HEADLINE>
<TEXT>

     İşçi Partisi'nin liderliğini Kasım ayı başında Amir Peretz'e kaptıran İsrail Başbakan Yardımcısı Şimon Peres 82 , eski partisiyle bağlarını tümüyle kopardı. 
     Peres, partisinden ayrıldığını ve gelecek yıl Mart ayında yapılacak seçimlerde Başbakan Ariel Şaron'u destekleyeceğini açıkladı. 
     Günlerdir hakkında İşçi Partisi'nden ayrılıp, Şaron'un yeni partisi İleri'ye Kadima geçeceği söylentileri dolaşan Peres, Barselona'dan dönüşünden sonra Tel Aviv'de düzenlediği basın toplantısında, ''Bu kararı almak kolay olmadı'' diyerek, İşçi Partisi'ndeki siyasi yaşamının sonuna geldiğini söyledi. 
     İşçi Partisi'nde 46 yıllık geçmişi bulunan Peres, ''Ülkeyi partinin üzerinde tutmak gerektiğini biliyorum'' dedi. 
     Barışın canlandırılmasına yönelik katkısının süreceğini söyleyen Peres, ''Kendi kendime, nerede katkıda bulunabileceğimi sordum. Cevabı ise hiç kuşkusuz barış ve barış sürecinin siyasi alanda geliştirilmesi oldu'' diye konuştu. 
     
     BARIŞI GETİRECEK TEK KİŞİ ARİK 
     ''Barışı getirebilecek tek kişinin Arik Ariel Şaron olduğuna inandığını'' söyleyen Peres'in, Şaron'a İsrail'deki takma adı ''Arik'' olarak hitap etmesi dikkati çekti. Peres, bir koalisyon hükümetini götürecek en uygun kişinin de Şaron olduğunu savundu. 
     Peres, Şaron ile yaptığı görüşmelerden hareketle, Şaron'un barışı gerçekleştirme konusunda çok ciddi ve gündemindeki konuları, seçimden sonra tamamlamamakta kararlı olduğunu söyledi. Peres, Şaron'un, seçimlerin ardından hemen bu konuda çalışmalara başlayacağını da kaydetti. 
     Basın toplantısında gazetecilerin sorularını yanıtlamayan Peres, Şaron'un partisi İleri'ye katılıp katılmayacağına, bakanlık görevi üstlenip üstlenmeyeceğine ilişkin bir açıklama yapmadı. 
     İleri Partisi'ne katılması beklenmeyen Peres'in, Şaron'un Mart seçimlerinden başbakan olarak çıkması halinde, Filistinlilerle barış görüşmelerinin özel elçisi ve Galile ile Necef bölgelerinin kalkınmasından sorumlu olacağı bir göreve getirilmesi bekleniyor. 
     Peres, daha önce Yediot Ahranot gazetesine yaptığı açıklamada, siyasi geleceğiyle ilgili yorum yapmaktan kaçınmış , ''Önemli olan, hangi partide olduğunuz değil, gittiğiniz yoldur. Ülkemizi barışa götürmeliyiz. Şaron da bence bu yönde doğru adımlar atıyor'' diye konuşmuştu. 
     
</TEXT>
</DOC>
