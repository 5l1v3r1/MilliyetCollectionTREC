<DOC>
<DOCNO> 350205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/spor/bbas.html </URL>
<DATE> 2005/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan'dan salon sözü 
</HEADLINE>
<TEXT>


Basketbol Ligi'nde tarihteki 12. şampiyonluğunu kazanarak "rakipsizliğini" kanıtlayan Efes Pilsen'in Başkanı Özilhan, önce Avrupa şampiyonluğu, sonra da salon sözü verdi 


Play - Off final serisinde Beşiktaş'ı 4 - 1 geçerek üst üste dördüncü, genel toplamda ise 12. şampiyonluğa ulaşarak bu alanda bir rekora imza atan Efes Pilsen hedef genişletti. 
Lacivert - Beyazlı kulübün Başkanı Tuncay Özilhan, gelecek yıl Avrupa Şampiyonu olmak istediklerini belirterek, "Gerçekten çok mutluyum. Bütün oyuncularımı, teknik heyeti ve yöneticilerimi tebrik ederim. Artık hedefimiz önümüzdeki yıl Avrupa'da şampiyon olmak. Ondan sonra da yeni bir salon yapacağım" dedi. 
Efes Pilsen Genel Menajeri Engin Özerhun ise, üst üste dördüncü kez şampiyon olarak İTÜ'nün rekorunu egale ettiklerini ifade ederek, "Şampiyonluğu 5. kez kazanıp, rekorun sahibi olmak istiyoruz" dedi. Oldukça zorlu bir sezonu geride bıraktıklarını vurgulayan Özerhun, "Fenerbahçe ve Beşiktaş ile çok mücadeleli yarı final ve final serisi yaşadık. Lig şampiyonluğunu kazanmayı çok istiyorduk ve bunu başardık" diye konuştu. 

Kıl payı yenildik 

A Milli Basketbol Takımımız, İtalya'da katıldığı hazırlık turnuvasındaki ilk maçında Yunanistan'a iki uzatma sonunda 107-105 mağlup oldu. İlk yarısını 56-38 geride kapadığı maçın ikinci devresinde 12 Dev Adam arayı kapattı ve normal süre 80-80 sonuçlandı. Büyük çekişme içindeki ilk uzatma 91-91'lik eşitlikle geçilirken, ikinci uzatmada gülen Komşu oldu. Millilerimiz bugün TSİ 19.30'da İtalya, yarın da TSİ 19.00'da Tunus ile karşılaşacak. 


</TEXT>
</DOC>
