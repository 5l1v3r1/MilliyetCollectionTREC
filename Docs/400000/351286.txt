<DOC>
<DOCNO> 351286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/soneko16.html </URL>
<DATE> 2005/06/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
İDO'nun yaz tarifesi yarın başlayacak... 
</HEADLINE>
<TEXT>

     İstanbul Deniz Otobüsleri İDO A.Ş'nin, yarından itibaren yaz tarifesi uygulamasına geçeceği bildirildi. 
     Yapılan yazılı açıklamaya göre İDO, okulların kapanmasıyla birlikte bu yıl bünyesine aldığı şehirhatları vapurlarında da eş zamanlı olarak yaz tarifesi uygulaması başlattı. 
     Buna göre, yaz tatili nedeniyle feribot seferleri artırılarak, günlük sefer sayısı 128'e çıkarıldı. Sezonda, Yenikapı-Bandırma hattında hafta içi 4, hafta sonu 6 sefer yapılırken, Yenikapı-Yalova 8, Pendik-Yalova 13, Eskihisar-Topçular 73 ve Harem-Sirkeci hatları 30 sefere çıkarıldı. 
     Tüm yaz boyunca her gün düzenli olarak Çınarcık-Esenköy, Armutlu-Mudanya, Kumla-Gemlik hafta sonu seferleri ile Marmara'yı birbirine bağlayacak olan İDO, ayrıca iç turizm beldelerinden Avşa ve Marmara Adası'na da her gün deniz otobüsü ve Mavi Marmara yolcu gemisi ile seferlerini sıklaştıracak. 
     Bu arada İDO'nun, 1 Haziran-15 Temmuz tarihleri arasında gerek ''www.ido.com.tr'' web adresinden, gerekse ''444 4 436'' numaralı çağrı merkezinden alınan biletlerde yüzde 10 indirim uygulaması yaptığı kaydedildi. 
     Vatandaşların gişe kuyruklarında beklememelerini amaçlayan çalışmayla daha hızlı ve ucuza bilet alınabilecek. Ayrıca yolcular, 24 saat çağrı merkezinden bilet rezervasyon ve satış için bilgi edinebilecek. 
     
</TEXT>
</DOC>
