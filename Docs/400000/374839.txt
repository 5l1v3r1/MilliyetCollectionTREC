<DOC>
<DOCNO> 374839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sontur18.html </URL>
<DATE> 2005/09/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Denizde palamut bereketi 
</HEADLINE>
<TEXT>

     Murat SANDIKÇI- Davut AKTAŞ SAMSUN, DHA 

      SAMSUN’da balık sezonunun başlamasıyla birlikte gece yarısı Karadeniz’e açılan tekneler, güneşin ilk ışıklarıyla birlikte kasalar dolusu palamutla döndü. Sezonun oldukca bereketli geçeceği sinyalini veren palamutlar, Balık Hali’nde açık arttırmayla kısa sürede satıldı. Su Ürünleri Kooperatifi Başkanı Davut Kıyak, bu sezon bol miktarda balık avlanacağını ve böylece tüketicilerin ucuz fiyattan balık yiyebileceğini söyledi. 
     Karadeniz’de balık avı sezonu bereketli başladı. 4 ay süren yasaklamadan sonra dün gece yarısı Samsun’un 19 Mayıs İlçesi’nden 50 tekneyle Karadeniz’e açılan balıkçılar, rastgele’ diyerek ağlarını denize bıraktı. Balıkçılar, 4 saat süren avlanmadan sonra güneşin ilk ışıklarıyla birlikte barınağa bol miktarda palamutla döndü. Geçen yıllara oranla, sezonun ilk gününde kıyıya balıkla dönmenin mutluluğunu yaşayan balıkçılar, Bu sene denizde bolluk var. Vatandaşlarımız artık ucuz balık yiyecek'' diyerek şükür duası yaptı. 20 yıldır balıkçılık yaptığı belirten 42 yaşındaki Harun Macit ilk kez bu sezon ağların ilk günde balıkla dolduğunu söyledi Kasalara doldurulan balıklar daha sonra açık arttırmadan satılmak üzere Samsun Balık Hali’ne götürüldü. Yüzlerce kasa palamut, açık arttırma usulü satışa çıkarıldı. Palamutların tanesi açık arttırmada 1 YTL’den alıcı buldu. 
     Samsun Su Ürünleri Kooperatifi Başkanı Davut Kıyak, bu yıl balık avında yüzde 80 oranında artış olacağını tahmin ettiklerini belirterek, Sezonun ilk saatlerinde bol miktarda palamut avlandı. Bu da gelecek günlerin daha bereketli geçeceğini gösteriyor. Karadeniz’de bol miktarda balık görülmesi, balıkçıların yasağa uymasından kaynaklanıyor'' diye konuştu. 
     
</TEXT>
</DOC>
