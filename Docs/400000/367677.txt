<DOC>
<DOCNO> 367677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/06/son/sontur16.html </URL>
<DATE> 2005/08/06/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Basın açıklamasına katılan 9 işçi işten çıkarıldı 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi’nin, Kartal Samandıra’daki bir tekstil firmasında işine son verilen sendika üyesi işçilere destek vermek amacıyla işyeri önünde yaptığı basın açıklamasına katılan 9 işçinin iş akitleri feshedildi. 
     Örsan Tekstil A.Ş’den çıkartılan 26 işçiyle ilgili fabrika önünde basın açıklaması yapan Çelebi, çalışanların Anayasa’da kendilerine tanınan hakları kullanarak sendika üyesi oldukları için çok ağır bedeller ödediklerini söyledi. 
     Bu sebeple 26 önder işçinin işten çıkarıldığını, diğerlerinin ise baskı ve tehdit altına çalıştıklarını ifade eden Çelebi, sadece sendika üyesi oldukları için bazı işçilere tuvalet temizliği bile yaptırıldığını ileri sürdü. Çelebi, sendika üyesi olanlara "terörist", DİSK’e de "yasadışı örgüt üyesi" damgası vurulmaya çalışıldığını savunarak, "Bize terörist diyenler asıl teröristlerdir. 
     Bu ülkede şiddete ve teröre en çok karşı çıkan örgüt DİSK’tir. Biz demokrasi, barış ve insan hakları için mücadele veriyoruz" diye konuştu. 
     Yetkililere seslenen Çelebi, buradaki ve Coca Cola işçilerine karşı yapılan baskıların durdurulması gerektiğini vurguladı. 
     Çelebi, mücadelelerini ulusal ve uluslararası alanda sürdüreceklerini kaydetti. 
     Tekstil-İş Sendikası üyeleri, işten çıkarılan Nakliyat-İş Sendikası’na üye Coca Cola fabrikası işçileri ve işten çıkarılan 26 tekstil işçisinin katıldığı basın açıklaması, sloganlarla sona erdi. 
     
     9 KİŞİ DAHA İŞTEN ÇIKARILDI 
     Çelebi’nin açıklaması bittikten sonra işyerine dönmek isteyen Örsan Tekstil’de çalışan 9 işçi, özel güvenlik görevlileri ile bazı işyeri görevlileri tarafından içeri alınmadı. 
     Görevliler bu işçilere, işyerlerini izinsiz terk ettikleri için içeri alınmamaları yönünde talimat aldıklarını söyleyerek, girmelerine izin vermedi. 
     Güvenlik görevlilerine ve işçilerin içeri alınmamasına sinirlenen grup, kapıyı zorlayarak içeri girmek istedi. 
     Bu nedenle aralarında Süleyman Çelebi’nin de bulunduğu grup ile jandarma arasında kısa süreli arbede yaşandı. 
     Grup, jandarma güçleri tarafından kapıdan uzaklaştırıldı. 
     Çelebi, işçilerin neden içeri alınmadıklarına dair işveren noter tasdikli bir tutanak verinceye kadar fabrika önünde ayrılmayacaklarını söyledi. 
     Süleyman Çelebi, avukatlarına da Örsan Tekstil’de çalışan 9 işçinin öğle paydosunda basın açıklamasına katılmak için dışarı çıktıkları ve bir daha içeri alınmadıklarına dair bir tutanak tutturdu. Hazırlanan tutanak orada bulunanlara imzalatıldı. 
     Bir süre sonra Örsan Tekstil’den de jandarma aracılığıyla basın açıklamasına katılan 9 kişiye "çalışma saatinde hiçbir mazeret belirtmeden işyerini terk ederek saat 11.30’da fabrikadan ayrıldıkları ve 4857 sayılı iş Kanunu’nun 25. maddesi gereğince iş akitlerinin feshedildiğini" içeren tebligat gönderildi. 
     Tebligata tepki gösteren DİSK Genel Başkanı Çelebi, şunları kaydetti 
     "Bu yasadışı bir uygulamadır. Adeta engizisyon uygulamasıdır. Bu işyeri ile hukuksal zeminde mücadelemizi sürdüreceğiz. İşverenin yaptığı tüm haksız uygulamaları duyuracağız. İşveren bu yaptığının bedelini ödeyecek. Bu yapılan haksızlıkları uluslararası alana da taşıyacağız ve Örsan Tekstil’i teşhir edeceğiz. Onları uluslararası iş yaptıkları tüm işletmelere de şikayet edeceğiz." İşten çıkarılan işçiler de, dışarıdaki basın açıklamasına katılmalarını önlemek için fabrikanın tüm kapılarının kilitlendiğini ifade ederek, kendilerinin depo kapısından dışarı çıkabildiklerini söylediler. 
     Grup, daha sonra dağıldı. 
     
</TEXT>
</DOC>
