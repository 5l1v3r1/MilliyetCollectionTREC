<DOC>
<DOCNO> 388505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sondun15.html </URL>
<DATE> 2005/10/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Wilma kasırgası, Meksika sahillerinde... 
</HEADLINE>
<TEXT>

     ABD'ye ilerlemesi endişe yaratan Wilma kasırgasının korkutan merkezinin, ünlü dalış adası Cozumel'e ulaştığı açıklandı. 
     Miami'deki Ulusal Kasırga Merkezi hava tahmincileri, kasırganın merkezinin yüzlerce kişinin daha önce tahliye edildiği Cozumel'e ulaşarak adayı vurduğunu söyledi. 
     Kasırga merkezinin yöneticisi Max May Field de, kasırganın büyük zarar yaratabilecek kapasitede olduğunu belirtti. 
     Cozumel'de büyük dalgaların oluştuğu kaydediliyor. 
     
     PAZARTESİ FLORIDA'YA ULAŞACAK 

     Meksika'nın Yucatan yarımadasına doğru hareket eden kasırganın, Küba'nın yanından geçerek pazartesi günü Florida'ya ilerleyeceği hesap ediliyor. 
     Bu arada, Küba'da kasırga nedeniyle alçak bölgelerden tahliye edilenlerin sayısının 370 bini bulduğu bildirildi. Meksika Devlet Başkanı Vicente Fox da, dün gece televizyondan yaptığı ulusa seslenişinde, "Şu anda en önemli şey hayatlarımızı korumak" dedi. 
     Şiddeti 4. kategoriye inen Wilma, Jamaika ve Haiti'de 13 kişinin ölümüne neden olmuştu. 
     
     ON BİNLERCE KİŞİ TAHLİYE EDİLDİ 

     ABD'nin Florida eyaletine doğru ilerleyen Wilma kasırgasının neden olduğu şidetli yağmur ve rüzgar nedeniyle, Meksika sahillerinde binlerce, Küba'da ise onbinlerce kişi güvenli alanlara nakledildi. 
     Meksika'nın ''Maya Riviera'' adı verilen sahil boyunda bulunan lüks otellerdeki turistler barınaklara alınırken, yetkililer, turistler dahil yaklaşık 22 bin kişinin alçak sahil bölgelerinden tahliye edildiğini açıkladı. Yalnızca Cancun'daki bir spor salonunda, dün 1600 kişi geceledi. Halkın güvenliğinin sağlanması için askerlerin devriye gezdiği sokaklarda fırtına etkileri görülüyor. 
     Küba'da ise Meksika ve Belize sahillerini vuran Wilma'ya hazırlık amacıyla 220 bin kişi tahliye edildi. Küba'da ayrıca içme suyu ve gaz stoku yapıldı. 
     
</TEXT>
</DOC>
