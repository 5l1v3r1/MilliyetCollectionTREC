<DOC>
<DOCNO> 376553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonyas12.html </URL>
<DATE> 2005/09/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kadınlar cinselliği artık soruyor 
</HEADLINE>
<TEXT>

     Türkiye Aile Sağlığı ve Planlaması Vakfı TAP Vakfı ile Eczacıbaşı ortaklığıyla yürütülen "Alo Okey Cinsel Sağlık Bilgi Hattı"na kadınların ilgisinin giderek arttığı bildirildi. 
     TAP Vakfı Tıbbi Koordinatörü Dr. Enis Balkan, vakfın Mayıs 2000’den bu yana üreme sağlığı konusunda Eczacıbaşı İlaç Şirketi’nin sponsorluğunda ve Okey kondomlarının tanıtım ve satış kampanyası kapsamında hattı işlettiğini belirtti. 
     Balkan, cinsellik ve cinsel sağlık sorunlarıyla ilgili merak edilenler hakkında doktora gitmekten çekinen kişileri yönlendirmek amacıyla kurulan telefon hattını bugüne kadar yaklaşık 400 bin kişinin aradığını söyledi. 
     Bu yılın ilk 6 ayında arayan 35 bin kişinin kendilerine ulaştığını anlatan Balkan, sayının, tanıtım çalışmalarıyla daha da arttığını, artık, bu numarayı bilen bir grubun da oluştuğunu vurguladı. 
     Hattı arayanların üçte ikisini erkek, üçte birini kadınların oluşturduğunu, ancak, yıllar içinde kadın arayıcı sayısının arttığını dile getiren Balkan, hattı ilk kurulduğu yıllarda arayan kadınların oranının yüzde 20 civarında olduğunu, günümüzde ise bu oranın yüzde 40’a çıktığını bildirdi. 
     Arayan kadın sayısının artmasının dikkat çekici olduğunu ifade eden Balkan, şunları kaydetti 
     "Kadınların cinselliklerini daha çok farketmeleri ve arayan kadın sayısının erkeklere göre oranın artması önemli bir değişim. Ayrıca, arayan kadınların erkeklere oranla daha genç olduğunu biliyoruz. Arayanlar arasında 50-60 yaş üstü erkekler dahi bulunurken, kadınlarda 40 yaşüstü arayanların sayısı çok az. 
     Yapılan araştırmalar, Türkiye’de halkın büyük çoğunluğunun cinselliği halen tabu olarak kabul ettiğini gösteriyor. Çok sayıda kişi cinsel sorun yaşamasına karşın yüz yüze görüşmekten çekiniyor. Alo Okey Cinsel Sağlık Bilgi Hattı, utanan bu kişiler için önemli hizmet oldu. Hat bireylere en azından cinsellikle ilgili bir sorununu ayrıntılı olarak öğrenme şansı veriyor." 
     
     UZMAN DANIŞMANLAR HİZMET VERİYOR- 
     Balkan, uygulamadan yararlanmak isteyenlere uzman danışmanların yardımcı olduğunu, bugüne kadar yaklaşık 40 bin kişinin danışmanlarla görüşme gerçekleştirdiğini belirtti. 
     Danışmanla görüşmelerin küçük ancak, kişi için önemli pek çok konuyu aydınlattığını kaydeden Balkan, şöyle devam etti 
     "Hattı arayanların yaklaşık yüzde 10’u danışmanla da görüşüyor. Bu görüşme aynı hat üzerinden telefonla gerçekleşiyor. Uzman danışmanlarla yapılan görüşmeler yanlış düşünce ve inanışlardan kurtulmayı sağlıyor ya da buna yardımcı oluyor. Yapılan görüşmelerle sorunlu kişilerin bu alanda uzman merkezlere yönlendirilmesi sağlanıyor." Balkan, arayan kişilere, sorunları ne olursa olsun hiçbir şekilde teşhis konmadığını, sadece sorunları veya soruları doğrultusunda sağlık hizmeti kullanmak üzere yönlendirildiğini söyledi. 
     Hattın ülkedeki cinsel sorunları çözmek gibi bir iddiasının olmadığını anlatan Balkan, hattın başvuru kaynağı konumunda bir uygulama olduğunu, kapsamlı olarak donatılmış bu kaynakta cinsel yolla bulaşan hastalıklar konusunda çeşitli ayrıntılı bilgiler, tüm gebeliği önleyici yöntemler ve cinsel işlev bozuklukları konularının yer aldığını bildirdi. 
     Balkan, arayanların çoğunluğunu Doğu ve Güneydoğu Anadolu Bölgesi’nde yaşayanların oluşturduğunu vurguladı. 
     Balkan, hattı arayan erkeklerin erken boşalma, sertleşme güçlüğü, kızlık zarı, anal ilişki ve aile planlaması yöntemleri, kadınların ise orgazm olamama, vajinismus, ilk gece, kızlık zarı, gebelik endişesi gibi konularında bilgi aldığını dile getirdi. 
     
</TEXT>
</DOC>
