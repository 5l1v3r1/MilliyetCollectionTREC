<DOC>
<DOCNO> 358397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonspo09.html </URL>
<DATE> 2005/07/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aziz Yıldırım Alacağımız oyuncu Fenerbahçe içinde bir yıldız olacaktır 
</HEADLINE>
<TEXT>

     Fenerbahçe Kulübü Başkanı Aziz Yıldırım, ''Adama göre yer düşüncesi, takımda mutlaka yıldız bir oyuncu olmalı düşüncesi artık Fenerbahçe'de yerini, ihtiyacımızın olduğu yere adam almak düşüncesiyle değiştirmiştir. Zaten alacağımız oyuncu Fenerbahçe içinde bir yıldız olacaktır'' dedi. 
     Aziz Yıldırım, sarı-lacivertli kulübün aylık resmi yayın organı Fenerbahçe Dergisi'nin Temmuz sayısında yer alan yazısında, geride kalan bir aylık süre içersinde yazılı basının çoğunda Fenerbahçe'nin dünya çapındaki oyuncularla yaptığı transfer görüşmeleri, ön anlaşmalar ya da anlaşmak üzere olduğu hayali haberlerin gündeme geldiğini belirterek, ''Bazı haberlerde ise transferi bitmiş oyuncular bile Fenerbahçe adına alındı, sözleşmeleri yapıldı. Hatta basınımızın bir bölümü verdikleri bu haberlerde mahreç olarak yabancı medya gruplarının isimlerini kullandı'' dedi. 
     Fenerbahçe Kulübü'nün sadece Türkiye'de değil, dünyanın diğer ülkelerinde yayınlanan gazetelerdeki spor haberlerinde de gündemi işgal ediyor olmasının hiç şüphesiz camiaları için gurur verici olduğunu kaydeden Yıldırım, ''Ancak biz Fenerbahçe Kulübü olarak bugüne kadar olduğu gibi bundan sonra da başarılarımızla gündemi oluşturmalıyız. Çünkü izlediğimiz ekonomik büyüme ve gelişme sayesinde yeni dönemde hep bir adım daha önde olmanın hesaplarını yapmak zorundayız'' şeklinde konuştu. 
     
     TRANSFER POLİTİKASI 

     Havuz gelirlerinin dağılımı konusundaki taleplerini, oyuncularının AB statüsünde oynatılması için başlattıkları girişimleri, kazandıkları 100 liranın 60 lirasını devlete veren bir spor kulübünün isteği olarak nitelendiren Kulüp Başkanı Yıldırım, şunları kaydetti 
     ''İşte, transfer politikamız da bu düşüncenin ürünüdür. Adama göre yer düşüncesi, takımda mutlaka yıldız bir oyuncu olmalı düşüncesi artık Fenerbahçe'de yerini, ihtiyacımızın olduğu yere adam almak düşüncesiyle değiştirmiştir. Zaten alacağımız oyuncu Fenerbahçe içinde bir yıldız olacaktır. 
     Bir diğer konu ise Fenerbahçe Kulübü'nün kendi yıldızını yaratma konusunda attığı yeni adımdır. Hollandalı Joob Lensen'in altyapımızda Eğitim ve Geliştirme Direktörü olarak göreve başlaması da kulüplerimiz arasında bir ilk olma özelliğini koruyacaktır. 
     Basınımızın yeteri kadar ilgi göstermediği, ancak ben ve yönetim kurulundaki diğer arkadaşlarımı çok heyecanlandıran bu yeni girişim ile gerek kendi oyuncularımız, gerekse hocalarımızın yetişmesi konusunda sadece Fenerbahçe değil, Türk futbolu da fayda sağlayacak diye düşünüyorum. Hollandalıların ellerindeki yetenekli oyuncuları geliştirmekte, onları keşfetmek konusunda dünya sıralamasında kaçıncı oldukları hepimizin malumudur. Burada hepimize düşen görev Avrupalıların profesyonel anlayışına güvenmek olmalıdır.'' 
     
     ''HER ŞEY ÇOK GÜZEL OLACAK'' 

     Fenerbahçe Şükrü Saracoğlu Stadı'nda müze oluşturma hazırlıklarının da yoğun bir biçimde devam ettiğini belirten Aziz Yıldırım, şu ifadeleri kullandı 
     ''Bir tarafta numaralı tribün inşaatı, sahanın yenilenmesi, diğer tarafta müzenin her geçen gün yavaş yavaş ortaya çıkıyor olması, sıcak günler yaşadığımız şu yaz günlerinde bile Fenerbahçe'deki temponun düşmemesi hepimizi daha da mutlu edecek günleri beraberinde getirecek. Yönetici arkadaşım Nihat Özbağı Ankara'dan İstanbul'a taşınarak stadyumdaki locasını şantiye haline getirdi. Gerek inşaatta gerekse müzemizde gece-gündüz çalışma devam ediyor. Çok değil 3-4 ay sonra her şey çok güzel olacak.'' 
     
</TEXT>
</DOC>
