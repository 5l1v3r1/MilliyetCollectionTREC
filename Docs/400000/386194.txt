<DOC>
<DOCNO> 386194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/sonyas14.html </URL>
<DATE> 2005/10/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Prematüre bebekle fotoğraf çektiren hemşireler işten atıldı 
</HEADLINE>
<TEXT>

     Polonya'da, prematüre bir bebeği fotoğraf çektirmek için kuvözden çıkaran iki hemşire işten atıldı. 
     Gazetelerde çıkan haberlerde, gece nöbetinde çekilmiş fotoğraflar yayımlandı. 
     Fotoğraflardan birinde, hemşirelerden birinin iki avcunu ancak kaplayacak büyüklükte, solunum tüpleri burnundan sarkan, ağlayan bir bebekle gülümseyerek poz veren hemşireler görülüyor. 
     Başka bir fotoğrafta ise bir hemşire, bebeği önlüğünün cebine sokarken görülüyor. 
     Katowiçe'deki kadın doğum ve çocuk hastanesi sözcüsü Anna Kidawa, olayı duyar duymaz hemşireleri açığa aldıklarını ve işten atacaklarını söyledi. Kidawa, savcılığa da suç duyurusunda bulunulduğunu belirtti. 
     
</TEXT>
</DOC>
