<DOC>
<DOCNO> 361473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/son/sontur37.html </URL>
<DATE> 2005/07/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mafya babası olsaydı sahip çıkılırdı" 
</HEADLINE>
<TEXT>

     Fatih KARAÇALI ADANA, DHA 

ÇALIŞMAK için gittiği Libya’da 10 yıl önce cinayet zanlısı olarak tutuklanan ve yargılama sonunda idam cezasına çarptırılan 39 yaşındaki Yunus Özkan'ın cezasının perşembe günü infaz edildiği haberi Adana’daki evine bomba gibi düştü. Yunus Özkan'ın sahipsizliğin kurbanı olduğunu ileri süren yakınları, Bunlar mafya babası olsaydı, hükümetimiz sahip çıkar, Türkiye’ye getirir burada yargılardı. Libya hükümetinin zalimce kararına teslim etmezdi'' diyerek sitem etti. 
     Libya’da yıllardır tutuklu bulunan Yunus Özkan'ın idam edildiği haberinin duyulması üzerine Havutlu Beldesi’ndeki evinde toplanan yakınları ağıtlar yaktı. Bazıları arapça konuşan Yunus Özkan'ın yakınları, annesi Katibe Özkan’ın, tutuklanan oğlunun acısına dayanamadığı için bir yıl önce, babasının da daha önce öldüğünü anlattı. Yakınları, Yunus Özkan’ın fotoğrafını öpüp, gömleğini koklayarak acılarını hafifletmeye çalıştı. 
     Yunus Özkan'la birlikte aynı cinayetten tutuklanan Selim Aslan adlı bir başka Türk vatandaşını da idam eden Libya hükümetini gaddarlıkla, Türk hükümetini de vatandaşlarına sahip çıkmamakla suçlayan kadınlar, Arapça feryatlar edip ağıtlar yaktı. Kadınların bu şekilde konuşmalarına tepki gösteren ailenin yakınlarından biri, Libya’da başka Türkler de bulunuyor, onlara zarar gelmemesi için susun'' diyerek müdahalede bulundu. 
     Kardeşinin cenazesinin getirilmesi için girişimlerde bulunan 45 yaşındaki Selahattin Özkan, Kardeşim 21 yıl önce çalışmak için gitmişti. Bekardı. Mobilya ustası olarak çalışan Yunus zaman zaman Adana’ya gelip gidiyordu. Ama o cinayet iddiası ortaya atıldıktan sonra tutuklandı. 10 yıldan beri de yüzünü bile görememiştik. Perşembe akşamı acı haberi duyduk. Canlı getiremedik, bari cenazesini getirip memleketinde toprağa verelim istiyoruz'' dedi. 
     
</TEXT>
</DOC>
