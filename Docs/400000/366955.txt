<DOC>
<DOCNO> 366955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun16.html </URL>
<DATE> 2005/08/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kadın yolcu, uçak havadayken kapısın açmaya çalıştı... 
</HEADLINE>
<TEXT>

     ABD'de bir kadın yolcu, uçak havadayken kapısını açmaya çalıştı. 
     Polisin açıklamasına göre, 52 yaşındaki Floridalı kadın, dün United Airlines havayolları şirketine ait yolcu uçağı Seattle havaalanına inişe geçtiği sırada, koltuğundan kalkarak çıkış kapısını açmaya çalıştı. Uçağın o sırada 1200 metre irtifada olduğu belirtildi. 
     Seattle-Tacoma uluslararası havaalanı sözcüsü Bop Parker, kadın yolcunun kapının kolunu, kokpitte ikaz lambasını yakacak kadar çevirmeyi başardığını söyledi. 
     Uçuş hostesinin kadını koltuğuna oturmaya ikna ettiğini belirten Parker, diğer yolcuların kadının kapıyı açabileceği ihtimali üzerine kemerleri bağlı şekilde koltuklarında oturduklarını kaydetti. 
     Kadının, uçak indikten sonra tutuklandığı ve psikolojik durumu hakkında inceleme yapıldığı bildirildi. 
     
</TEXT>
</DOC>
