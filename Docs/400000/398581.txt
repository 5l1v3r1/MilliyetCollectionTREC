<DOC>
<DOCNO> 398581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sondun16.html </URL>
<DATE> 2005/11/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İngiliz Kraliyet Ailesi'nde yeni bir skandal... 
</HEADLINE>
<TEXT>

     İngiliz Devlet Arşivi'nin üzerindeki gizlilik kaldırılarak kamuyouna açıklanan belgeleri, Kraliçe II. Elizabeth'in annesinin dayısı Clarence Dükü'nün Margery Haddon adlı bir kadından gayri meşru çocuk sahibi olduğu iddialarını ortaya koydu. 
     Belgelere göre, iddialar, Clarence Dükü ile 1889 yılında Hindistan'a yaptığı ziyaret sırasında tanışarak ilişki yaşayan ve ertesi yıl bir çocuk dünyaya getiren evli bir kadın olan Margery Haddon tarafından dile getirildi. 
     İngiliz Devlet Arşivi belgeleri, Kraliyet ailesinin bu kadının iddialarının duyulmaması için Scotland Yard'ın gizli polis birimini kullandığını gösterdi. 
     Belgelere göre, Clarence Dükü'nün 1892'de grip salgını sonucunda yaşamını yitirmesinden sonra İngiltere'ye gelen Haddon, 1914 yılında Buckingham Sarayı'nın önünde sarhoş olarak görüldü ve çocuğunun babasının Clarence Dükü olduğunu söylemesi üzerine uzaklaştırıldı. 
     Polis teşkilatı Scotland Yard'ın özel biriminin başkanı aynı yıl Kraliçe'nin özel sekreteriyle görüştü. Bu görüşmenin ardından Haddon, Clarence Dükü'nden olan oğlu Clarence Haddon ile birlikte, ellerine uçak biletleri ve cüzi miktarda para verilerek Hindistan'a geri gönderildi. 
     Bu olaydan yıllar sonra, bu kez oğul Clarence Haddon'un İngiltere'ye gelerek Clarence Dükü'nün oğlu olduğunu iddia ettiğini, ancak kendisine deli muamelesi yapıldığını belirten Daily Mail gazetesi, devletin resmi belgelerinin ana-oğulun iddialarının ortaya çıkmasının İngiliz polisi tarafından engellendiğini kanıtladığını yazdı. 
     Bu arada, Buckingham Sarayı sözcüsü, belgelerde anlatılanlarla ilgili yorumda bulunmadı. 
     
</TEXT>
</DOC>
