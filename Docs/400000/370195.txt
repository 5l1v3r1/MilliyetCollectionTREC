<DOC>
<DOCNO> 370195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/yazar/sazak.html </URL>
<DATE> 2005/08/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
PKK referansı 
</HEADLINE>
<TEXT>


Başbakan Erdoğan'ın 'Kürt sorununun demokrasi içinde çözüleceği' mesajını verdiği Diyarbakır gezisinin ardından PKK silahlı eylemlere son verecek mi Bu konuda bazı 'olumlu' sinyaller geliyor. 
15 yılda 30 bin insanımızı teröre kurban verdikten sonra Kürt hareketine 'PKK referansı' ile meşruiyet kazandırmak olanaksızdır. 
Erdoğan'la görüşen aydınlar heyetinden Osman Kavala'nın Milliyet'te çıkan tespiti önemlidir "Bence PKK, büyük ölçüde referanslarını geçmişten alıyor. Bir açıdan geleneksel Kürt isyanlarına benzetilebilir. Tabii, Sayın Baykal'ın söylediği gibi siyasi projeleri de var. PKK, 'Bağımsız Kürdistan' hedefini bir dönem benimsiyordu. Sonra vazgeçildiğini söylediler. Dünya da, Türkiye'de değişti." 
1990'lardaki 'değişim' sürecinde en büyük savrulmayı PKK'nın 'terör'le özdeşleşmiş lideri Abdullah Öcalan yaşadı. İmralı'ya konulduktan sonra Türkiye'yi iç savaşın eşiğine getirmesine neden olan 'ayrılıkçı' düşünceyi terk etti. 
2003 yılında çıkan 'Savunması'nda Öcalan, 'Demokratik Cumhuriyet'i savunurken, bundan sonraki taleplerin 'şiddet içermeyen ve ayrılığı savunmayan nitelikte olması' gerektiğini ilan ediyor "Demokratikleşmesini Kürt reformu ile tamamlamış bir Türkiye, çağdaş uygarlığın bir gereği olarak AB'de yerini alırken, Ortadoğu başta olmak üzere Kafkasya, Balkanlar ve Orta Asya'ya yönelik etkileme gücünü artıracaktır." 
Kürt milliyetçiliğine, Irak'ta ABD himayesinde 'İkinci İsrail' kurulmasına karşı çıkan bir Apo. Bunları söylerken, PKK nedeniyle soluğu kesilmek, parçalanmak istenen Türkiye'ye yönelik 'siyasi suikast'ı unutturmak istiyor. Öcalan, PKK ile 'silahlı mücadele' yolunu seçti ve kaybetti Geride binlerce gözü yaşlı insan bıraktı. Güvenliğe giden yüz milyar dolar Güneydoğu'ya harcansa bugünkü yoksulluk önlenirdi. Terörü seçenler tarih boyunca şiddetin bedelini ödemişlerdir. 
Türkiye ise AB sürecinde 'idam cezası'nı kaldırdığı için Apo cezasını İmralı'da tamamlayacak. Öcalan, 6 yıldır 'silahlı hareketi' reddediyor. PKK savaşı kaybetmese, Apo yakalanmasaydı 'ayrılıkçı hareket' bugünkü 'çizgi'ye gelmeyecekti. 
PKK üzerinden siyasallaşma kabul görmez. Ancak 'etno milliyetçilik' körüklenir. Bu gerçeği Kürtlerin de kabul etmesi ve eski DEP'li Orhan Doğan'ın Radikal'de dile getirdiği 'Kürt sorununun çözümü için PKK ile görüşme süreci başlayacak, Öcalan bir gün serbest kalacak' türü düşüncelerle bir yere gidilemeyeceğinin anlaşılması gerekiyor. 



</TEXT>
</DOC>
