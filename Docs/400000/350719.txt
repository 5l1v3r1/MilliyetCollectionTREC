<DOC>
<DOCNO> 350719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sonsiy04.html </URL>
<DATE> 2005/06/10/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye'ye ikinci yeniden yargılama şoku 
</HEADLINE>
<TEXT>

     Yeniden yargılama talebi önce reddedilen, 4713 Sayılı Yasa kapsamında yaptığı başvuru ise 2 senedir Anayasa Mahkemesi’nde bekleyen ÖZDEP, Türkiye’yi Avrupa Konseyi’ne şikayet edecek. Kapatılan TBKP ve HEP de aynı durumda. 
     Abdullah Öcalan’ın yeniden yargılanması tartışılırken, yeniden yargılanmayı bekleyenler, Avrupa Konseyi’ne başvurma yolunu seçti. Yeniden yargılama talebi 2 senedir karara bağlanmayan ÖZDEP, AİHM kararının uygulanması için Avrupa Konseyi’ne başvuracak. 
     
     ÖZDEP 1994’TE KAPATILDI 
     Mevlüt İlik başkanlığındaki Öz-Dep, 1994 yılında Anayasa Mahkemesi tarafından kapatıldı. Avrupa İnsan Hakları Mahkemesi, 8 Aralık 1999 tarihinde, partinin kapatılmasının Avrupa İnsan Hakları Sözleşmesi’ne aykırı olduğuna karar verdi. 
     ÖZDEP, bunun üzerine, yeniden yargılanabilmek için Anayasa Mahkemesi’ne başvurdu. Ancak, Anayasa Mahkemesi 1999 yılında başvuruyu reddetti. 
     
     4713 SAYILI YASA 
     Bu gelişmelerin ardından, uyum yasaları kapsamında, ocak 2003’te AİHM kararları bakımından muhakemenin iadesi yoluna gidilmesini kolaylaştıran 4713 Sayılı yasa kabul edildi. 
     ÖZDEP, 7 Mart 2003 tarihinde, 4713 Sayılı yasa uyarınca yargılanmanın yenilenmesi için başvuruda bulundu. Anayasa Mahkemesi, bunun üzerine, Yargıtay Cumhuriyet Başsavcılığı’ndan görüş istedi. Yargıtay Cumhuriyet Başsavcılığı, 26 Mart 2003’te Anayasa Mahkemesi’ne gönderdiği görüşte, yeniden yargılamanın yapılamayacağını ifade etti. 
     
     2 YILDIR BEKLİYORLAR 
     Ancak, tüm bu işlemlerin sona ermesine rağmen, Anayasa Mahkemesi halen karar vermiş değil. ÖZDEP, mart 2003’ten bu yana, Yüksek Mahkeme’nin vereceği kararı bekliyor. Anayasa Mahkemesi yetkilileri, iş yükünden kaynaklı, yeniden yargılama konusunda karar verilemediğini bildirdi. 
     
     AVRUPA’YA YENİDEN YARGILAMA ŞİKAYETİ 
     Bunun üzerine, ÖZDEP’in avukatları, Avrupa Konseyi Bakanlar Komitesi’ne başvurmaya karar verdi. Başvuruda, Türkiye’nin 2 sene boyunca yeniden yargılamaya ilişkin bir karar vermemesi şikayet konusu yapılacak. AİHM kararının uygulanması için Bakanlar Komitesi’nin devreye girmesi talep edilecek. 
     
     ÖCALAN’I ETKİLİYOR 
     ÖZDEP konusunda Anayasa Mahkemesi’nin tutumunun, AİHM’in, adil yargılanmadığına karar verdiği Abdullah Öcalan davasını da etkileyeceği ifade ediliyor. 
     
     TBKP VE HEP DA AYNI DURUMDA 
     TBKP de ÖZDEP’le aynı durumda bulunan partilerden. 
     TBKP, 16 Temmuz 1991 yılında Anayasa Mahkemesi tarafından kapatıldı. AİHM, 30 Ocak 1998’de partinin kapatılmasının AİHS’ne aykırı olduğuna karar verdi. TBKP, 23 Ekim 2003 tarihinde Anayasa Mahkemesi’ne başvurarak, 4713 Sayılı Yasa uyarınca, yargılanmanın yenilenmesi talebinde bulundu. 
     Anayasa Mahkemesi’nin başvurduğu Yargıtay Cumhuriyet Başsavcılığı, 13 Kasım 2003 tarihli görüşünde, yargılamanın yenilenemeyeceğini ifade etti. Bu tarihten yana, TBKP davasında, yargılanmanın yenilenmesi açısından ilerleme sağlanamadı. 
     TBKP’nin de önümüzdeki günlerde Avrupa Konseyi Bakanlar Komitesi’ne başvuracağı bildirildi. 
     Anayasa Mahkemesi tarafından kapatılan, ancak AİHM’in, kapatma kararını AİHS’e aykırı bulduğu HEP de yargılamanın yenilenmesi talebinde bulunmuştu. 
     
</TEXT>
</DOC>
