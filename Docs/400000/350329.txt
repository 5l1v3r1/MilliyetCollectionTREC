<DOC>
<DOCNO> 350329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/soneko34.html </URL>
<DATE> 2005/06/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
BDDK Başkanı Tezgah altı faiz konusu inceleniyor 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, bankaların leasing faaliyetlerinde bulunmamaları gerektiğini belirterek, ''Biz görüşümüzü bu şekilde bildirdik. Meclis bu konuda bir değişiklik yapar mı, yaparsa nasıl yapar Tamamen kendi takdirleridir'' dedi. 
     Bilgin, Euromoney tarafından düzenlenen ''23. Dünya Leasing Kongresi''nde yaptığı konuşmada, Türkiye'de bankacılık ağırlıklı olan finansal sektörde leasingin payının yüzde 1.2 civarında olduğunu kaydetti. 
     Leasingin bankalar aracılığıyla finansman bulmakta zorluk çeken KOBİ'ler için önemli bir finansal alternatif oluşturduğuna dikkat çeken Bilgin, ''Kayıt dışılığın KOBİ'lerde daha fazla olduğunu göz önünde bulundurduğumuzda, KOBİ'lerin leasing şirketleri için iyi bir potansiyel oluşturması şeffaflığı da artıracaktır'' diye konuştu. 
     Tevfik Bilgin, Türkiye'de leasingin özel sektör yatırımlarındaki payının yüzde 7 civarında olduğuna işaret ederek, makro ekonomik istikrarın artmasıyla birlikte bu oranın gelişmiş ülkelerdeki yüzde 10-30 arasındaki seviyelere çıkması gerektiğini söyledi. 
     Birçok ülkede leasingin düzenleme ve denetlemesinin bankacılık faaliyetlerinden ayrı olarak görüldüğünü belirten Bilgin, şunları kaydetti 
     ''Leasing finansal sistemin bir parçası olmasına rağmen, denetimi ve düzenlenmesinde farklı bir yaklaşıma ihtiyaç vardır. Bizim BDDK olarak leasing sektörüne yaklaşımımız bankacılıktan farklıdır. Sektördeki yeni talepleri ve trendleri göz önünde bulunduran BDDK, bu konuda gerekli bütün düzenlemeleri 2005 yılı içinde hazırlayacaktır. Leasing şirketlerinin düzenleme ve denetlemesi hala Hazine'nin sorumluluğu altındadır. Ancak bu görev, Meclis'te ele alınan yasa taslağı ile BDDK'ya geçecektir. Böylece koordinasyon sorunu ortadan kalkacak, düzenleme ve denetleme faaliyetleri daha da verimli hale gelecektir.'' 
     
     ''LEASİNG, BANKACILIKTAN AYRI BİR ÇALIŞMA ALANI'' 
     Tevfik Bilgin, soruları da yanıtlarken, göreve geldiklerinden bu yana bankacılık ve kredi kartlarıyla ilgili olmak üzere 2 taslak hazırladıklarını, 3. taslağın leasing sektörüyle ilgili olacağını söyledi. 
     Leasing sektörüyle ilgili ayrı bir kanun yapma hazırlıklarının devam ettiğini kaydeden Bilgin, ''Meclis'te şu anda görüşülen kanun geçtikten sonra, bunu ilgili taraflarla görüşüp sonuçlandırarak Sayın Bakan'a arz ederiz. Amacımız şu andaki mevcut düzenlemenin eksik yanlarını ve geçen 20 yılda üzerinde durulmayan hususları bir araya getirip kalitesini biraz daha yükseltmek, yeni trendlere ve dünyadaki gelişmelere uyumlu düzenlemeler yapmak'' şeklinde konuştu. 
     Bilgin, bankacılıkla ilgili taslakta bankaların faaliyetlerini tek tek belirttiklerini anlatarak, şöyle devam etti 
     ''En sonunda da şunu söyledik. Bankalar bunları bunları yapamaz. Yapamaz dediğimiz şeylerden biri de leasing faaliyetleriydi. Yani bankalar leasing faaliyetinde bulunmazlar diyoruz. Bunu söylememizin nedeni, geçmişten beri bu faaliyetlerin bankalar tarafından yapılmaması ve gayrimenkul üzerine işlemlerin şu andaki kanunda da yasaklanmış olmasıydı. Biz görüşümüzü bu şekilde bildirdik. Ama Meclis bu konuda bir değişiklik yapar mı, yaparsa nasıl yapar Tamamen kendi takdirleridir.'' 
     
     ''TEZGAHALTI FAİZ'' 
     BDDK Başkanı Bilgin, ''Bazı bankaların tabela faizinin üstünde faiz uyguladığı iddia ediliyor. Siz ne düşünüyorsunuz '' sorusunu da, ''Biz konuyu çok yakından biliyoruz. Bu tezgah altı faizdir. Geçmişte de çok olmuştur. Konu incelenmektedir'' şeklinde yanıtladı. 
     Faize ilişkin düzenlemelerin uzun süre önce Merkez Bankası tebliğleriyle yapıldığını hatırlatan Bilgin, ''Belki o tebliğlerin veya düzenlemelerin de gözden geçirilmesi lazım. Biz gerekli çalışmalarımızı bitirmek üzereyiz. Merkez Bankası ile de bu konudaki görüşlerimizi paylaşacağız'' dedi. 
     
</TEXT>
</DOC>
