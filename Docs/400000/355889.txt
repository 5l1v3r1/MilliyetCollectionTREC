<DOC>
<DOCNO> 355889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/27/son/sonsiy06.html </URL>
<DATE> 2005/06/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Dokunulmazlığın kaldırılması... 1.9 milyon dilekçe TBMM'ye götürüldü 
</HEADLINE>
<TEXT>

     CHP Kadın Kolları üyeleri, milletvekili dokunulmazlıklarının kaldırılması talebiyle Türkiye genelinde topladığı dilekçeleri bir kamyonetle TBMM’ye götürdü. 
     Güldal Okuducu başkanlığındaki CHP Kadın Kolları üyeleri, sabah saatlerinde CHP Ankara İl Başkanlığı önünde toplandı. 
     CHP önlükleri ve şapkalar giyen, "Ey iktidar Dokunulmazlığın arkasına saklanma. Çık ortaya, hesap ver" dövizleri taşıyan üyeler, Türkiye genelinde toplanan ve yaklaşık 1 milyon 900 bin adet olduğu bildirilen dilekçeleri, illere göre paketlenmiş halde kamyonete yüklendikten sonra TBMM’ye yürüyüşe geçti. Yürüyüşe bazı CHP milletvekilleri ve Ankara İl Başkanı Hakkı Suha Okay da katıldı. 
     Gruptakiler, güvenlik güçlerinin uyarısı üzerine, taşıdıkları dövizler ile üzerlerindeki önlük ve şapkaları çıkardıktan sonra TBMM’ye girdi. 
     CHP Kadın Kolları üyeleri, milletvekili dokunulmazlıklarının kaldırılması talebiyle Türkiye genelinde topladığı 1 milyon 860 bin dilekçeyi, TBMM’de CHP Grup Başkanvekili Ali Topuz’a teslim ettiler. 
     CHP Kadın Kolları Genel Başkanı ve İstanbul Milletvekili Güldal Okuducu, dilekçelerin teslimi sırasında yaptığı konuşmaya, "Dilerim ülkemiz bir gün, bu salonda bulunan kadın üyelerimiz kadar milletvekilimiz olduğu bir görüntüye kavuşsun" diyerek başladı. 
     CHP Kadın kolları üyelerinin, partinin politikalarına sahip çıkarak Türkiye genelinda başlattığı milletvekili dokunulmazlığının kaldırılması ile ilgili kampanyayı büyük bir başarı ile tamamladığını belirten Okuducu, yurt genelinde düzenledikleri etkinliklerle kamuoyunun dikkatini bu konuya çekmeyi başardıklarını söyledi. 
     Kampanyaya katılanların büyük bölümünün CHP’li olmadığını ve her siyasal görüşten insanların bu kampanyaya katıldığını ifade eden Okuducu, "Bunların içinden iktidar partisinin kadın kolları üyeleri bile var" dedi. 
     Dilekçelerin bir bölümünde imza yerine parmak basıldığını belirten Okuducu, bu insanların cahil kalmalarında en büyük rolü üstlenen sistem temsilcilerine karşı yapılan bu çıkışın, Türk demokrasisinin geleceği açısından büyük umut olduğunu ifade etti. 
     Bundan sonra sorumluluğun TBMM’de olduğunu kaydeden Güldal Okuducu, sözlerini şöyle tamamladı 
     "Ancak simdi sizi bir umut kırıklığına uğratacağım. Topladığımız bu imzaları maalesef TBMM’nin Başkanına veremeyeceğiz. Çünkü TBMM Başkanı milyonlarca sese 5 dakika ayıracak vakit bulamadı. Ben 1 milyon 860 bin imzayı Meclis Başkanı’na verememekten büyük üzüntü duyuyorum." 
     
     "ADAM GİBİ SÖZ VERDİ" 

     CHP Grup Başkanvekili Ali Topuz da konuşmasında, dokunulmazlıklarla ilgili Türkiye’nin bugün yaşadığı sorunların Başbakan Recep Tayyip Erdoğan’ın tutarsızlığından kaynaklandığını ileri sürdü. "Başbakan televizyonlarda ’dokunulmazlıkları kaldıracağız’ diye adam gibi söz verdi" diyen Topuz, bu sözlerin iktidara gelinmesinin ardından tutulmadığını söyledi. 
     Başbakan Erdoğan’ın 1-2 gün önce yaptığı açıklamada, bazı AB liderlerini sözlerini tutmamakla suçlayarak, Ben kemik gibi adam severim diye konuştuğunu hatırlatan Topuz, "Kemik gibi adamı hepimiz severiz. Ama kemik gibi adam lastik gibi olursa sevmeyiz. Başbakan verdiği sözleri tutmayan bir insan olarak tarihte yerini alacaktır" diye konuştu. 
     Türkiye’nin temel sorununun AKP ve Recep Tayyip Erdoğan olduğunu ve ancak bunlardan kurtulduğu zaman ülkenin aydınlığa çıkacağını savunan Topuz, şunları söyledi 
     "Başbakan ve iktidar hakkında Türkiye açısından önem taşıyan bazı çevrelerin dile getirdiği eleştiriler, Başbakanın Türkiye ve dünya açısından nasıl işe yaramadığını ortaya koyuyor. 
     İktidar ve Recep Tayyip Erdoğan’ın temel eksikliği, bilgi eksikliğidir. Bunların Türkiye’yi yönetecek takati yoktur. Onun için her işi IMF’ye, AB’ye ve ABD’ye havale edip, onların dediklerini yapıyorlar. Çünkü bilgileri yok. 
     Başbakan akaryakıt zammına karşı çıkmış... Peki o zamları biz mi yaptık ki Başbakan karşı çıkıyor. Sen bir mekanizma kurdun ve zamlar yapılıyor, eğer yanlış varsa düzelt, neye karşı çıkıyorsun. Kendi kendini şikayet ediyor sayın Başbakan. 
     Biz CHP olarak bugüne kadar tüm iyiniyetimizle TBMM’de görev yaptık ve hala yapmaya devam ediyoruz. İktidarı yapılan her yanlışta uyardık ve bazı doğrulara bizim katkımızla ulaştılar. Ancak CHP’nin de sabrının taşabileceğini ve taştığı zaman ne olacağını düşünmelidirler. 
     Biz hiçbir kıskançlık içinde değiliz ve olmayacağız. Ama uyarıyoruz, bizim sabrımızı taşırmasınlar, eğer taşarsa onlara TBMM’yi de Türkiye’yi de dar ederiz." 
     
</TEXT>
</DOC>
