<DOC>
<DOCNO> 387411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/son/sontur09.html </URL>
<DATE> 2005/10/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sağanak, kar, soğuk... 
</HEADLINE>
<TEXT>

     MİLLİYET İNTERNET 

Kış erken kapıyı çaldı. Yağışlı hava tüm yurtta etkisini sürdürürken Uludağ, Bolkar, Saklıkent ve Erciyes'te hafta sonu yılın ilk karı düştü, Batı Karadeniz'in yüksek kesimlerinde ise bugün kar bekleniyor. Yeni haftayla birlikte Ege ve Batı Akdeniz dışında tüm bölgeler yağış alıyor. 
     Kuzey iç ve doğu kesimlerde 8 derece düşen hava sıcaklığı perşembeden itibaren tekrar artacak. Hava sıcaklıkları İstanbul'da 15, Ankara ve Trabzon'da 10, Erzurum'da 13, İzmir'de 17, Diyarbakır'da 19, Antalya'da 22 ve Adana'da 25 dereceye kadar inecek. 
     BUGÜN Marmara'nın doğusu, Karadeniz, İç Anadolu'nun doğusu, Doğu Anadolu ve Mardin çevresinde yağış görülecek. Karadeniz ve Doğu Anadolu'da şiddetli yağış var, Bolu çevresinde ise akşam satlerinden sonra yükseklerde hafif kar yağışı bekleniyor. 
     YARIN Orta ve Doğu Karadeniz, Doğu Akdeniz, İç Anadolu'nun doğusu, Doğu ve Güneydoğu Anadolu'nun batısı yağış altında. 
     ÇARŞAMBA gününü Trakya, Çanakkale, Ege ve Batı Akdeniz dışında tüm yurt yağışlı geçirecek. Bolu çevresinde yine karla karışık yağmur bekleniyor. 
     PERŞEMBE günü ise Karadeniz, Sivas çevresi ve Doğ Anadolu yağışlı. Erzurum-Kars bölümünde karla karışık yağmur görülebilir. Ege ve Batı Akdeniz'de gökyüzü açıyor... 
     
     İlk karlar... 
     Türkiye’nin önemli kış turizmi merkezlerinden biri olan ULUDAĞ’a, mevsimin ilk karı yağdı. Uludağ’ın zirvesine ve Oteller Bölgesi’ne, akşam saatlerinde ilk kar düştü. Uludağ'a geçen yıl ilk kar 11 Eylül'de yağmıştı. 
     Niğde’nin Ulukışla İlçesi’ne bağlı Darboğaz Beldesi’nde, BOLKAR Dağları’nın zirvesine mevsimin ilk karı yağdı. Mevsim normalleri üzerinde sıcaklığın yaşandığı yaz aylarında tarihinde ilk kez zirvedeki karların tamamen eridiği Bolkar Dağları’na sezonun ilk karı hafta sonu düştü. Zaman zaman yağmurla da karışık yağan kar sonrası, dağların zirveleri eski beyazlığına kavuştu. Bölgede hava sıcaklığı da 20 dereceden 12 dereceye kadar düştü. 
     Antalya’nın kayak ve turizm merkezi SAKLIKENT'e de mevsimin ilk karı yağdı. Saklıkent Kayak Merkezi’nin bağlı olduğu 2550 metre yükseklikteki Bakırlı Dağı, beyaza büründü. 
     ERCİYES Dağı’nın yüksek kesimlerine yağan kar 7 santimetreye ulaştı, kayak merkezinde ısı sıfır dereceye kadar düştü. 
     
</TEXT>
</DOC>
