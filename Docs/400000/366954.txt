<DOC>
<DOCNO> 366954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sondun15.html </URL>
<DATE> 2005/08/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Londralılara terör vergisi gelebilir 
</HEADLINE>
<TEXT>

     DHA 

      İNGİLTERE’nin başkenti Londra’da, 7 Temmuz’daki bombalı terör eylemleri ve 21 Temmuz’daki saldırı girişimlerinin ardından başlatılan yoğun güvenlik operasyonlarının yüksek maliyeti nedeniyle özel ’terör vergisi’ toplanabileceği belirtildi. 
     İngiltere’de yayımlanan The Times gazetesinin haberinde, Londra emniyet teşkilatı Scotland Yard’ın bombacılarla mücadele ve toplu taşıma araçlarını kullanan milyonlarca kişinin korunmasına büyük paralar harcadığı ve bu nedenle ek bütçeye ihtiyacı olabileceği vurgulandı. 
     The Times gazetesine ismini vermeden açıklama yapan bir polis sözcüsüne göre emniyet teşkilatı halen ek bütçe alabilmek için merkezi hükümetle görüşmeler yürütüyor. ’Sonsuz’ kaynakları olmadığını belirten yetkili, "Bir yerlerden para bulmamız gerekecek" dedi. 
     
     28 MİLYON STERLİNLİK BÜTÇE GİDEREK ERİYOR 
     Scotland Yard polisi, geçen ayki olayların ardından, 1000 kişilik bir ekiple haftanın 7 günü 12’şer saatlik vardiyalar halinde çalışıyor ve bunun maliyeti günde 500 bin sterlini buluyor. 7 Temmuz’daki saldırı ve 21 Temmuz’daki saldırı girişiminin perşembe gününe denk gelmiş olması nedeniyle, her perşembe günü devriye gezen polis sayısı 6 bine yükseltiliyor ve bu yüzden metro ve raylı sistemlerde alınan ek güvenlik önlemlerinin maliyeti 2 milyon sterlini aşıyor. Londra polisi, geçen yıldan tasarruf edilen 14 milyon sterlin ve nisan ayında İçişleri Bakanlığı tarafından kendilerine verilen 14 milyon sterlini yavaş yavaş eriten bu harcamalarla nasıl başa çıkacağını düşünüyor. 
     Bu nedenle, milletvekillerinin Londra polisi için yeterli miktarda nakit bulamaması durumunda, Londra’da evsahibi olanların güvenlik hizmetleri için için ödediği verginin gelecek ilkbahar aylarında artırılabileceği ya da polis hizmetlerinin azaltılabileceği kaydedildi. 
     
</TEXT>
</DOC>
