<DOC>
<DOCNO> 386365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/soneko33.html </URL>
<DATE> 2005/10/13/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Vestel, Whirlpool ürünlerini pazarlayacak... 
</HEADLINE>
<TEXT>

     Vestel Dayanıklı Tüketim Malları Pazarlama A.Ş., Amerikan Whirlpool şirketi ile Whirlpool ürünlerini Türkiye'de pazarlama ve dağıtım anlaşması imzaladı. 
     Vestel Elektronik Sanayi ve Ticaret A.Ş.'den İMKB'ye yapılan açıklamada, Vestel Elektronik Sanayı ve Ticaret A.Ş. iştiraklerinden Vestel Dayanıklı Tüketim Malları Pazarlama A.Ş.'nin, Amerikan Whirlpool şirketi ile dün Whirlpool ürünlerinin Türkiye'de pazarlama ve dağıtım anlaşması imzaladığı belirtilerek, yapılan anlaşmaya göre Whirlpool ürünlerinin 2006 yılının ilk çeyreğinden itibaren Vestel mağazalarında satışa sunulacağı bildirildi. 
     
     BAŞKAN BAGGIANI GELECEK İÇİN ÇOK İYİ BİR FIRSAT YAKALADIK 

     Whirlpool Güneydoğu Avrupa ve Gelişmekte olan Pazarlar Başkanı Claudio Baggiani, Vestel ile imzalanan anlaşmayla, dünyanın en iyi gelişmekte olan pazarlarından birine girerek, gelecek için çok iyi bir fırsat yakaladıklarını bildirdi. 
     Vestel'den yapılan açıklamada, görüşlerine yer verilen Claudio Baggiani, Vestel ile imzalanan anlaşmanın Whirlpool'un "Her evde, Her yerde" vizyonu açısından önemli bir adım olduğunu ifade etti. 
     Whirlpool'un, dünyanın en iyi gelişmekte olan pazarlarından birine girerek, geleceği için çok iyi bir fırsat yakaladığını belirten Baggiani, "Eminim ki, yenilikçi ve pazar lideri Vestel ile gerçekleştirdiğimiz iş ortaklığı bizlere karşılıklı olarak güçlü ve sürekli gelişen bir yapı kazandıracak" dedi. 
     Vestel Dayanıklı Tüketim Malları Pazarlama A.Ş. Genel Müdürü ve Vestel Şirketler Grubu İcra Kurulu Üyesi Levent Hatay da, beyaz eşya üreticisi Whirlpool ile sürdürdükleri uzun vadeli işbirliği görüşmelerini sonuçlandırdıklarını belirtti. 
     Birbiri ile bütünleşen markaları mağazalarında bulundurma stratejileri paralelinde, kendi alanlarında dünyanın en iyisi olan JVC, Zanussi, Tefal, Moulinex, Rowenta, Motorola, Samsung ve Palm gibi markalar ile sürdürdükleri iş ortaklıklarına bir yenisini daha eklediklerini ifada eden Hatay, şunları kaydetti 
     "Kurulduğumuzdan bu yana sürdürdüğümüz istikrarlı ve hızlı büyümemize paralel olarak pazarlama alanındaki modern ve farklı uygulamalarımız ile liderliğimizi devam ettiriyoruz. Gerçekleştirdiğimiz iş ortaklıklarımız ile Türkiye çapında bin 200'den fazla bayiimiz ve 700'ü aşkın teknik servisimiz ile müşterilerimize kaliteli hizmet sunmayı sürdüreceğiz." 
     
     VESTEL-WHIRLPOOL ANLAŞMASI 

     Vestel, beyaz eşya üreticisi Amerikan Whirlpool şirketi ile imzaladığı anlaşmayla, Whirlpool ürünlerinin Türkiye'de pazarlama ve dağıtımını yapacak. 
     Anlaşma kapsamında, Whirlpool beyaz eşya ve ankastre ürünleri 2006 yılının ilk çeyreğinden itibaren Vestel mağazalarında satışa sunulacak. 
     Whirlpool, orta-üst ve üst segmentte yer alan buzdolabı, çamaşır makinesi, fırın, bulaşık makinesi, mikrodalga fırın ve çok çeşitli ankastre ürünlerini Vestel mağazalarında Türk tüketicileri ile buluşturacak. 
     
</TEXT>
</DOC>
