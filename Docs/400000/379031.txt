<DOC>
<DOCNO> 379031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sontur04.html </URL>
<DATE> 2005/09/16/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Antalya sokaklarında hırsız polis kovalamacası 
</HEADLINE>
<TEXT>

     Antalya'da polisin takibinden kaçan hırsızlık zanlılarının içinde bulunduğu otomobil, 2 polis aracının ardından elektrik panosuna çarptı. Hafif yaralanan iki zanlı polis tarafından hastaneye kaldırıldı. 
     AA muhabirinin aldığı bilgiye göre, hırsızlık ihbarı üzerine Gürsu Mahallesi 10. Cadde'deki Aybike Sitesi'ne gelen polisleri gören zanlılar E.T. 20 ve S.K. 26 , 35 Z 7475 plakalı otomobile binerek olay yerinden kaçmaya başladı. Polislerin ''dur'' ihtarına uymayan zanlılar, kovalamaca sırasında 2 polis otomobiline çarptı. Polisler, durmaları için havaya ateş açarken, zanlılar Yüzüncü Yıl Bulvarı'nda ters istikametten kaçmaya devam etti. Konyaaltı Caddesi'nde direksiyon hakimiyetini kaybeden zanlıların otomobili, elektrik panosuna çarparak durabildi. 
     Araçtan yaralı olarak çıkan zanlılar, polis otomobiliyle Antalya Devlet Hastanesi'ne kaldırıldı. 
     
</TEXT>
</DOC>
