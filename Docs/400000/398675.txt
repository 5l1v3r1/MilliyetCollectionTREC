<DOC>
<DOCNO> 398675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonsiy06.html </URL>
<DATE> 2005/11/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kaçırılan erin 25 günü askerlikten sayılacak mı 
</HEADLINE>
<TEXT>

     TEKİN ATAY Trabzon DHA 

PKK'lı teröristlerce 11 Temmuz'da kaçırılan jandarma komando er Coşkun Krandi'nin örgütün elinde kaldığı 25 gün terhisinde sorun oldu. Terhis için 21 Kasım'da Akçaabat Askerlik Şubesi'ne başvuran Kırandi'nin PKK'nın elinde geçirdiği sürenin askerlikten sayılıp sayılmayacağına ilişkin Milli Savunma Bakanlığı Askeralma Dairesi'nden ASAL görüş istendi. 
     Kırandi Adıyaman’daki birliğinden izin alıp memleketi Trabzon'a gidereken kendisine verilen Malatya güzergahını izlemeyip, daha kısa olan Tunceli yolunu tercih etti. Kırandi, bindiği otobüsün Tunceli - Pülümür karayolunda yol kesen PKK’lı teröristlerce durdurulmasının ardından asker olduğunu anlayan teröristlerce kaçırıldı. Kırandi, 25 gün sonra da Tunceli’nin Güleç Köyü’nde aralarında sanatçı Ferhat Tunç’un da bulunduğu İnsan Hakları Derneği heyetine teslim edildi. 
     Tunceli’de ifadesi alındıktan sonra bir hafta izin verilerek Trabzon’un Akçaabat İlçesi’ndeki ailesinin yanına gönderilen Kırandi, izin bitiminde Samsun Askeri Hastanesi’ne başvurarak iki kez 45’er günlük hava değişimi raporu aldı. Kırandi, 21 Kasım'da da askerlik süresini bitirdiğini belirterek terhis işlemlerini yaptırmak üzere askerlik şubesine başvurdu. Ancak Kırandi'nin PKK'nın elinde geçirdiği 25 günlük sürenin askerlikten sayılıp sayılmayacağı konusunda karar veremeyen Akçaabat Askerlik Şubesi görevlileri, durumu Trabzon Askerlik Dairesi Başkanlığı'na iletti. 
     
     Kaçırılmasında kusurlu 

     Dosyayı inceleyen Trabzon Askerlik Dairesi de Kırandi'nin izne giderken kendisine verilen güzergahı izin almaksızın değiştirdiği için, teröristlerce kaçırılmasında kusurlu olduğu, bu nedenle dağda geçirdiği sürenin "esaret" kapsamına girip girmeyeceğinde tereddüt doğduğu gerekçesiyle ASAL'dan görüş istedi. 
     Kırandi'nin terhis işlemi konuyu incelemeye alan ASAL'ın vereceği karara göre yapılacak. Eğer, örgütün elinde dağda geçen süre askerliğinden sayılmazsa 25 gün daha askerlik yapacak. Kırandi, eksik kalan askerliğini tamamlamak için ya Adıyaman'daki birliğine gidecek, ya da Trabzon Askerlik Dairesi'nin onayı ile yakındaki bir jandarma birliğinde vatani görevini tamamlayacak PKK'nın kaçırdığı kişi "esir" ögrütün elinde geçen süre de "esaret" sayılmıyor. Konuya ilişkin soruları yanıtlayan bir yetkili, Askeri kanunlara göre esaret altında geçen günler askerlikten sayılır. Ancak Kırandi'nin durumu farklı'' dedi. 
     
</TEXT>
</DOC>
