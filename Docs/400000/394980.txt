<DOC>
<DOCNO> 394980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/siyaset/siy01.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çiçek Mevzuata göre ip için sakınca yok 
</HEADLINE>
<TEXT>


Arpalı'nın ölümünde ihmal olmadığını söyleyen Adalet Bakanı, 'Nevresimle de intihar edilebilir. Tutukluluk 20 yıl bile sürer' dedi 

TAHSİN AKSU İstanbul 


Adalet Bakanı Cemil Çiçek, Van Yüzüncü Yıl Üniversitesi Genel Sekreter Yardımcısı Enver Arpalı'nın ölümünde ihmal bulunmadığını belirterek, "Mevzuata göre ip gibi eşyaların bulundurulmasında bir mahzur yok" dedi. Çiçek, "Eğer kişi intihara karar verdiyse, geçmişe dönük tecrübelerden söylüyorum. Yattığı yatağın nevresiminden de ip yapabileceği gibi battaniye kenarından da bunu gerçekleştirebilir" diye konuştu. 
Çiçek, Arpalı'nın tutukluluk süresiyle ilgili olarak da "Kişinin beş ay evvel tutuklanmış olması, bir tutuklamayla artık bu dosya hiç gündeme gelmeyecek demek, hukuku bilmemek anlamına gelir. Tutukluluğun devam edip etmeyeceği mahkeme kararıyla sabit olmaktadır. Tutukluluk süresi soruşturmanın derinliğine bağlı olarak bazı ülkelerde 10-20 yıl sürebilir" dedi. 
Çiçek, Arpalı ile ilgili "Bunalım geçiriyor, intihar edecek" tarzında bir başvuru olmadığını kaydetti. 




</TEXT>
</DOC>
