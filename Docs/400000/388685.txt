<DOC>
<DOCNO> 388685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/ekonomi/eko04.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'un eski patronu 'Sibirya terzisi' oldu 
</HEADLINE>
<TEXT>


Vergi yolsuzluğundan ceza alan Khodorkovsky, gardiyanlara üniforma diken cezaevine gönderildi 

EKONOMİ SERVİSİ 

Rus petrol devi Yukos'un hapisteki eski patronu Mikhail Khodorkovsky, sekiz yıllık cezasının kalanını geçirmek üzere Sibirya'ya gönderildi. Bir zamanlar Rusya'nın en zengin işadamı olan Khodorkovsky, vergi yolsuzluğu yaptığı gerekçesiyle uzun bir yargı sürecinin ardından hapse mahk m edilmişti. 
Khodorkovsky'nin, Rusya - Çin sınırında bulunan Krasnokamensk'te, Sovyet dönemi hapishanelerinden YaG-14 10'da kalacağı açıklandı. Bölgedeki uranyum madenlerine hizmet için 1967'de kurulan hapishanede, artık ülke genelindeki gardiyan ve polisler için kıyafet dikimi yapılıyor. Bir mahkum, günlük çalışması karşılığında yaklaşık 81 sent kazanıyor. 

İki hafta karantinada kalacak 
Moskova'nın 4 bin 700 kilometre doğusunda bulunan hapishanedeki yetkililer iki hafta karantinada tutulduktan sonra Khodorkovsky'ye de "iş vereceklerini" söyledi. YaG-14 10'taki mahkumların yüzde 40'ının hırsızlıktan hüküm giydiği ve 3 ila 5 yıl arasında cezalara mahkum oldukları belirtiliyor. Hapishanedeki ortalama mahkum yaşı 24. Khodorovsky ise 42 yaşında. Domuz ve inek de yetiştirilen hapishanenin bulunduğu bölgede -9 derece seviyelerinde seyreden hava sıcaklığının ocak ayında -33 dereceye kadar düştüğü belirtiliyor. 

Çalışma arkadaşı kutba yakın 
Khodorkovsky ile çalışma arkadaşı Platon Lebedev, Ekim 2003'ten beri hapiste bulunuyor. Lebedev, hapis cezasını kutuplara yakın Yamalo - Nenets bölgesinde çekiyor. Khodorkovsky karşıtları işadamının kendi çıkarları için Rusya'nın doğal zenginliğini sömürdüğü görüşünde. Khodorkovsky'yi destekleyenler ise işadamının siyaset tutkusu ve Putin'e yönelik muhalefetle yakın ilişkilerinin bedelini ödediğini öne sürüyor. 


</TEXT>
</DOC>
