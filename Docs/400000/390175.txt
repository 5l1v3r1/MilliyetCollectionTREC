<DOC>
<DOCNO> 390175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sonsiy13.html </URL>
<DATE> 2005/10/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Nermin Erbakan'ın ölümünde ''fiş çekme'' yok 
</HEADLINE>
<TEXT>

     Saadet Partisi Genel Başkan Yardımcısı Şevket Kazan, eski Başbakanlardan Necmettin Erbakan'ın eşi Nermin Erbakan'ın vefatıyla ilgili olarak, ''fiş çekme diye bir olayın söz konusu olmadığını'' bildirdi. 
     Kazan, Parti Genel Merkezi'nde düzenlediği basın toplantısında, Nermin Erbakan'ın vefatıyla ilgili bazı basın kuruluşlarında yanlış haberlerin çıktığını ifade etti. 
     ''Fiş çekme diye bir olay söz konusu değil'' diyen Kazan, hastanın kurtarılması için Başhekim Adnan Çobanoğlu ve ameliyat ekibinin bütün çabalarına rağmen hastanın tansiyonunun sıfıra düşmesi ve kalbinin tüm müdahalelere rağmen çalıştırılamaması üzerine ekip tarafından yapılan müdahalelere son verilmesi durumunun söz konusu olduğunu belirtti. 
     Bu kararda, Necmettin Erbakan'ın en ufak bir dahli olmadığını kaydeden Kazan, Erbakan'ın, gece 03.00 sıralarında hastaneden ayrıldığını ve vefat olayından daha sonra haberdar edildiğini söyledi. Kazan, şunları kaydetti 
     ''Ben, vefattan 08.00'de haberdar edildim. 08.10'da hastaneye ulaştım. Kendisi 08.30'da hastaneye geldi. Kendisini karşıladık. Bekleme odasına girdi. Yerine oturup kısa bir sükut ettikten sonra ailece yakını olduğu Operatör Doç. Dr. Musa Bey'e eşinin durumuyla ilgili ilk sorusunu sordu. Geceyi nasıl geçirdi dedi. Herkes suskundu. Bu defa ikinci sorusunu sordu. Şu anda durumu nasıl dedi. Yine cevap veren olmayınca ellerini dua ediyorcasına kaldırıp, açtı ve inna lillahi ve inna ileyhi raciun diyerek, Allah'ın tecellisine teslim oldu.'' Kazan, Erbakan'a yaşamının manen en acılı olduğu günlerde bilinçli veya bilinçsiz olarak bu saygısızlığı yapanların, bir gün neler yaptığını fark edeceklerini ve yaptıklarından utanç duyacaklarını söyledi. 
     
     HASTANEDEN DE AÇIKLAMA GELDİ 

     Türkiye Yüksek İhtisas Eğitim ve Araştırma Hastanesi Baştabibi Prof. Dr. Adnan Çobanoğlu, eski başbakanlardan Necmettin Erbakan’ın eşi Nermin Erbakan’ın vefatı ile ilgili "herhangi bir ’fiş’ çekilerek ya da ’destek ünitesi’ durdurularak ölüme müsaade edilmesinin söz konusu olmadığını" bildirdi. 
     Prof. Dr. Çobanoğlu, yaptığı yazılı açıklamada, Nermin Erbakan’ın 23 Ekim’deki vefatıyla ilgili basında ve medyada bazı yanlış anlama ve 
     haberlerin fark edildiğini belirtti. Çobanoğlu, şu bilgileri verdi 
     "Sayın Nermin Erbakan, sabah saat 7.30 civarında vefat etmiştir. 
     Bu olay hastanın tüm hayati organ fonksiyonlarının durması ile olmuştur kalp, böbrek, beyin ölümü . Herhangi bir ’fiş’ çekilerek veya ’destek ünitesi’ durdurularak ölüme müsaade edilmesi söz konusu değildir. Hasta maalesef bütün çabalar ve ısrarlı tedavilere rağmen vefat etmiş, ancak ondan sonra tedavilere son verilmiştir. Ailesi tüm yoğun bakım süresince sık sık bilgilendirilmiştir. Vefatı üzerine de sabah erken saatlerde istirahat için evlerine geri dönmüş olan ve o anda hastanede olmayan sayın Necmettin Erbakan, aile üyeleri tarafından bilgilendirilmiştir ve hastamızın maalesef vefat ettiği kendisine söylenmiştir." 
     
</TEXT>
</DOC>
