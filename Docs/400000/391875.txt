<DOC>
<DOCNO> 391875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/03/spor/axspo02.html </URL>
<DATE> 2005/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Çizme'de tutuldu 3-0 
</HEADLINE>
<TEXT>


Sarı-kırmızılılar Avrupa Bayanlar Şampiyonlar Ligi'ndeki üçüncü maçında İtalyan Sirio Perugia karşısında tutunamadı, B Grubu'ndaki ilk yenilgisini aldı 


Avrupa Bayanlar Voleybol Şampiyonlar Ligi'ndeki temsilcimiz Vakıfbank Güneş Sigorta grubundaki ilk yenilgisini Sirio Perugia'dan aldı. İtalya şampiyonu karşısında tutuk bir oyun ortaya koyan sarı-kırmızılılar Kübalı Francia ile Polonyalı Swienwicz'i durduramayınca rakibine boyun eğmekten kurtulamadı. Temsilcimiz ilk seti 25-14 kaybetti. Vakıfbank Güneş Sigorta diğer setleri de 25-21 ve 25-20 geride kapatınca İtalya deplasmanından eli boş dönmek zorunda kaldı. 

Maçın karnesi 
RAGIP TEKİN 

HAKEMLER Patrick Deregnau Fransa , Krasimir Todorov Bulgaristan 
SİRİO PERUGİA Swienwicz 8 , Walewska 7 , Senna 6 , Francia 8 , Gicli 7 , Fafao 7 , Arcangeli 8 
VAKIFBANK GÜNEŞ SİGORTA İryna 6 , Deniz 5 , Gözde 6 , Aysun 6 , Neslihan 6 , Dos Santos 5 , Necla 6 , Şolipiwko 4 
SETLER 25-14, 25-21, 25-20 

'İyi oynamadık' 

Vakıfbank Güneş Sigorta antrenörü Vladimir Buzayev karşılaşma sonrasında yaptığı açıklamada, "İyi oynamadık ve yenildik" dedi. Buzayev, "Daha 7 maçımız var. Şansımız devam ediyor. Üç takım da aynı puana sahip. Bundan sonraki maçları galibiyetle kapatacağımıza ve hedefe ulaşacağımıza inanıyorum" diye konuştu. 


</TEXT>
</DOC>
