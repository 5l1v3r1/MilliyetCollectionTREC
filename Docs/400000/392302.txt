<DOC>
<DOCNO> 392302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/05/siyaset/siy06.html </URL>
<DATE> 2005/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılıç Cübbeli cahiller 
</HEADLINE>
<TEXT>


Elazığ DHA 


AKP Elazığ İl Başkanı Nurettin Kılıç, milletvekillerinin de katıldığı bayramlaşmada rektörlere 'cübbeli cahil' yakıştırması yaptı. Kılıç "Üzerlerine cübbe alarak, cahillik ruhunu alarak Van'a kadar yürüyenler, kırgınlıklarını devam ettirsinler. Kırgınlık ve küskünlük o tip cahillere yakışır" dedi. 
Kılıç, Van YYÜ Üniversitesi Rektörü Prof. Yücel Aşkın'ın tutuklanmasını ve rektörlerin tutumunu eleştirdi. "Benim genel başkanım şiir okuduğu zaman bu adaletçiler nerdeydi Bu cüppeliler nerdeydi o zaman " diyen ve partililerce alkışlanan Kılıç "O cahiller de, birtakım baro yetkilileri de bilsin ki, adalet sadece bizim için değil, hukuk sadece bizim için değil. Adalet onlar için de lazım olacak" ifadesini kullandı. AKP Elazığ Milletvekili Zülfü Demirbağ da, rektörlerin görevlerinden istifa ederek "YÖK" adıyla parti kurmalarını ve seçimlere girmelerini önerdi. 


</TEXT>
</DOC>
