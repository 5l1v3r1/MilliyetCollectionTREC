<DOC>
<DOCNO> 387912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun34.html </URL>
<DATE> 2005/10/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Rumlar Talat, ABD'nin davetinden sonra kendini beğenmişlik ediyor 
</HEADLINE>
<TEXT>

     Kıbrıs Rum yönetimi sözcüsü Kipros Hrisostomidis, "ABD Dışişleri Bakanı Condoleezza Rice'ın ABD'ye davet etmesinden sonra KKTC Cumhurbaşkanı Mehmet Ali Talat'ın hiç olmadığı kadar kendini beğenmişlik ettiği" iddiasında bulundu. 
     Rum radyosunun haberine göre, Rice'ın davetini "tahrik" olarak niteleyen Hrisostomidis, "Bu tahrikler, Kıbrıs sorununun çözümüne yönelik müzakerelerin yeniden başlamasına ve doğru prosedüre yönelik çabaları güçlendirmiyor. Aksine, Sayın Talat'ın temsil etmekte olduğu ayrılıkçı meyilleri güçlendiriyor" görüşünü savundu. 
     Hrisostomidis, Rum yönetiminin arzu ettiği şeyin, "herkesin, Kıbrıs sorununda yeni bir prosedüre doğru ön hazırlık ve ilerlemeyi taahhüt etmesi olduğunu" savunarak, "Hükümetin hedefi, demokrasinin ve hukuk devletinin temel ilkelerinden kaynaklanan, insan haklarına dayanan iki toplumlu, iki kesimli federasyonun başarılmasıdır" dedi. 
     'TALAT İŞBİRLİĞİNİ ENGELLİYOR' Kipros Hrisostomidis, KKTC Cumhurbaşkanı Talat'ı, "Kıbrıs Türk ve Rum toplumları arasındaki, ekonomik ve diğer alanlardaki doğru işbirliğini engellemekle" suçladı. 
     Rum yönetiminin, "Kıbrıslı Türkleri, ayrılıkçı meyilleri güçlendirmeyecek, her türlü yasal yöntemle ekonomik açıdan güçlendirme politikasını sürdürme niyetinde olduğunu" kaydeden Hrisostomidis, "Ancak Kıbrıslı Türklerin ekonomik açıdan güçlendirilmesinin, iki toplum arasında ekonomik ve diğer alanlarda doğru bir işbirliği aracılığıyla olması gerektiğini" savundu. Hrisostomidis, "Bu aşamada Kıbrıslı Türk lider Mehmet Ali Talat bunu engelliyor görünüyor" iddiasında bulundu. 
     
     KKTC'DEN İŞBİRLİĞİ ÇAĞRISI 

     KKTC Başbakanı Ferdi Sabit Soyer, Kıbrıs Rum yönetimini, ''bağnaz tutumundan vazgeçmeye ve kuş gribi, insan ve uyuşturucu kaçakçılığı ile diğer kötü cürümlerin engellenmesi konusunda işbirliği yapmaya'' çağırdı. 
     KKTC Bakanlar Kurulu, Soyer başkanlığından toplandı. Toplantıya, KKTC Güvenlik Kuvvetleri Komutanı Tümgeneral Tevfik Özkılıç da katıldı. 
     Soyer, toplantıdan önce yaptığı açıklamada, Rum tarafını, tutucu tutumlarından kurtulmaya ve kendileriyle işbirliği yapmaya davet etti. Kuş gribi konusunda Avrupa Birliği'nin ve dünyanın ne yaptığına baktıklarını ifade ederek, Rum tarafına diyalog öneren Soyer, ''Çünkü kuş gribi sınır tanımaz, bayrak da tanımaz. Onun için akıllarını başlarına toplasınlar ve işbirliğimizi geliştirelim'' dedi. 
     Başbakan Soyer, bir gazetecinin, ''Rum yönetimi 3 yıl aradan sonra Nikiforos tatbikatını icra ediyor. Bakanlar Kurulu toplantısına Güvenlik Kuvvetleri Komutanı da katılıyor. Bu konu da gündeme gelecek mi'' sorusu üzerine, ''Hayır. Bizim gündemimizde bugün bu yok. Biz Kıbrıs Türk halkı olarak gündemimize barış mesajlarını taşıyoruz ve barış mesajlarımızı ilerletmek istiyoruz'' diye konuştu. 
     ''Rum yönetimi lideri Tasos Papadopulos'un Nikiforos tatbikatını düzenlemekle, milliyetçilik silahını kullanarak kendi iç siyasetinde avantaj elde etmeye çalıştığını'' kaydeden Soyer, ''Ama bu, yüzündeki maskenin daha da düşmesine sebebiyet vermiştir'' dedi. 
     Soyer, ''bütün dünyanın, milliyetçi birtakım histerilerle gerginliği tırmandıranın kim olduğunu görmesi gerektiğini'' vurguladı. 
     Gündemlerinde, sahil güvenliği ve insan kaçakçılığı konusunda alınacak tedbirlerin bulunduğuna ve komutanın bu nedenle toplantıya katıldığına işaret eden Soyer, insan kaçakçılığının Kıbrıs'ta iki ayağı bulunduğunu, bir ayağının Rum tarafı olduğunu söyledi. 
     
     İNSAN KAÇAKÇILIĞI 

     ''İnsan kaçakçılığı konusunda Güney Kıbrıs'ta organize çeteler bulunduğunu ve bunların bazı organizasyonlarla bağlantıları olduğunu ifade eden Soyer, bu konuda da işbirliği yapmaları gerektiğini belirterek şöyle devam etti 
     ''Özellikle AB'ye ve diğer ülkelere şunu söylüyorum Kuzey'den KKTC çeşitli yollarla kaçıp Güney'e giden insanlar nasıl Larnaka'dan Avrupa'ya gidiyor, nasıl Limasol'dan çıkış yapabiliyor Bu konu, öncelikle Avrupa'nın da sorunu. Onun için Güney Kıbrıs'taki idare, bu konuyla da ilgili, yalnız kuş gribiyle değil, aynı zamanda insan kaçakçılığı, uyuşturucu kaçakçılığı ve diğer kötü cürümlerin engellenmesi konusunda da bizimle işbirliği yapmalıdır. Er geç bu çağrı yerine gelecektir ve Güney'deki bu bağnaz idare bu tutumundan vazgeçecektir. Çünkü hayatın gerçekleri bunu gösterir.'' Soyer, Güvenlik Kuvvetleri Komutanı Tümgeneral Tevfik Özkılıç'ın, toplantıda insan kaçakçılığı ve sahillerin korunmasıyla ilgili alınan ve alınacak tedbirler konusunda bilgi vereceğini kaydetti. 
     
</TEXT>
</DOC>
