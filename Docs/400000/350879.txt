<DOC>
<DOCNO> 350879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/ekonomi/eko05.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl vade, yüzde 0.75 faizle konut 
</HEADLINE>
<TEXT>


TEBERNÜŞ KİREÇCİ 

İstanbul Büyükşehir Belediyesi'nin konut şirketi KİPTAŞ, kira öder gibi ev sahibi olma modeli olarak bilinen mortgage sistemine başlıyor. KİPTAŞ'ın uygulayacağı 0.75 faiz oranı ile birlikte, mortgage'nin en önemli özelliği olan 'tek haneli kredi'yle ev satma hayali gerçek oluyor. 
Satışı 20 Haziran'da başlayacak olan 384 adet 95 metrekarelik sosyal konutlar, 65 milyar liradan satılacak. 9 milyar 900 milyon lira peşin, kalan 55 milyar 100 milyon lira, aylık 0.75 faiz oranıyla 10 yılda tahsil edilecek. Konut alanlar, ilk yıl 414 milyon, ikinci yıl 427 milyon, üçüncü yıl 785 milyon lira taksit ödeyecek. Dördüncü yıldan itibaren 10. yıla kadar sabit 809 milyon lira ödenecek. Alınan 55 milyar 100 milyon liraya karşılık ödenecek toplam tutar 87 milyar 468 milyon lira olacak. 
KİPTAŞ, Garanti Bankası ile özel protokol imzaladığı fazi oranı, şimdiye kadar konut kredilerinde uygulanan en düşük faiz olacak. KİPTAŞ, Halkalı ve Maltepe konutları için hem faiz oranlarını daha da düşürmek hem de vadeyi daha da uzatmak için bankalarla pazarlık yapıyor. 
Konutlar için başvurular 20 Haziran'da başlayacak. Evi olmayan, bir yıldır İstanbul'da ikamet edenlere satılacak konutlar için, dört yıl satılmama şartı konulacak. 
Kampanya kapsamında 126 metrekarelik konutlar 105 milyar, 150 metrekarelik konutlar ise 130 milyar liradan satışa sunulacak. 


</TEXT>
</DOC>
