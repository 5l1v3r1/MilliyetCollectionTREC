<DOC>
<DOCNO> 394984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/siyaset/siy06.html </URL>
<DATE> 2005/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık makamı bırakınız' 
</HEADLINE>
<TEXT>


ANKARA Milliyet 


TBMM Plan ve Bütçe Komisyonu'nda SHÇEK bütçesi görüşmelerine Malatya Çocuk Yuvası skandalı damgasını vurdu. CHP milletvekilleri, Devlet Bakanı Nimet Çubukçu'ya, "Artık şu makamınızı bıraksanız" diye seslendi. Sosyal Hizmetler ve Çocuk Esirgeme Kurumu Genel Müdürü İsmail Barış ile aynı sırada nasıl oturduğu sorulan Çubukçu, iki katına çıkarılan SHÇEK bütçesinin yetersizliğinden yakınarak, 79 milyon 955 bin YTL daha ek ödenek talep etti. 
CHP Genel Başkan Yardımcısı Mustafa Özyürek, Çubukçu'nun şefkatli anne görüntüsüyle "Bir damla gözyaşına değişeceğim makam yoktur" dediğini anımsattı ve "Bir damla değil, sel olan gözyaşları var. Artık bu makamı feda etseniz çok iyi olur" dedi. 
ANAP Diyarbakır Milletvekili Muhsin Koçyiğit de, çocuklara ispiyonculuk öğretilmemesi gerektiğini belirtti. 





</TEXT>
</DOC>
