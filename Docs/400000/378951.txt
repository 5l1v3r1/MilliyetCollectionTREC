<DOC>
<DOCNO> 378951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/soneko24.html </URL>
<DATE> 2005/09/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
BAT, Türkiye'deki yatırımlarını büyütecek... 
</HEADLINE>
<TEXT>

     British American Tobacco BAT , İzmir'in Tire İlçesi'ndeki sigara fabrikasının üretim kapasitesini iki katına çıkarmak amacıyla 50 milyon dolarlık yeni yatırım kararı aldı. 
     Üretim kapasitesinin artırılmasıyla BAT'ın markalarına yönelik artan talebin karşılanması hedefleniyor. 3 bin 240 metrekarelik ek bina inşaatı ile fabrikaya yapılan yatırımlar BAT'ın üretim kapasitesinin önümüzdeki yıllarda artmasını sağlayacak. 
     BAT'ın yeni yatırım programı ve yeni Pall Mall'ın piyasaya sunulması nedeniyle düzenlenen basın toplantısında konuşan BAT Türkiye Genel Müdürü Patrick Michael Heneghan, son 12 ayda piyasada büyük bir gelişme gösterdiklerini belirtti. 
     Bir yıl önce ürettikleri 2 markada fiyat düşürdüklerini hatırlatan Heneghan, ''Bu karar sonucu piyasadaki pazar payımız yüzde 2'den 2004 Aralık ayı sonunda yüzde 8.31'e çıktı. 2005 Şubat ayında da piyasa payımız yüzde 11.1'e ulaştı'' dedi. 
     Bu büyüme oranını sürdürmeye yönelik yeterli kapasiteye sahip olmadıkları için yeni kapasite artırım kararını aldıklarını bildiren Heneghan, İzmir'in Tire ilçesindeki fabrikalarına 50 milyon dolarlık yeni yatırım kararıyla kapasitenin iki katına çıkacağını, projenin 6 ayda tamamlanacağını kaydetti. 
     Heneghan, şirketin 2002 yılında Türkiye pazarına girerken 5 yılda Türkiye'ye 250 milyon dolarlık yatırım yapma taahhüdünde bulunduğunu ancak bugünkü yeni yatırım programıyla Türkiye'deki yatırımlarının 3 yılda 300 milyon dolara ulaşacağını söyledi. 
     BAT Türkiye Genel Müdürü Heneghan, ''Biz Türk piyasasına yatırım yapma konusunda son derece kararlıyız. Ürünlerimizin Türk tüketicileri tarafından kabul gördüğüne inanıyoruz'' diye konuştu. 
     
     ''TEKEL'DEKİ GELİŞMELERİ TAKİP EDİYORUZ'' 
     Heneghan, bir gazetecinin ''Vergilerle sürekli oynanması sizi nasıl etkiliyor '' sorusunu, ''Şu anda sabit bir vergi oranı olduğunu düşünüyoruz. Bu da bizi mutlu ediyor'' şeklinde yanıtladı. 
     Patrick Michael Heneghan, ancak Türkiye'de perakende fiyatları üzerinde yüzde 70-75'lere varan vergi oranlarının payının yüksek olduğunu söyledi. 
     Tekel'e ilgilerinin devam edip etmediğinin sorulması üzerine Heneghan, ''Tekel'deki gelişmeleri takip ediyoruz. Hükümetle iletişim kanallarını açık tutuyoruz. Gelecek yılın ilk 3 ayında neler olacağını göreceğiz'' dedi. 
     BAT, orta fiyat segmentinde yer alan Pall Mall'ın yeni tasarım ve özelliklere sahip ürünlerini piyasaya sundu. Pall Mall ürün gamı perakende satış fiyatında herhangi bir değişiklik olmaksızın 2.6 YTL'den satılmaya devam edilecek. 
     
</TEXT>
</DOC>
