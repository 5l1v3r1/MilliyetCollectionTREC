<DOC>
<DOCNO> 358240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/yasam/axyas01.html </URL>
<DATE> 2005/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA'dan tam isabet 
</HEADLINE>
<TEXT>


ABD, uzay aracının bıraktığı sondayla, Dünya'dan 133 milyon km uzaktaki kuyruklu yıldızı tek atışta vurdu 

DIŞ HABERLER SERVİSİ 

Amerikan Uzay ve Havacılık Dairesi NASA , ocakta gönderdiği 'Deep Impact' Derin Darbe adlı uzay aracının bıraktığı dev bir mermiye benzeyen sondayla, Dünya'dan 133 milyon kilometre uzaklıktaki Tempel-1 kuyrukluyıldızını vurdu. Çarpışma, planlandığı gibi dün TSİ 09.07'de gerçekleşti ve 372 kg ağırlığındaki dev mermi kuyrukluyıldızdan Manhattan adası büyüklüğünde bir parça kopardı. 

Amaç şu ki... 
Çarpışma, Güneş, gezegenler ve Dünya'nın jeolojik ve kimyasal yapısıyla gökcisimlerinin nasıl oluştuğuna dair ipuçları elde etmek amacıyla gerçekleştirildi. 
Görüntüleri, başka bir sonda, Pasadena'daki NASA kontrol merkezine gönderdi. 
ABD'li bilim adamları, dünyadan bu kadar uzaklıktaki hedefi planlandığı gibi vurmanın büyük teknolojik başarı olduğunu vurguladı. 

Havai fişek niyetine... 
Dev mermi, Tempel-1'de büyük bir krater açtı. Güneş çevresindeki yörüngesinde saatte 37 bin kilometre hızla yol alan kuyrukluyıldızdan buz parçacıkları, toz ve molozdan oluşan bir bulut yükseldi. Fırlatıldıktan 173 gün sonra ABD'nin bağımsızlık gününde gerçekleşen çarpışma, 333 milyon dolara mal oldu. 

Rus astroloğun yıldız falı davası 

Rusya'da Marina Bai adlı astrolog, Deep Impact'in 'Tempel-1' kuyrukluyıldızını vurmasının, hazırladığı yıldız falını değiştirdiği iddiasıyla NASA'ya 300 milyon dolarlık tazminat davası açıyor. Rus Izvestiya gazetesinin haberine göre Bai, sondanın "Tempel-1"e çarpmasından önce dosyasını hazırlayarak mahkemeye başvurdu. Bai, çarpışmadan sonra kuyrukluyıldızın yörüngesinin ve astronomik takvimin değiştiğini öne sürüyor. 

</TEXT>
</DOC>
