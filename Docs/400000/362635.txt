<DOC>
<DOCNO> 362635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/yasam/ayas.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a bir Antep eklendi 
</HEADLINE>
<TEXT>


Türkiye nüfusu Haziran 2005 itibariyle 72 milyon 65 bin oldu. Son 5 yılda İstanbul'da yaşayan insan sayısı, Gaziantep'in toplam nüfusu kadar arttı 


2000 yılında yapılan son sayımda Türkiye'nin nüfusu 67 milyon 768 bin olarak belirlenmişti. Devlet İstatistik Enstitüsü'nün verilerine dayanılarak yapılan hesaplamaya göre, son sayımdan 2005'in haziran ayına kadar Türkiye'nin nüfusu 4 milyon 297 binlik artışla, 72 milyon 65 bin kişiye ulaştı. 

Yine İstanbul 
Bu süreçte İstanbul'un nüfusu 10 milyon 19 bin kişiden, 11 milyon 332 bin kişiye ulaştı, yani 1 milyon 313 bin arttı. İstanbul'daki 5 yıllık nüfus artışı, Türkiye'nin büyük şehirlerinden Gaziantep veya Kocaeli'nin nüfuslarına denk düşüyor. 
Aynı dönemde Ankara'nın nüfusu 4 milyon 8 bin kişiden 4 milyon 319 bine, İzmir'in nüfusu da 3 milyon 371 bin kişiden 3 milyon 649 bine çıktı. 

Tunceli azaldı 
2000-2005 döneminde oransal olarak nüfusu en fazla artan il ise Antalya. Nüfusu 2 milyonu aşan Antalya'daki nüfus artışı oranı yüzde 16.7'yi buldu. Antalya'yı yüzde 14.6'lık nüfus artışı ile Şanlıurfa, yüzde 13.1 ile İstanbul takip etti. 
Geçen 5 yılda en fazla nüfus azalışı, yüzde 15.4 ile Tunceli'de gerçekleşti. 2000 yılında 93 bin 584 kişinin yaşadığı Tunceli'de nüfus 79 bin 176'ya kadar geriledi. Sinop, Kilis, Kastamonu ve Bartın da en fazla nüfus kaybeden iller oldu. 



</TEXT>
</DOC>
