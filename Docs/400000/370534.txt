<DOC>
<DOCNO> 370534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sondun22.html </URL>
<DATE> 2005/08/17/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
İtalya, bombacıyı iade ediyor 
</HEADLINE>
<TEXT>

     İtalyan mahkemesi, Londra'da 21 Temmuz'daki başarısız bombalama girişiminin zanlılarından Hamdi İshak'ın İngiltere'ye iade edilmesini onayladı. 
     Yargıç Domenico Massimo Miceli, 21 Temmuz'da Londra'nın ulaşım sistemine yönelik saldırı girişiminin zanlılarından biri olan İshak'ın 35 gün içinde İngiltere'ye iade edilmesine onay verildiğini söyledi. 
     Osman Hüseyin olarak da bilinen Etiyopya doğumlu İshak'ın avukatı temyize başvuracaklarını ifade etti. 
     İshak, 29 Temmuz'da İtalya'nın başkenti Roma'da yakalanmıştı. Geçen hafta Roma'da İngiliz ve İtalyan yetkililer tarafından sorgulanan İshak, amaçlarının sadece ses getirmek olduğunu, öldürmenin amaçlanmadığını söylemişti. 
     İtalyan polisi, Etiyopyalı İshak'ın 1991-1996 yılları arasında İtalya'da yaşadığını ve daha sonra İngiltere'ye gittiğini, ancak büyük bir radikal dinci örgütle bağlantılı olduğunun sanılmadığını belirtiyor. 
     
</TEXT>
</DOC>
