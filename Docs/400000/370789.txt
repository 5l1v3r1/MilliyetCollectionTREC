<DOC>
<DOCNO> 370789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/spor/axspo02.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Artırıyorum 7 milyon pound 
</HEADLINE>
<TEXT>


Newcastle Kulübü, Fenerbahçe'nin yıldızı Anelka'nın peşini bırakmıyor. İngiliz ekibinin Fransız oyuncunun bonservis ücreti için bir milyon pound daha yukarı çıktığı belirtildi 

KAAN BORA 


Uzun süredir Nicolas Anelka'nın peşinde olan Newcastle United, Fransız oyuncu konusundaki ısrarını sürdürüyor. 
Daha önce yıldız golcü için 6 milyon pounda kadar çıkan Siyah - Beyazlılar, Fenerbahçe'nin satmama konusundaki kararlı tavrını kırabilmek için para musluğunu açtı. Bu transferden yüksek bonservis bedeli nedeniyle vazgeçtiğini açıklayan İngiliz ekibinin, Anelka için Sarı - Lacivertliler'e 7 milyon poundluk 18 milyon YTL yeni bir teklif yapmaya hazırlandığı öğrenildi. Teknik Direktör Greame Souness'ın sürekli forvetteki eksiklikten söz ettiği ve Başkan Shepherd'dan Anelka'nın alınması için talepte bulunduğu ifade edildi. 
İngiliz basını da Shepherd'ın Nicolas Anelka transferini bitirmek amacıyla bu hafta içinde İstanbul'a gelip, Fenerbahçe yönetimiyle görüşeceğini iddia etti. Ancak bu transferin gerçekleşmesi halinde Fenerbahçe'nin Anelka'nın yerine alacağı oyuncuyu Şampiyonlar Ligi'nde oynatabilmesi için ismini en geç 31 Ağustos akşamına kadar UEFA'ya bildirmesi gerekiyor. Bu da satılması durumunda Anelka'nın alternatifinin şimdiden hazırda tutulması ve Avrupa kupalarında forma giymemesi anlamına geliyor. 

Tuncay'dan gönderme 

Sarı - Lacivertli ekibin genç yıldızı dün kulübün internet sitesinden ilginç açıklamalar yaptı. Tuncay, "Eğer oyuncu olarak kendinizi Daum'un üstünde görüyorsanız o zaman mutlu olmanıza ve başarılı olmanıza imkan yok. O zaman zaten Fenerbahçe'de olmanıza gerek yok. Oyunculuğu bırakıp hocalık yolunagitmeniz lazım. İlk yaşadığımız dönem hocayı tanımakta hepimiz zorlandık. Disiplin anlamında sıkılıyorduk, ancak özellikle geçen yıl bütün sıkı yaşantı ve disipline rağmen onunla dost olunabileceğini anladık. Kaldırdık adamı havuza attık. Bütün bunlar bizim özelimiz. Zaman zaman yapılan eleştirilere gülmek zorunda kalıyoruz" dedi. 

Yıldırım motivasyon 

YALÇIN TÜRK 

Başkan Aziz Yıldırım, takımdaki olumsuz havayı dağıtmak için harekete geçti. Oyuncularla kendi ofisinde bire bir görüşmeler yapan Yıldırım'ın, "Kendinizi yıpratmayın. Paniğe gerek yok. 4 puan kaybı çok önemli değil. Bu yıl da şampiyonluğu yakalayacağız. Rize maçıyla birlikte çıkışa geçeceğinize inanıyorum" sözleriyle moral vermeye çalıştı. Yıldırım cuma günü Boğaz'da takıma yemek verecek. 
Rizespor maçı hazırlıklarını sürdüren takımda dün futbolcular 10, 20 ve 30 metre olarak hız testine tabi tutuldu. Anelka tesislerde tedavi görürken, bir yıllığına Karşıyaka'ya kiralanması konusunda anlaşmaya varılan Recep idmana katılmadı. Kaleci yokluğunda altyapıdan Necati Yıldız A takımla antrenmana çıktı. Öte yandan Stat Müdürü Murşit Tarhan istifa etti. 

Alex'ten kupa sözü 

MEHMET ÇİFTÇİ 

Teknik Direktör Daum'u hedef alan sözleriyle dikkatleri üzerine toplayan Alex de Souza, Brezilya basınına ilginç açıklamalar yaptı. Sambacı, Fenerbahçe'ye geldiği için hiçbir zaman pişmanlık duymadığını, Avrupa şampiyonluğuna ulaşmadan geri dönmeyeceğini söyledi. Alex, Estado'daki demecinde çıtayı yükseltmenin sancılarını yaşadıklarını belirtti, "Avrupa'da ses getirecek bir takım olma yolunda ilerliyoruz. Kulüp büyük transferlere imza atıyor. Bunun meyvelerini yakında toplayacağız. Yönetim üzerine düşen görevi yapıyor" ifadelerini kullandı. 


</TEXT>
</DOC>
