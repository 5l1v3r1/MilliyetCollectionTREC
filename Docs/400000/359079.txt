<DOC>
<DOCNO> 359079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sontur14.html </URL>
<DATE> 2005/07/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türkü söyleyen gençlere kurşun 1'i ağır 2 yaralı 
</HEADLINE>
<TEXT>

     Mehmet EZER ANTAKYA Hatay , DHA 

      HATAY’ın Samandağ İlçesi’ne bağlı Yeşilyazı Köyü’nde 36 yaşındaki Semir Berkmez, türkü söyleyip eğlenen gençlere, gürültü yaptıkları gerekçesiyle av tüfeği ile ateş açtı. Saldırıda biri ağır 2 kişi yaralandı. 
     Olay dün gece Yeşilyazı köyünde meydana geldi. Köyün mesire yerlerinden birinde oturarak eğlenmek amacıyla türkü söyleyen 25 yaşındaki Ali Bal, 21 yaşındaki Ayhan Dede, 21 yaşındaki Ufuk Dede, 20 yaşındaki Şahap Dede, 20 yaşındaki Mehmet Çiçek, 19 yaşındaki Cihat Kar ve 18 yaşındaki Fidel Dede'nin üzerine, Karşıyaka Köyü’nde oturan TIR şoförü Semir Bekmez av tüfeği ile ateş açtı. Saldırıda Ayhan Dede karnından ve sağ bacağından ağır, Cihat Kar ise kolundan hafif yaralandı. Berkmez, gençlerin arabalarına da ateş ederek olay yerinden kaçtı. 
     
     KARNINDAKİ SAÇMA FARK EDİLMEDİ 
     Olay sonrası Samandağ Devlet Hastanesi’ne götürülen Dede’nin karnındaki saçma farkedilmeyince, tedavisinin ardından arkadaşı Kar’la birlikte taburcu edildi. Evine döndükten kısa süre sonra şiddetli ağrı çekmeye başlayan Dede, bu kez Antakya Devlet Hastanesi’ne götürüldü. Buradaki doktorlar, Ayhan Dede’nin karnında saçma yarası olduğunu görünce ameliyata aldı. Ayhan Dede'nin durumu ciddiyetini korurken, başında bekleyen anne ve babası gözyaşlarına boğuldu. 
     Arkadaşlarıyla birlikte uğradığı saldırıdan yara almadan kurtulan Ali Bal ise, Bizim köy ile, bize saldıran Berkmez’in köyü arasında 2 kilometre var. Gürültümüzden rahatsız olmuş. Bize tüfekle ateş etti, kendimizi tanıtmamıza rağmen tüfeği bize doğrulttu ve sıktı. İki arkadaşımız yaralandı. Arabamıza da ateş ettikten sonra kaçtı'' dedi. 
     Saldırının ardından Harbiye Jandarma Komutanlığı’na teslim olan Semir Berkmez gözaltına alındı. Soruşturma sürdürülüyor. 
     
</TEXT>
</DOC>
