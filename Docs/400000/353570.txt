<DOC>
<DOCNO> 353570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/spor/spo09.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes fırtınası 
</HEADLINE>
<TEXT>


Bouazizi, Devran, Timuçin, Gökhan Kök, Emre Toraman ve Burak'ı renklerine bağlayan Kayseri Erciyes Fadhel ve Brezilyalı Cesar'la da anlaştı. İkinci Başkan Erol Bedir, "Bu sezon herkes bizi konuşacak" dedi 

DEMET ÖZTÜRK DHA 


Süper Lig'in yeni ekibi Kayseri Erciyesspor yaptığı flaş transferlerle dikkatleri üzerine çekmeye devam ediyor. Geride kalan 20 günlük transfer sürecinde Gaziantep'ten Bouazizi ve Devran, Sakaryaspor'dan Gökhan Kök, Emre Toraman ve Burak, Denizlispor'dan Timuçin, Dardanel'den İlkem ile Telekom'dan Burhan ve Kazım'ı kadrosuna katan Mavi - Siyahlılar sezona iddialı girmeye hazırlanıyor. 
İkinci Başkan Erol Bedir, Diyarbakır'dan kaleci Fadhel ve Eskişehirspor'un file bekçisi Yusuf'la salı günü, daha önce Gaziantepspor'un formasını giyen Brezilyalı Cesar'la ise çarşamba günü sözleşme yapacaklarını açıkladı. Bedir, "Ayrıca prensip anlaşmasına vardığımız Senegal Milli Takımı'nda yer alan stoper Mamadu ve Nijerya Milli Takımı'nın golcüsü Agali ile bir araya geleceğiz. Anlaşma imzaladığımız Enyeama'da ise FIFA'nın kararını bekliyoruz. Güçlü bir kadro kurduk. İddia ediyorum bu sezon herkes Kayseri Erciyesspor'u konuşacak" dedi. 

Namoğlu'ndan açıklama 

Beşiktaş eski Belediye Başkanı Yusuf Namoğlu, Çaykur Rizespor Kulübü'nde transfer komitesi üyesi olarak görev yaptığı ve Teknik Direktör Metin Yıldız ile birlikte futbolu izlemek için Brezilya'ya gittiği yönündeki haberlerin gerçeği yansıtmadığını açıkladı. Eski hakem olan Namoğlu, Çaykur Rizespor'la ilgisinin olmadığını vurguladı. 

Sivas'tan Renato atağı 

Kırmızı - Beyazlılar, Hollanda'daki 20 Yaşaltı Dünya Şampiyonası'nda Brezilya Milli Takımı'nın formasını giyen genç oyuncuyu kiralamak için kolları sıvadı 

Sivasspor yabancı transferinde rotayı Brezilyalı yıldızlara çevirdi. Kırmızı - Beyazlılar'ın Brezilya 2. Ligi ekiplerinden Moggimirim'in golcüsü Ricardo dos Santos'a salı günü İstanbul'a getirterek 3 yıllık imza attıracağı bildirildi. Yöneticiler, Hollanda'da süren 20 Yaşaltı Dünya Şampiyonası'nda Brezilya Milli Takımı'nın formasını giyen Renato Eduardo'yu kiralamak için de harekete geçti. 
Brezilya'ya giden yardımcı antrenör Enis Karaberberoğlu'nun Renato'nun kulübüyle pazarlıklara başladığı öğrenildi. 

Hacıbegiç'e imza daveti 

MEHMET ALİ SABUNCU 

Gaziantepspor Kulübü Yönetimi, teknik direktör konusunda tercihini Faruk Hacıbegiç'ten yana kullandı. Başkan Celal Doğan daha önce Antep'e gelerek tesisleri gezen Bosnalı teknik adamı resmi sözleşme imzalaması için kente davet etti. Geçtiğimiz sezon Fransa'nın Sochaux takımını çalıştırıp, Saint Etienne'den yeni teklif alan Hacıbegiç, Kırmızı - Siyahlı kulüpten yıllık 400 bin dolar isteyecek. 
Başkan Celal Doğan'ın, tecrübeli teknik adama imza attırmaya kararlı olduğu vurgulandı. Öte yandan 3 yıllık sözleşme imzalatılan Kocaelisporlu Engin'in kendisini Gaziantepspor'a göndermek istemeyen ailesini ikna etmeye çalıştığı bildirildi. Bursaspor'la temasa geçen Engin'e izin verilmeyeceği belirtildi. 

Gökhan muradına erdi 

FEHMİ UMAN DHA 

Gençlerbirliği'nin başarılı kalecisi Gökhan Tokgöz dünyaevine girdi. Genç file bekçisi Amasya'nın Merzifon İlçesi'nde yapılan düğün töreninde hayatını Melike Aykut ile birleştirdi. Takım arkadaşı Erkan ile Beşiktaşlı Veysel, Gökhan'ı mutlu gününde yalnız bırakmadı. Merzifon Belediye Başkanı Hayati İncekul'un kıydığı nikahta, Gökhan'ın şahitliğini AKP Genel Başkan Yardımcısı Akif Gürle yaptı. 

Samsunspor'a gençlik aşısı 

Samsunspor, PAF Takımı'nda forma giyen 5 futbolcuyu A kadroya dahil etme kararı aldı. Savunmada görev yapan Emre, Erhan, Mustafa ve İskender ile orta sahada oynayan Onur'un kamp kadrosuna alındığı açıklandı. Genel Menajer Yücel Uyar, "Bu futbolcular Samsunspor'un geleceği. Yeni sezonda genç yeteneklerle daha iyi bir takım olacağız" diye konuştu. 

Gençlerbirliği'ne taze kan 

Sezon sonunda çok sayıda as futbolcusuyla yollarını ayıran Gençlerbirliği, altyapı takımı Gençlerbirliği ASAŞ Spor'dan dört futbolcuyu sezon başındaki kampta deneyecek. Kırmızı - Siyahlılar, 2. Lig B Kategorisi'nde yer alan ASAŞ'tan Orhan, Gökhan, Mehmet Çakır ve Kemal ile geçen sezon Antalya'da kiralık oynaya Doğa'yı kampa çağırdı. 

Yozgatspor çalışıyor 

2. Lig A Kategorisi takımlarından Yozgatspor transfere doymuyor. İç transferde Doğan, Adem, Ümit, Hakan, Ferdi Tatlı, Ömer Yavuz ile anlaşan Kırmızı - Siyahlılar, dış transferde ise Siirtspor'dan Sedat, Yalovaspor'dan Fatih ve Mersin İdmanyurdu'ndan Tarkan'ı renklerine dahil etti. Başkan Yusuf Kenan Yılmaz güçlü bir kadro kurmak için çaba harcadıklarını söyledi. 

Ege Grubu isteği 

Adana Demirspor, Ege Grubu'nda oynamak için çalışma başlattı. İkinci Lig B Kategorisi'nde mücadele eden Adana ekibinin Teknik Direktörü Orhan Uçak uzun yıllardır Güneydoğu Anadolu ve İç Anadolu ekipleriyle oynadıklarını, bu sezon Ege bölgesi takımlarının grubunda yer almak istediklerini belirterek, "Hedefimizi oynayacağımız gruba göre belirleyeceğiz" dedi. 

Mersin'de sorun yok 

2. Lig A Kategorisi takımlarından Mersin İdmanyurdu'nun Teknik Direktörü Levent Arıkdoğan, iç transferde 3 oyuncu ile anlaştıklarını söyledi. Arıkdoğan, kaleci Kazım Önal, Ulaş ve İlker ile hafta içinde yeni sözleşme imzalayacaklarını belirtti. Tecrübeli teknik adam, denemeye aldıkları 18 gurbetçiden beğendikleri 3 oyuncuya imza attırmak istediklerini açıkladı. 

Kais'i ikna çabaları 

Süper Lig'in yeni takımı Vestel Manisaspor, Samsunsporlu Kais'i renklerine bağlamak için yoğun çaba harcıyor. Asbaşkan Semih Vardarer, bu oyuncuyla temasa geçtiklerini belirterek, "Yarın bugün hem Kais'in transfer işlemlerini hem de davetimiz üzerine Türkiye'ye gelen Macar oyuncu Zoltan Boor'un sözleşmesini yapmak istiyoruz" diye konuştu. 

Katrancı'dan havuz resti 

Denizlispor Başkanı Zafer Katrancı, naklen yayın gelirlerinin dağıtılmasıyla ilgili 14 Anadolu kulübünün aldığı karardan geri adım atmayacaklarını söyledi. Katrancı, "Dört büyük kulüp paranın çoğunu istiyor. O zaman kendilerine yeni lig kursunlar, 14 Anadolu kulübünün ligi ayrı olsun. Havuz adaletli olursa, 4 takımdan başka şampiyonlar çıkabilir" diye konuştu. 


</TEXT>
</DOC>
