<DOC>
<DOCNO> 379566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/yasam/axyas02.html </URL>
<DATE> 2005/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsünde patlama dehşeti 
</HEADLINE>
<TEXT>


Manavgat'ta bir yolcu otobüsünde, hareket halindeyken patlama oldu. Polis bomba ihtimali üzerinde duruyor 

ANTALYA DHA 

Antalya'nın Manavgat ilçesine bağlı Ilıca beldesi yakınlarında bir yolcu otobüsünde meydana gelen patlamada 2 kişi öldü, 10 kişi de yaralandı. Polis, patlamaya bir bombanın neden olduğu ihtimali üzerinde duruyor. 
Adana'dan dün 10.00 sıralarında Antalya'ya hareket eden Güney Akdeniz Seyahat Otobüs Şirketi'ne ait Cemil Özdemir yönetimindeki otobüste, D - 400 Karayolu'nun Ilıca beldesi arasında 21.15 sıralarında patlama meydana geldi. Otobüsün içindeki el bagajı rafında meydana gelen patlamada 2 yolcu öldü, 10 yolcu da yaralandı. Patlamanın şiddeti ile otobüsün tavanı koptu. Kopan parçalar, 600 metrekarelik alana yayıldı. Yaralılar ambulanslarla hastanelere sevk edilirken gazetecilerin olay yerinden görüntü almasına izin verilmedi. 
Görüntü almaya çalışan Anadolu Ajansı Muhabiri Fatma Ünal ile İhlas Haber Ajansı Muhabiri Arif Kaplan, kısa süreli gözaltına alındıktan sonra serbest bırakıldı. Alanya Emniyet Müdürlüğü Terörle Mücadele Şubesi'ne bağlı ekipler, olay yeri incelemesine katılmak üzere Ilıca'ya geldi. 




</TEXT>
</DOC>
