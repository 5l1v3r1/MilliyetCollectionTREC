<DOC>
<DOCNO> 365565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/guncel/gun05.html </URL>
<DATE> 2005/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadilde eğitim üniterliğe sığmaz 
</HEADLINE>
<TEXT>


Eğitim Sen'in kapatılması kararında ısrar eden Yargıtay Anadilde eğitim, sayısı belirsiz anadilin kamusal alana taşınmasına neden olur 

ANKARA Milliyet 

Eğitim Sen'in, tüzüğündeki "Anadilde eğitimi savunur" ifadesi nedeniyle kapatılmasını reddeden yerel mahkeme kararını bozan Yargıtay Hukuk Genel Kurulu YHGK , gerekçesinde, "Anadilde öğrenim haklarının hayata geçmesi, bir devlette sayısı belirsiz anadilin kamusal alana taşınması demektir. Bu da üniter bir devlet ve dili Türkçe olan Türkiye Cumhuriyeti'nin Anayasası ile bağdaşmaz" tespitini yaptı. 
Gerekçeli kararda, üniter bir devlet olan Türkiye Cumhuriyeti'nin dilinin Türkçe olduğu, eğitim kurumlarında başka bir dilin anadil olarak okutulamayacağı belirtildi. 

Anayasa'yla bağdaşmaz 
Kararda, şunlar kaydedildi "Kişi, Türkçenin kullanımının zorunlu olduğu alanlar dışında, anadilini istediği gibi kullanır. Farklı dil ve lehçelerin öğrenilmesi ve yayın yapılabilmesi amacıyla yasal düzenlemeler hayata geçirildi. Ancak, anadilde öğrenim haklarının hayata geçmesi, sayısı belirsiz anadilin kamusal alana taşınması demektir. Bu da üniter bir devlet olan, ülkesi ve milletiyle bölünmez bir bütün olan, dili Türkçe olan Türkiye Cumhuriyeti'nin Anayasası ile bağdaşmaz." 
Kararda, "anadilde öğretimin, ulusal bütünlüğünü diline bağlayan Cumhuriyet'in üniter yapısı ile bağdaşmayacağı" da belirtildi. Bu nedenle sendikanın, anadilde öğrenimi savunmasının açıkça Anayasa'ya aykırı olduğu vurgulandı. 

İşte davanın geçmişi 

Ankara 2. İş Mahkemesi, tüzüğündeki "Bireylerin anadilde eğitim görmesini savunur" ifadesi nedeniyle sendikanın kapatılması istemiyle açılan davayı reddetmişti. Yargıtay 9. Hukuk Dairesi ise kararı sendikanın kapatılması yönünde bozdu. Ancak mahkeme kararında direnince, konu YHGK'ya geldi. Yerel mahkemenin direnme kararını bozan YHGK, gerekçeli karar açıkladı. 


</TEXT>
</DOC>
