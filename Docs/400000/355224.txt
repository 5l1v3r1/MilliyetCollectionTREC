<DOC>
<DOCNO> 355224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sontur48.html </URL>
<DATE> 2005/06/24/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Antalya'da 4 hektar kızılçam yandı, yangın kontrol altında 
</HEADLINE>
<TEXT>

     Antalya'nın Serik İlçesi'ne bağlı Gebiz Beldesi yakınlarında meydana gelen orman yangını kontrol altına alındı. 
     Orman Bölge Müdürü Ahmet Gedikağaoğlu, Gebiz Beldesi'nde tapulu bir arazide çıkan ve daha sonra genç ormana sıçrayan yangının kontrol altına alındığını ve soğutma çalışmalarının devam ettiğini bildirdi. 
     Yangının, sorumsuzca yakılan ekinlerden kaynaklandığını belirten Gedikağaoğlu, vatandaşları bu konuda dikkatli olmaya çağırdı. Gedikağaoğlu, "Yangında yaklaşık 4 hektar kızılçam ormanı zarar gördü. Soğutma çalışmaları, Antalya, Serik, Gebiz ve Abdurrahmanlar itfaiyeleri tarafından devam ediyor" dedi. 
     Gedikağaoğlu, jandarmanın da olayla ilgili soruşturma başlattığını bildirdi. 
     
</TEXT>
</DOC>
