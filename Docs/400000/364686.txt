<DOC>
<DOCNO> 364686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/27/son/soneko17.html </URL>
<DATE> 2005/07/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türk-İş Dar gelirli düşük enflasyonda da mağdur 
</HEADLINE>
<TEXT>

     Türk-İş Araştırma Merkezi’nce, en düşük emekli ve çalışan ücretlerinin, 0 YTL’ye yükselen açlık sınırı düzeyinde bulunduğu belirtilerek, "Enflasyonda görülen gerileme sonucu çalışanların alım gücü yükselmemekte, istikrar adına çalışanlar düşük enflasyon ortamında yine mağdur edilmektedirler" denildi. 
     Türk-İş Araştırma Merkezi’nin aylık yaptığı çalışmaya göre, temmuz ayında açlık sınırı 0 YTL’ye, yoksulluk sınırı da 1611 YTL’ye yükseldi. Bu yılın ilk 7 ayında açlık sınırı 16.12 YTL, yoksulluk sınırı da 49 YTL artış gösterdi. 
     Geçen yılın aynı ayına göre ise temmuz ayı itibariyle açlık sınırında 50.71 YTL, yoksulluk sınırında da 154.14 YTL artış oldu. Böylece ilk 7 aylık dönemde gıda harcaması tutarında yüzde 3.14, son 12 ay itibariyle de yüzde 10.58’lik artış oldu. Yıllık ortalama artışın da yüzde 9.85 olduğunu bildirildi. 
     
     SÜT FİYATI YÜZDE 10.3 ARTTI 
     Türk-İş’in araştırmasına göre temmuz ayında süt fiyatlarında uzun bir aradan sonra yüzde 10.3 oranında artış oldu. Et, balık, sakatat, yumurta fiyatları değişmezken, tavuk fiyatının yüzde 26.2 oranında arttığına dikkat çekilen araştırmada, yeşil mercimek fiyatının da yüzde 8.7 arttığı bildirildi. Meyve ve sebze fiyatlarının temmuz ayında aile bütçesini rahatlatan faktör olduğu kaydedilirken, "Geçtiğimiz ay ortalama sebze kilogram fiyatı 1.18 YTL olarak hesaplanırken, bu ay 1.01 lira olmuş, aynı şekilde meyve ortalama kilogram fiyatı 1.70 liradan 1.50 liraya gerilemiştir" denildi. 
     
     GENİŞ KESİM AÇLIK SINIRINDA 
     Türk-İş, enflasyonun belli bir düzeyde gelişmesinin olumlu olmasına karşın halkın geçim koşullarında kabul edilebilir bir iyileşmenin olmamasının "temel sorun" olarak gündemdeki yerini koruduğuna dikkat çekti. 
     Türk-İş Araştırma Merkezi, temmuz ayı açlık ve yoksulluk sınırı çalışmasıyla, düşük enflasyonda da çalışanın mağdur edildiğini ortaya koydu. Son 1 yıl itibariyle açlık sınırı yaklaşık 50 YTL artarken, aynı dönemde asgari ücret artışının yalnızca 32 YTL olduğuna dikkat çekildi. 
     Türk-İş’in araştırmasında, 4 kişilik bir aile için açlık sınırının 0 YTL’ye yükseldiği temmuz ayı itibariyle en düşük emekli aylığının Bağ-Kur’da 323 YTL, SSK’de 450 YTL ve Emekli Sandığı’nda 577 YTL olduğu, net asgari ücretin 350 YTL, en düşük memur maaş tutarının da 540 YTL olduğuna dikkat çekildi. Çalışmada, "Bu gelire sahip olan geniş bir kesimin yaşama şartları açlık sınırı düzeyindedir. Dar ve sabit gelirli bu kesimlerin satın alma gücü, hedeflenen enflasyon oranına bağlı olarak düşük düzeyde yapılan gelir artışı nedeniyle artmamakta ve geçim koşullarında bir iyileşme söz konusu olmamaktadır" denildi. 
     
</TEXT>
</DOC>
