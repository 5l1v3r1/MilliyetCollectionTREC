<DOC>
<DOCNO> 352679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sontur22.html </URL>
<DATE> 2005/06/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aşırı hız faciaya yol açtı 2 ölü, 5 yaralı 
</HEADLINE>
<TEXT>

     Erdem SÜREK ÇANAKKALE, DHA 

ÇANAKKALE'de aşırı hız nedeniyle meydana gelen trafik kazasında 1'i üniversite öğrencisi 2 kişi öldü, 5 kişi yaralandı. 
     Kaza, Çanakkale-İzmir Karayolu'nun 20'nci kilometresinde bugün saat 03.00 sıralarında meydana geldi. Mert Eker, yönetimindeki 17 AZ 898 plakalı otomobille seyrederken, Güzelyalı Beldesi yakınlarında ana yoldan çıkıp tali yola girdi. Yol kenarında kum yığınlarına çarpıp savrulan otomobil, yaklaşık 20 metre yükseklikten dere yatağına uçtu. Ters dönen otomobilin sürücüsü 29 yaşındaki Mert Eker olay yerinde yaşamını yitirdi. Takla atan otomobilden fırlayanardan Çanakkale Onsekiz Mart Üniversitesi Eğitim Fakültesi Müzik Öğretmenliği Bölümü'nden bu yıl mezun olan 22 yaşındaki Fatma Feray Akman öldü, aynı üniversitenin Eğitim Fakültesi Japonca Öğretmenliği Bölümü 3'üncü sınıf öğrencisi 23 yaşındaki Berdeste Ramana İlahi ile aynı bölümde 4'üncü sınıf öğrencisi 23 yaşındaki Yasemin Sezen, Ziraat Fakültesi 4'üncü sınıf öğrencisi 20 yaşındaki Burak Korgan, sınıf arkadaşı 22 yaşındaki Çağdaş Bilgin ile 26 yaşındaki Ahmet Buldan yaralandı. 
     Yaralılar Çanakkale Devlet Hastanesi ile Bahattin Huriye Demircioğlu Devlet Hastanesi'ne kaldırılarak tedavi altına alındı. 
     Kaza yerinde yapılan incelemede otomobilde bira şişesi bulundu, fren izine rastlamazken, kazanın aşırı hızdan kaynaklandığı belirlendi. 
     
</TEXT>
</DOC>
