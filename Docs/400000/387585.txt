<DOC>
<DOCNO> 387585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/son/sondun20.html </URL>
<DATE> 2005/10/18/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Independent Irak'taki İngiliz askerlerin moralleri çökme noktasında 
</HEADLINE>
<TEXT>

     İngiltere'de yayımlanan The Independent gazetesi, Irak'ta görev yapan İngiliz askerlerinin ''moralinin çökme noktasında olduğunu'' ve ordu karargahında önlem arayışı başlatıldığını yazdı. 
     Gazetenin askeri kaynaklara dayanarak manşetten verdiği haberde, askerlerin moral bozukluğunun, işgalin başladığı 2003 yılı mart ayından bu yana en üst düzeye geldiği belirtildi ve ''Savaşın askerlerin beklediğinden daha çok tehlike getirmesi ve kontrolsüz ilerlemesi, sonucun karanlık görünmesi moralleri bozdu'' ifadesi kullanıldı. 
     Irak'ta sadece geçen hafta meydana gelen bir dizi olayın, cephedeki psikolojik çöküntüyü kanıtlamaya yettiği kaydedilen haberde, Savunma Bakanlığı'nın cephede askeri polis olarak görev yapan yüzbaşı Ken Masters'ın intiharı üzerinde soruşturma başlattığı, Basra'da görev yapan bir bölükten geçen bir yılda 70 askerin ayrıldığı ve aynı bölükte görev yapan ve daha 7 ay önce kahramanlık ödülü alan paralı asker Troy Samuels'in bir anda cepheyi terk etmesinin önemli bir işaret olarak görüldüğü hatırlatıldı. 
     Haberde, Irak savaşı nedeniyle kabinedeki görevinden istifa eden eski Bakan Clare Short'un açıklamasına da yer verildi. Short da hükümetin Irak'ta görev yapan askerleri zor şartlara sürüklediğini ve bunun doğal sonucu olarak morallerin çökme noktasına geldiğini savundu. 
     
</TEXT>
</DOC>
