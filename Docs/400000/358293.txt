<DOC>
<DOCNO> 358293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun31.html </URL>
<DATE> 2005/07/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Milletvekilleri ek kazançlarını da açıklayacak 
</HEADLINE>
<TEXT>

     Hollanda'da milletvekilleri, bundan böyle ek işlerden kazandıkları parayı da açıklamak zorunda olacak. 
     Meclis Başkanlığı'nın hazırladığı yeni kurala göre, milletvekilleri, hangi yan işlerden ne kadar para kazandıklarını Başkanlığa bildirecekler. 
     Ek kazançlarını bildirmeyenler için herhangi bir yaptırım öngörülmemekle birlikte, kurala uymayan milletvekillerinin kamuoyu önünde küçük düşürülme tehlikesi bulunacak. 
     Meclis Başkanlığı, bu yeni kuralın milletvekilleri ile halk arasında güven ortamının güçlendirilmesine yönelik olarak hazırlandığını bildirdi. Kuralın genel kurulda bütün partilerden destek görmesi bekleniyor. 
     Hollanda'da milletvekillerinin halen başkaları tarafından finanse edilen özel gezileri ve 50 avronun üzerinde değeri olan hediyeleri Başkanlığa bildirme zorunlulukları bulunuyor. 
     
</TEXT>
</DOC>
