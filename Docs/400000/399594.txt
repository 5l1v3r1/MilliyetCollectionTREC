<DOC>
<DOCNO> 399594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun48.html </URL>
<DATE> 2005/12/01/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Gerhard Schröder Rusya pazarını fethedecek 
</HEADLINE>
<TEXT>

     İsviçreli yayıncı Michael Ringier, gelecek yıldan itibaren yanında özel danışmanı olarak çalıştıracağı eski Almanya Başbakanı Gerhard Schröder ile Rus pazarında yayılmayı hedeflediğini söyledi. 
     Alman Bunte dergisine röportaj veren Ringier, ''Bugüne kadar Rusya'dan uzak durduk. Gerhard Schröder olmasaydı, Rusya'da görüşmelerde bulunmak daha zor olurdu'' şeklinde konuştu. 
     Schröder'in yakın dostu olan Ringier, gazeteci olan Schröder'in eşi Doris Schröder-Köpf'ün de kendileri için çalışmasını istediğini ifade ederek, Schröder'i yanında çalıştırma konusunda kendisi ile Almanya'da yapılan genel seçimler öncesinde de konuştuğunu ve bu konuda anlaştığını kaydetti. 
     Stern dergisi de, Schröder'in Ringier ile çalışabilmek için çok sayıda uluslararası bankanın teklifini geri çevirdiğini yazdı. 
     
</TEXT>
</DOC>
