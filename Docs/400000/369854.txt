<DOC>
<DOCNO> 369854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/15/spor/yercan.html </URL>
<DATE> 2005/08/15/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Güneş'in takıntısı 
</HEADLINE>
<TEXT>



Uzun süredir Konya deplasmanında maç kazanamamanın verdiği psikolojik baskı Trabzonspor'u oyuna stresli ve mahkum başlattı. Bu mahkumiyet, özellikle karşılaşmanın ilk yarısında çok net bir şekilde sahaya şansıdı. Bordo - Mavili ekip bu yarıda bir tek net pozisyona giremez ve oyun kuramazken, Konyaspor, ikisi çok net olmak üzere dört mutlak pozisyonu çok başarııl bir gününde olan kaleci Jefferson'a teslim etti. 
Karşılaşmanın ikinci yarısında yine Konyaspor'un kontrollü ve etkili futboluyla, Şenol Güneş'in "kronikleşmeye" başlayan takıntıları vardı. Bir "ruh" kostümü içinde sahada gezinen Gökdeniz'e "mevlana sabrı" gösterirken, önce orta sahanın etkili ismi Symkowiak'ı İbrahim Ege ile değiştirdi, ardından oyun kurmakta zorlanan takımı ateşleyen ve kanattan tek top taşıyan adam Yattara'yı dışarı alarak ikinci icraatını gerçekleştirdi. Peşpeşe yaptığı bu iki değişiklikle adeta tribünlerin geçen haftaki tepkisine yanıt veren ve "ben bildiğimi okurum" mesajı veren Güneş, lig başında tehlikeli bir inatlaşmanın kahramanlığına soyunuyordu. Futbol olarak bu sezon eskisinden çok uzakta görünen Trabzonspor, defansta yaşadığı sıkıntıların ardından orta alan hakimiyetini de kaybedince karşılaşmanın kalan dakikalarını Konyaspor'un ataklarını karşılamakla geçirdi. 
Golsüz sona eren karşılaşmaya iyi bir başlangıç yapan ve yan hakemi Kemal Yılmaz'ın hatalı kararlarını düzelterek olumlu puanlar alan Cüneyt Çakır, Erhan Albayrak'ın, Yattara'ya yaptığı kasti harekette kırmızı kartı pas geçip Gineli futbolcuya da sarı kart göstererek başarılı yönetimine gölge düşürdü. 


</TEXT>
</DOC>
