<DOC>
<DOCNO> 375880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sonyas09.html </URL>
<DATE> 2005/09/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Evlenmeden önce AIDS testi yaptırılmalı 
</HEADLINE>
<TEXT>

     Antalya Sağlık Müdürlüğü bünyesinde kurulan AIDS Danışma Merkezi’nden Dr. Berna Asrık, çiftlerin AIDS virüsü taşıyıp taşımadıklarının belirlenmesi amacıyla evlilik öncesi test yapılmasının hayati önem taşıdığını bildirdi. 
     Dr. Berna Asrık, AA muhabirine yaptığı açıklamada, AIDS’in cinsel yolla, kan yoluyla veya anneden bebeğe bulaşan bir hastalık olduğuna dikkati çekerek, hastalığın henüz kesin bir tedavisinin bulunmadığını belirtti. 
     Dünyada ve Türkiye’de bilenen hasta sayısının yanı sıra, hasta olduğunun farkında olmayan çok sayıda kişi bulunduğunu anlatan Asrık, hastalığı taşıyan her kişinin, bunu diğer kişilere bulaştırma riskinin de yüksek olduğunu kaydetti. 
     AIDS’in korunmasız cinsel ilişkiyle bulaşabileceğine dikkati çeken Asrık, kişilerin cinsel ilişki sırasında kondom kullanmasının önlemli olduğunu vurguladı. 
     AIDS’in sosyal ilişkilerle, tokalaşmayla, aynı ortamda bulunmayla, aynı tabak, bardak ve tuvaleti kullanmayla bulaşmayacağını belirten Asrık, "Hijyenik olmayan ortamlarda yapılan dövmeler, kulak deldirme işlemleri, berberlerde tıraş için kullanılan değiştirilmeyen tıraş bıçakları, kuaförlerde sterilize edilmeyen manikür, pedikür malzemeleriyle de hastalık bulaşabilir" dedi. 
     Hastalığın belirtilerinin vücut direncine göre 1-10 yıl içinde ortaya çıkabileceğini anlatan Asrık, kişinin bu süreyi hasta olduğunun farkında olmadan geçirebildiğini ve hastalığı başka kişilere de bulaştırabileceğini belirtti. Dr. Asrık, hastalık belirtilerinin, bağışıklık sisteminin çökmesi, ishal, öksürük, 1-2 ay gibi kısa sürede 10 kilo üzerinde kilo kaybı, deri döküntüleri, ateş ve her türlü 
     enfeksiyona açık hale gelme şeklinde başladığını ifade etti. 
     Kişinin AIDS olup olmadığının teşhis edilmesi için riskli davranışın üzerinden üç ay geçmesi gerektiğini vurgulayan Asrık, cinsel ilişki yoluyla bulaşmayı engellemenin en etkili yolunun kondom kullanmak olduğunu söyledi. 
     Çiftlerin evlenmeden önce AIDS testi yaptırmalarının hayati önem taşıdığına dikkati çeken Asrık, yetkililerin bu konuda daha duyarlı olmaları gerektiğinin altını çizdi. 
     
     AIDS DANIŞMA MERKEZİ 
     Antalya AIDS Danışma Merkezi’nin, kişilere hastalık hakkında bilgi vermek, eğitimlerini sağlamak amacıyla geçen yıl 1 Aralık’ta kurulduğunu bildiren Asrık, şunları söyledi 
     "Merkeze başvuranlar AIDS konusunda, ücret ödemeden, kimlik göstermeden, gizliliğin korunduğu bir ortamda, eğitimli, deneyimli hekim ve psikologla yüz yüze görüşme imkanı bulabiliyorlar. Ayrıca 346 36 41 nolu AIDS Danışma Merkezi’ni telefonla arayarak, hastalık ve 
     bulaşma yolları hakkındaki kısa bilgilere ulaşabiliyorlar." Dr. Asrık, merkeze bugüne kadar gelen 100’e yakın kişinin büyük çoğunluğunu tedbirsiz cinsel ilişki sonrası AIDS olup olmadıklarını öğrenmek isteyenlerin oluşturduğunu vurguladı. Asrık, genelevde çalışan kadınlara, lise ve dengi okullardaki öğrencilere, emniyet çalışanlarına, berber ve kuaförlere yönelik eğitim çalışmaları yaptıklarını, broşürler dağıttıklarını ve alınacak tedbirler konusunda bu kişileri bilgilendirdiklerini belirtti. 
     
</TEXT>
</DOC>
