<DOC>
<DOCNO> 370282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/son/sonsiy08.html </URL>
<DATE> 2005/08/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'ye dost uyarısı Her dönemin uyanıkları AKP'lileşti 
</HEADLINE>
<TEXT>

     AKP’ye yakın Yeni Şafak Gazetesi’nin köşe yazarı Ahmet Taşgetiren, AKP seçmeniyle yaptığı görüşmelerden edindiği izlenimler çerçevesinde hükümete süpriz uyarılarda bulundu. Yolsuzluk konusunda, "Her iktidarın kendi zenginini yarattığı kanaati AKP döneminde de seslendiriliyor. Her dönemin uyanıklarının AKP iktidarında da AKP’lileştiği ve hedefine ulaştığı" uyarısı yapan Taşgetiren, Başbakan Recep Tayyip Erdoğan’ın danışmanları için de "danışman sorunu" ifadesini kullandı. 
     Taşgetiren yazısında son 15 gün içinde büyük bir çoğunluğu seçimde AKP’ye oy vermiş insanlarla yaptığı görüşmelerinden çıkardığı sonuçları dile getirdi. 
     
     COŞKULU SAVUNMA GİTMİŞ 

     "Coşkulu biçimde hükümet icraatlarını savunan insana rastlamadığını" vurgulayan Taşgetiren, AKP’nin bugüne kadar eleştirilmediği konuların başında gelen yolsuzluk konusunda AKP döneminde halkta oluşan algıyı açıkça dile getirerek, "Yolsuzluğun altı çiziliyor. Her iktidarın kendi zenginlerini yarattığı kanaati AKP döneminde de seslendiriliyor. Hatta her dönemin uyanıklarının, AKP iktidarında da AKP’lileştiği ve hedefine ulaştığı kanaati çok geniş paylaşılma imkanı buluyor" diye yazdı. 
     Taşgetiren’in kaleminden AKP’li seçmenin hükümetine yönelik görüşleri şöyle 
     
     BAKAN ÇELİK ÇOK ELEŞTİRİLİYOR 

     ".Özellikle Milli Eğitim ciddi sancı alanı. Bakana yönelik eleştiriler had safhada. Farklı bakanlıklarda çalışan 28 Şubat vurgunu yemiş bürokratlara rastladım, hala 28 Şubat vurgununu aşabilmiş değillerdi. Ve bunlar şu anki bürokratik yapılanışın bu iktidarı bir adım ileri götüremeyeceği kanaatini serdediyordu. 
     
     İŞLER İYİYE GİTMİYOR 

     .İktidarın yapamadıklarına ilişkin ’savunma’ nitelikli değil de ’anlama’ya yönelik izahlar genelde tepki görüyor. 
     Diyelim ben, AKP icraatına yönelik zaman zaman eleştirel tavrım bilinmese, ’Şunun sebebi şu olabilir’ tarzında bir duruş sergilediğim takdirde hemen, ’Aman Hocam...’ yollu tepkilere tanık olmuşumdur. ’Hiçbir mazeret başarının yerini tutmuyor. 
     .Gerek hükümet içi ilişkilerin, gerekse hükümet- parlamento grubu ilişkilerinin dağınıklığı, savrukluğu fark ediliyor ve bu ’işlerin iyiye gitmediği’nin işareti olarak algılanıyor. 
     .Eşine az rastlanır büyük parlamento grubunun etkin kılınmaması en çok altı çizilen konular arasında. Tıpkı bürokraside olduğu gibi AKP Meclis Grubunun kalitesi de etkin yönetilememesi de sorgulanıyor. 
     
     HEYECAN AŞINMASI VAR 

     .Herkesin zihninde, ’Yarın seçim olsa kime oy vereceksin’ sorusu yankılanıyor ve burada hala, ’AKP" cevabı ağır basıyor. Bir alternatif hala yok. Ama başlangıçta ’Bu iktidar rahat bir dönem daha gider’ kanaatinde olanlar 3 yıl içinde girilen ’heyecan aşınması’na bakıp ’Bu haliyle nasıl gider’ sorusunu da soruyorlar. 
     
     CUMHURBAŞKANI’NI SEÇEBİLECEKLER Mİ 

     .Cumhurbaşkanlığı seçimi önemseniyor, bazı tutukluklar, bu alandaki teenniye İlerisini düşünerek ağır iş görme 
     bağlanıyor, ama ’Bakalım Cumhurbaşkanını seçebilecekler mi’ sorusu da sıklıkla gündeme geliyor. 
     
     ERDOĞAN’IN DANIŞMANLARI SORUNU 

     .’Tayyip Erdoğan’ın Danışmanları’ diye bir ’sorun’ insanların gündeminde. Beklenmeyenlerle, aksamalarla, yanlışlarla onların alakası kuruluyor. Yeterlilikleri sorgulanıyor. Bu, AKP’nin parlamento grubunda da ciddi bir sorun. Hatta belki hükümet içinde de... bu 15 gün içinde hem AKP Grubu, hem hükümet üyelerinden kimileriyle temaslarım oldu. 
     
     BEKLENTİ ÖLMEMİŞ AMA KAYGI BÜYÜK 

     .Daha başka notlar da ilave edilebir bu izlenimlere... 
     Ama genel tabloya bakılırsa AKP’ye yakın dünyada heyecan düşük, kaygı büyük, beklenti ölmemiş, ama ’Nasıl olacak da toparlanacaklar’ sorusu soruluyor. AKP, ’alternatifsizliği’ yeterli görüyorsa diyeceğim birşey yok, ama onun bile bir süre sonra tepkinin büyümesinin sebebi olacağını unutmamak lazım." 
     
</TEXT>
</DOC>
