<DOC>
<DOCNO> 396228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/19/siyaset/siy01.html </URL>
<DATE> 2005/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbana özgürlük 
</HEADLINE>
<TEXT>


Ankara Barosu, 2004'teki genel kurulda türbanla oy kullanan 15 avukatı disiplin kuruluna sevk etmedi 

TÜRKER KARAPINAR Ankara 


Ankara Barosu yönetim kurulu, 3'e karşı 8 oyla, 58. Genel Kurul'da türbanla oy kullanan 15 avukatın disiplin kuruluna sevk edilmesine gerek olmadığına karar verdi. 
17 Ekim 2004'te yapılan genel kurula katılan 15 avukat, türbanla oy kullanmak istedi. Divan başkanlığı türbanla oy kullanmalarına izin verdiği avukatlar hakkında daha sonra meslek kurallarını ihlal ettikleri gerekçesiyle tutanak tuttu. 
Yönetim Kurulu, kısa süre önce 15 avukatın disiplin kuruluna sevk edilmesine gerek olmadığına karar verdi. Gerekçeli karar, savcılığa gönderilecek. Savcılık itiraz etmezse kesinleşecek. 
Bu durumda Ankara Barosu'na bağlı avukatlar artık genel kurullara türbanla gelerek oy kullanabilecek. 
Ankara Barosu Yönetim Kurulu, daha önce de Yargıtay 4. Ceza Dairesi'nde sanık sıfatıyla yargılandığı duruşmaya türbanıyla katıldığı için alınmayan avukat Hatice Hasdemir Şahin'in, disiplin kuruluna sevk edilmesine gerek olmadığına karar vermişti. 
Söz konusu kararda, bir avukatın, mesleğini icra ettiği alanlar dışında türban takmasını, avukatlık unvanının gerektirdiği saygı ve güvene aykırı bir eylem olarak görmenin, laiklik tanımına aykırı olduğu vurgulanmıştı. 


</TEXT>
</DOC>
