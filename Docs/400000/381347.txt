<DOC>
<DOCNO> 381347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sondun17.html </URL>
<DATE> 2005/09/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Spiegel İktidar için sinir savaşı ben ya da ben .. 
</HEADLINE>
<TEXT>

     Almanya'daki Der Spiegel dergisi, genel seçimlerden sonra ülkenin ana gündemini oluşturan koalisyon görüşmelerini ''İktidar için sinir savaşı Ben ya da ben'' başlığıyla kapağına taşıdı. 
     Dergide, Birlik Partileri CDU CSU ve SPD arasında yapılan koalisyon ön görüşmelerine yer verilirken, her iki liderin de CDU Genel Başkanı Angela Merkel ve SPD Genel Başkanı Gerhard Schröder büyük bir egoyla rakibini siyasi olarak bitirmek amacıyla karşı karşıya geldiği ifade edildi. 
     Haberde, Schröder'in başbakan olarak kalması halinde bunun Merkel'in siyasi geleceğinin bitmesi anlamına geleceği, Merkel'in Genel Başkanlık ve Meclis Grup Başkanlığından alınacağı görüşlerine yer verildi. 
     Merkel'in başbakan olması halinde ise Schröder'in Hannover'deki evine dönerek, Alman siyasetinde ''reformları bitiremeyen kişi'' olarak yer alacağı kaydedildi. 
     Başbakanlığın her iki lider için de önemli olduğu ve iki liderin başbakanlıktan gönüllü olarak vazgeçmeyeceği ifade edildi. 
     Bild am Sonntag gazetesi ''Schröder bir yıl daha başbakan mı '' başlığıyla verdiği haberde, hükümete yakın çevrelerden edinilen bilgilere göre Schröder'in başbakanlıkta kalma ısrarını sürdürdüğü, ancak bir yıl başbakan kaldıktan sonra görevi Angela Merkel'e devretmeye hazır olduğu iddia edildi. 
     Schröder'in hükümet kurmada ortaya çıkan zorluklar nedeniyle kendisinin ve Merkel'in istifa etmek zorunda kalmasını engellemek istediği bildirildi. 
     SPD Genel Başkan Yardımcısı Kurt Beck de Focus dergisinde kendisine ''Schröder olmadan bir koalisyon düşünür müsünüz '' sorusuna, ''Demokraside kimse asla dememelidir'' yanıtını vererek, Schröder'in başbakanlık talebini eleştirdi. 
     SPD Genel Başkanı Franz Müntefering ise Gerhard Schröder başbakanlığında bir hükümet kurmak istediklerini söyledi. 
     
</TEXT>
</DOC>
