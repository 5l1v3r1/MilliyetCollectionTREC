<DOC>
<DOCNO> 372059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/yasam/ayas.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyelan bir aileyi yuttu 
</HEADLINE>
<TEXT>


Rize'de sel, heyelana neden oldu. Çamlıhemşin'de bir evin kayan toprağın altında kalması sonucunda aynı aileden 4 kişi can verdi 

MUHAMMET KAÇAR Rize DHA 

Rize'nin Çamlıhemşin ilçesine bağlı Çayırdüzü köyünde yağış nedeniyle yumuşayarak kayan toprağın altında kalan bir evdeki 4 kişi öldü. Fırtına Deresi kenarında bulunan Çamlıhemşin Belediyesi önünde bulunan 4 grayder ile aralarında belediye makam otomobilinin bulunduğu çok sayıda araç da selin getirdiği moloz yığınları altında ezildi. 

Cesetleri köylüler çıkardı 
Çayırdüzü köyünde, Ayşe Kuyumcu'ya 50 ait yamaçta bulunan ev önceki gün saat 23.30 sıralarında kayan toprak kütlesinin altında kaldı. Evde bulunan Ayşe Kuyumcu, oğlu Mustafa 25 ve kızı Zeynep 18 ile eltisi Meral Kuyumcu, yerle bir olan evin enkazı altında kalarak can verdi. Cesetleri, yağışın dün sabah kesilmesinin ardından kurtarma çalışması başlatan köylüler çıkardı. 

'Kaçmaya çalışmışlar' 
4 çocuk annesi Ayşe Kuyumcu ve ailesinin İstanbul'da oturduğu, yaz aylarında köye geldiği belirtildi. Kuyumcu'nun diğer 2 çocuğu ile eşinin olay sırasında İstanbul'da bulunduğu kaydedildi. 
Köylülerden Osman Özkurt, "Gürültü duyduk ama ne olduğunu anlamadık. Yağış kesilince toprağın yuttuğu evde hemen çalışmaya giriştik ve cesetleri bulduk. Cesetler, dış kapının önündeydi. Herhalde toprak kayması olacağını anlayıp kaçmaya çalışmışlar" dedi. 

Yollar açılmaya başlandı 
Sel tehdidi gözönüne alınarak Çamlıhemşin ve Hemşin'de boşaltılan evlerin sakinleri, tehlikenin geçmesi üzerine tekrar evlerine döndü. 
Rize Valisi Enver Salihoğlu, sel ve heyelan nedeniyle kapanan Çamlıhemşin-Ardeşen yolunun tek şeritten ulaşıma açıldığını, PazarHemşin ve Çayeli-Kaptanpaşa yollarını ulaşıma açmak için çalışmaların sürdürüldüğünü söyledi. Zil Kale Mevkii'nde yolun tahrip olması sonucu mahsur kalan işçilere de ulaşıldı. İşçilerin iyi olduğu açıklandı. 

'Toprak ana unutmaz' 
İSTANBUL Milliyet 
Heyelanı değerlendiren TEMA Vakfı Yönetim Kurulu Başkanı Nihat Gökyiğit ise şu yorumu yaptı "Sebep, yeşil örtünün tahribinden başka bir şey değil. Ne bu afetlerde hayatını kaybedenlerin, ne de akıp giden canlı, verimli topraklarımızın telafisi mümkün. Toprak yoksa, sellerden bizi koruyacak yeşil örtü yok demektir. Doğa ve toprak ana kendisine yapılanları unutmaz ve intikam alır. Yaşanan bu acı, ormanlarımızı kaçak ve kontrolsüz şekilde tahrip edenlere, ettirenlere, ormandan tarla açanlara, üzerinde yapılaşma gerçekleştirenlere ve bunlara göz yumanlara ders olmalıdır." 


</TEXT>
</DOC>
