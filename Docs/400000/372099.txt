<DOC>
<DOCNO> 372099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/son/sondun12.html </URL>
<DATE> 2005/08/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sanur'daki yerleşimcilerin tahliyesi başladı 
</HEADLINE>
<TEXT>

     İsrail, Batı Şeria'daki Sanur yerleşim birimindeki İsrailli yerleşimcileri tahliye etmeye başladı. 
     Gazze Şeridi'nde 21, Batı Şeria'da da 4 yerleşimde yaşayan Yahudi yerleşimcilerin tahliye edilmesine yönelik uygulamanın Homeş ile birlikte son aşaması olan Sanur'da, ilk grup yerleşimci otobüsle bölge dışına çıkarıldı. 
     Aşırı sağıcı Yahudilerin, İsrailli askerleri engellemek için barikat kurduğu Sanur'da henüz büyük bir direnişle karşılaşılmadığı, askerlerin yerleşim içindeki küçük bir havraya girdikleri belirtildi. 
     Öte yandan İsrail askerlerinin, yerleşimcilerin geçen hafta gönüllü olarak terk ettikleri Ganim yerleşimindeki evleri yıkmaya başladığı bildirildi. 
     Savunma Bakanlığı'nın açıklamasında, Gazze Şeridi'nde boşaltılan 21 yerleşimden 13'ünde yerleşim birimlerin yıkıldığı kaydedildi. 
     Sanur ile Homeş'teki yerleşimcilerin tahliye edilmesiyle birlikte, İsrail'in toplam 25 yerleşimden çekilme işlemleri tamamlanmış olacak. 
     
</TEXT>
</DOC>
