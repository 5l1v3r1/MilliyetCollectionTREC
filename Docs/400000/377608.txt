<DOC>
<DOCNO> 377608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/dunya/adun.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yanlış yapıyorsun' 
</HEADLINE>
<TEXT>


Schröder, Türkiye'nin AB üyeliğine karşıt olan rakibi Merkel'i uyardı 'Bir güvenlik konusunu iç politika malzemesi yapamazsınız. Bu Almanya'nın çıkarlarına aykırı ' 

DIŞ HABERLER SERVİSİ 


Almanya'da 18 Eylül'de düzenlenecek erken seçimler öncesinde Sosyal Demokrat Parti'li SPD Başbakan Gerhard Schröder ve Hıristiyan Demokrat Birlik Partisi CDU Genel Başkanı Angela Merkel son kozlarını paylaşıyor. Türkiye'nin Avrupa Birliği üyeliğini kampanya gündemlerinin ön sıralarında tutan liderlerden Schröder, dün Merkel'i uyardı ve Türkiye AB üyeliğine karşı çıkmakla hata yaptığını söyledi. 
AA'nın haberine göre Schröder, dün 40 radyoda canlı olarak yayımlanan bir seçim programında Merkel ile birlikte çeşitli soruları cevaplandırdı. Schröder, Türkiye'nin AB üyeliğine ilişkin bir soru üzerine şunları söyledi 
"Merkel Türkiye konusunda, Irak konusunda yaptığı aynı hatayı yapıyor. Irak'ta savaşa inandı, bu savaşı destekledi. Şimdi bundan vazgeçmesine seviniyorum. Şimdi Türkiye konusunda da aynı hatayı yapıyor. Hata da şudur Bir güvenlik konusunu, dış politika konusunu iç politika malzemesi yapamazsınız. Buna izin veremeyiz. Bu Almanya'nın çıkarlarına aykırıdır". 

'Güvenlik önemli' 
Türkiye ile AB'ye üyelik müzakerelerine başlanması konusunda sadece kendisinin değil, tüm AB ülkelerinin oybirliğiyle karar verdiğini hatırlatan Schröder şöyle konuştu 
"Bunlar arasında muhafazak r hükümetler de var. Türkiye ile müzakereler 10 ila 15 yıl sürecek, bunu Türkiye de biliyor. Herkes Türkiye'nin çevresinde neler olduğunu biliyor. Irak, İran, Kafkaslar, ayrıca Hindistan ile Pakistan arasındaki ihtilaf. Türkiye'de köktendinci olmayan bir İslamiyet ile Batılı aydınlanmanın birleştirilmesinin başarılması Avrupa ve böylece Almanya için de ne kadar büyük bir güvenlik kazancı olacaktır. Benim için önemli olan bu". 
Schröder, "Dünyada ne kadar barış yaratırsak ve ihtilafların çözümü için çaba harcarsak, bu, kendi insanlarımızın çıkarına olacaktır" dedi. 


</TEXT>
</DOC>
