<DOC>
<DOCNO> 363213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/21/son/sonyas22.html </URL>
<DATE> 2005/07/21/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Paris plajı törenle açıldı... 
</HEADLINE>
<TEXT>

     Parisliler ve başkenti ziyaret eden turistler için Seine nehri kenarında hazırlanan yapay plaj, Belediye Başkanı Bertrand Delanoe tarafından bugün törenle açıldı. 
     Delanoe, yaptığı konuşmada, ''Öncelikle tatile çıkmayan binlerce kent sakiniyle 'dayanışma' amacıyla bu plajın hazırlandığını'' söyledi. 
     Nehir kenarında 3 kilometre uzunluğundaki alana kurulan yapay plaj, 21 Ağustos'a kadar açık kalacak. 
     Paris plajını geçen yıl 3.9 milyon kişinin ziyaret ettiğini belirten belediye yetkilileri, bu yıl ziyaretçi sayısının 4 milyonun üzerine çıkmasını bekliyorlar. 
     Plaj için, dışarıdan 2 bin ton ince kum getirilirken, ziyaretçilerin kendilerini deniz kenarında tatilde hissetmesi için plaj alanına palmiye ağaçları, soyunma kabinleri, şezlonglar ve çeşmeler yerleştirildi. Plajda ayrıca, yiyecek ve meşrubat büfeleri kuruldu. 
     Plaj etkinlikleri kapsamında konserler, dans yarışmaları, spor müsabakaları ve çeşitli animasyonlar düzenlenecek. 
     Paris plajına bu yıl, Brezilya damgasını vuracak. Brezilya'dan gelen dansçılar, düzenlenecek karnavallarda sambayla plaja gelenleri coşturacak. 
     İlk defa 2002 yılında Paris'te yapay plaj oluşturulmasının ardından, bu girişim daha sonra Fransa'nın denize kıyısı olmayan kentlerine de yayılmıştı. 
     
</TEXT>
</DOC>
