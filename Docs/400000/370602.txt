<DOC>
<DOCNO> 370602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/son/sonsiy05.html </URL>
<DATE> 2005/08/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Memura grev hayal 
</HEADLINE>
<TEXT>

     Hükümetle toplu görüşme masasına, toplu sözleşme ve grev hakkı elde etmek amacıyla oturan memurlar yine hayal kırıklığına uğradı. Devlet Bakanı ve Başbakan Yardımcısı Mehmet Ali Şahin tarafından memur konfederasyonlarına dağıtılan Kamu Personeli Yasa Tasarısı Taslağında, memurlara grev ve siyasete katılma hakkı yer almadı. 
     Bakan Mehmet Ali Şahin tarafından toplu görüşmeler sırasında memur konfederasyonlarına dağıtılan Kamu Personeli Yasa Tasarısı Taslağıyla, memurların ve sözleşmeli personelin nitelikleri, atanma veya hizmete alınmaları, görev ve yetkileri, hakları ve yükümlülükleriyle diğer özlük işleri yeniden düzenlendi. 
     
     MEMURİYET YEMİNİ EDİLECEK 
     Memurlar ve sözleşmeli personel, Anayasaya ve yasalara sadakatle bağlı kalarak, yasaları milletin hizmetinde sadakatle uygulamaları gerekiyor. Memurlar ve sözleşmeli personel, Anayasaya, Atatürk ilke ve inkilaplarına ve Anayasada ifadesi bulunan Türk milliyetçiliğine sadakatle bağlı kalacağına dair bir yemin metni imzalayarak göreve başlayacak. 
     
     SİYASİ PARTİLERE ÜYE OLAMAYACAK 
     Memurlar ve sözleşmeli personel siyasi partilere üye olamayacak. Görevlerini yerine getirirken herhangi bir siyasi parti, kişi veya zümrenin yararını veya zararını hedef tutan bir davranışta bulunamayacak. Ayrıca dil, ırk, cinsiyet, siyasi düşünce, felsefi inanç, din ve mezhep ayrımı yapılamayacak, hiçbir şekilde siyasi ve ideolojik amaçlı beyanda ve eylemde bulunulamayacak ve bu eylemlerde yer alınmayacak. 
     
     GREV VE TOPLU EYLEM YASAK 
     Memurlar ve sözleşmeli personel, toplu olarak göreve gelmeme veya hizmetin yavaşlatılması veya aksatılması sonucunu doğuracak eylemlerde bulunamayacak. Memurlar ve sözleşmeli personel, greve karar veremeyecek, grev düzenleyemeyecek, ilan edemeyecek ve bu yönde propaganda yapamayacak. Memur ve sözleşmeli personel, herhangi bir greve veya grev girişimine katılamayacak, grevi destekleyemeyecek veya teşvik edemeyecek. 
     
     GREVE KATILAN MEMURLUKTAN ÇIKARILACAK 
     Taslakla memurluktan çıkarma cezaları da belirlendi. 
     Buna göre, ideolojik veya siyasi amaçlarla kurumların huzur, sükun ve çalışma düzenini bozma, boykot, işgal, engelleme, iş yavaşlatma ve grev gibi eylemlere katılan veya toplu olarak göreve gelmeme, bunları tahrik ve teşvik eden veya yardımda bulunanlar ile siyasi partilere üye olanlara memurluktan çıkarma cezası verilebilecek. 
     
     ADAY MEMURLUK BİR YIL 
     Aday memurluk süresi bir yıl olarak belirlendi. Bu süre içinde aday memurun başka kurumlara naklen ataması yapılamayacak. Aday memurlar, kurumları görevleri ve memurluk konularıyla ilgili olarak adaylık eğitimine girecek ve staj yapacak. Eğitim ve stajda başarılı olan ve adaylık süresi sonunda personel ve başarı değerlendirmesi olumlu olan adaylar memur olarak atanacak. 
     Taslakla, açıktan atama yapılabilecek kadrolar da belirlendi. 
     
     YAŞ’IN YETKİSİ KAPSAM DIŞINDA 
     Öte yandan taslakta açıkça Yüksek Askeri Şura’dan bahsedilmese de subay ve astsubayların çalışma süresi ve görevden uzaklaştırılmalarına ilişkin bugün varolan düzenlemeler de taslak kapsamı dışında tutuldu. Subay ve astsubaylara disiplin cezaları yine ancak askeri mahkemelerce verilebilecek. 
     Taslağa göre, kişiler uğradıkları zararlardan dolayı bu görevleri yerine getiren personel aleyhine değil, ilgili kurum aleyhine dava açacaklar. Ancak kamu kurum ve kuruluşlarına tevdi veya bu kurum ve kuruluşlarca tahsil veya muhafaza edilen para ve para hükmündeki değerli kağıtların ilgili personel tarafından zimmete geçirilmesi durumunda, zimmete geçirilen miktar, cezai takibat sonucu beklenmeden Hazine tarafından hak sahibine ödenecek. Kurum bu zararı, genel hükümlere göre sorumlu personele rücu edecek. 
     İşkence ya da insanlık dışı veya onur kırıcı davrnanışlar nedeniyle Avrupa İnsan Hakları Mahkemesince Türkiye aleyhine hükmedilen tazminatlar miktarları da yine sorumlu personele rücu edilecek. 
     
     BAZI MADDELERE KARARTMA UYGULANDI 
     Öte yandan, memur konfederasyonlarına verilen taslakta 19 maddeye yer verilmedi. Bu durum, söz konusu maddelerde 
     basamakların yer aldığı, ancak ilgili düzenlemelerin henüz netleşmemesi nedeniyle taslağa eklenmediği gerekçesiyle açıklandı. 
     
</TEXT>
</DOC>
