<DOC>
<DOCNO> 385958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/siy08.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
At üstünde 2. Erdoğan 
</HEADLINE>
<TEXT>


Başbakan Erdoğan attan düşerek korkutmuştu. Şimdi kızı Sümeyye binicilik dersleri almaya başladı 

SPOR SERVİSİ 


Başbakan Erdoğan'ın kızı Sümeyye Erdoğan at binmeye başladı. Binicilik dersleri almaya başlayan Sümeyye Erdoğan'ın "Never Too Late" isimli ingiliz kısrağı ile Ankara Atlıspor Kulübü'nde çalışmalarını sürdürdüğü öğrenildi. 
Kızının ABD'de başlayan binicilik serüvenine Ankara'da da devam etmek istemesi üzerine Erdoğan'ın Başbakanlık görevlilerinden uygun bir yer bulmalarını istediği ve Sümeyye Erdoğan'ın Ankara Atlıspor kulübüne yönlendirildiği ifade edildi. 

Sıkı koruma altında 
İki koruma ile kulübe gelen Erdoğan'ın kendisi için hazırlanan "pony"yi reddettiği ve antrenörünün "Never Too Late" isimli atıyla dersleri sürdürdüğü ve bir yıl içinde müsabakalara katılacak seviyeye ulaşacağı belirtildi. Ders saatlerinde kapatılan maneje antrenör ve korumaların dışında kimsenin alınmadığı, Sümeyye Erdoğan'ın türbanının üzerine profesyonel binicilerin kullandığı "Tok" olarak bilinen kask taktığı ve binici çizmesi giydiği, ancak binici pantolonu kullanmadığı kaydedildi. 


</TEXT>
</DOC>
