<DOC>
<DOCNO> 382918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/30/son/sonspo28.html </URL>
<DATE> 2005/09/30/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Şahin Federasyon'da Trabzonspor düşmanları var... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Futbol Federasyonu'nda Trabzonspor düşmanlarının bulunduğunu iddia etti. 
     Şahin, Trabzonspor Sadri Şener Sosyal Tesisleri'nde düzenlediği basın toplantısında, hafta sonunda Galatasaray ile önemli bir karşılaşmaya çıkacaklarını belirterek, ''Galatasaray, Avrupa Kupaları'nda istemediğimiz şekilde başarısız sonuç aldı. Bizim başımıza gelen Galatasaray'ın başına geldi. Zorlu bir maça çıkacağız. Futbolda 3 netice de var. Ancak tam Trabzonspor futbol takımının futbolcuları, Trabzonspor'a yakışır şekilde konsantre olup oynarsa bu maçı kazanmamız için hiçbir neden yoktur diyecektim ki geçen yıl Fenerbahçe maçında Cem Papila ve arkadaşlarının yarattığı Şükrü Saraçoğlu faciasını yaratan aktörlerden biri, Trabzonspor taraftarlarının dava açtığı Adil Sinem, Galatasaray maçına atanmıştır'' dedi. 
     Geçen yıl Futbol Federasyonu nezdinde Fenerbahçe maçıyla ilgili başvuruda bulunduklarını dile getiren Şahin, şöyle devam etti 
     ''Futbol Federasyonu yetkilileri, Fenerbahçe maçında Cem Papila'nın suçlu olmadığını yardımcılarının hatalı olduğunu ve artık yardımcılarının uzun yıl maç yönetmeyeceğini bize söylemişlerdi. Yine böylesine çok önemli bir maçta bu yardımcı hakemi, deplasmanda oynayacağımız bu maçta atamak cüretini ve cesaretini gösterdiler. Merkez Hakem Kurulu Başkanı Trabzonspor taraftarlarının dava açtığı bir hakemi Trabzonspor'un önemli bir maçına atıyorlar. Bu çok yanlış bir uygulamadır. Galatasaray maçında bu hakem üçlüsünün takipçisi olacağız.'' Trabzonspor camiasında bir iç huzursuzluk dönemi yaşandığını kaydeden Şahin, '' Bundan yararlanmak isteyen beyler, Trabzonspor düşmanlığını bırakın. Trabzonsporsuz yarışın bir anlamı yoktur. Böyle bir anlayışınız varsa çıkın açıkça söyleyin. Biz bu Trabzonspor yönetimine karşıyız. Federasyon oluşumunda karşı listeye desteklediler deyin. Biz herkesin Federasyonuyuz dediniz. Biz de bütün kuralları yerine getirdik, her desteği verdik. Nedir bu Trabzonspor düşmanlığı Federasyon içinde Trabzonspor düşmanları var. Bazı kurullarda egemen olup, kararları etkiliyorlar'' dedi. 
     Fenerbahçe'nin Everton ile yaptığı hazırlık maçı sonrası aldığı saha kapama cezasının ardından sarı-lacivertli yöneticilerin bazı açıklamalar yaptığını ifade eden Şahin, ''Fenerbahçeli yöneticiler, Federasyonda formalı yöneticiler var dedi. 3 maç sonra Beşiktaş'a ceza verildi. Bu kez Beşiktaşlı yöneticiler Federasyon'da tetikçiler var dediler. Biz de Levent Bıçakçı'ya soruyoruz kim bu formalı yöneticiler, kim bu tetikçiler Dün açıkladığınız cezalarla büyük bir olayı, devletin imkanlarını ortaya çıkardınız. Birilerine sert birilerine yumuşaksınız neden'' diye konuştu. 
     
     GÖKDENİZ KONUSU 

     Şahin, Gökdeniz Karadeniz'in suçlu olduğunu ve cezalandırıldığını kaydederek, şöyle konuştu 
     ''İki suç işlemiştir. Birincisi Trabzonspor forması altındaki futbolcunun yapmaması gereken bir işe kalkışmış, cezasını görecektir. ikincisi ise başkanıyla, hocasıyla, yöneticisiyle veya camianın önde gelen kişilerle paylaşmadığı suçu futbol oynamaya gitti milli takım kampında milli takım hocası, federasyon üst düzey yetkilileri ve PFDK başkanıyla paylaştı. Paylaşmakla kalmayıp kulübe danışmadan disiplin kuruluna savunmasını yaparak kulüp uygulamalarına ters düşen bir uygulamaya girmiştir. Böylece Gökdeniz Karadeniz, ikinci bir suç işlemiştir. Biz gerekçeli kararı bekliyoruz. Gerekçeli karar verdiği zaman kulüp bu futbolcuya hukuki yardımcı olacaktır. Gökdeniz, itiraz mercilerine, Tahkim Kurulu'na başvuruda bulanacaktır. Ceza kişisel bir cezadır. Trabzonspor yönetimi de gerekçeli kararın ardından bu futbolcu konusunda kararını açıklayacaktır.'' Gökdeniz'in Futbol Federasyonu yetkilileriyle görüşmesiyle ilgili bilgileri bu futbolcudan aldıklarını da kaydeden Şahin, ''Yöneticimiz Akbaşoğlu, Gökdeniz ile görüştü. Yetkililerin, Gökdeniz'e eğer suçunu açıklarsan 3 ay ceza alacaksın diye ifadelerinin olduğunu öğrendik'' dedi. 

     
</TEXT>
</DOC>
