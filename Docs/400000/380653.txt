<DOC>
<DOCNO> 380653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/22/son/sontur07.html </URL>
<DATE> 2005/09/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İstasyon görleden araç muayenesine son... 
</HEADLINE>
<TEXT>

     Ulaştırma Bakanlığı Kara Ulaştırması Genel Müdürlüğü, bazı araçların fenni muayenesinin bu işi yapan istasyonlara gitmeden yapıldığını dikkate alarak, özelleştirme süreci tamamlanma aşamasına gelen araç muayene istasyonlarını sıkı denetime alacak. 
     Kara Ulaştırması Genel Müdürü Talat Aydın, "Bazı araçların muayene istasyonunu görmeden muayenesi yapılıyor. Bu artık sona erecek. Bundan böyle araçlar laf olsun diye fenni muayeneden geçmeyecek. Artık trafiğe çıkamayacak nitelikte olan bir araç, yollara çıkamayacak" dedi. 
     Aydın, araç muayene istasyonları konusunda bakanlığın yaptığı çalışmalar ve özelleştirme sürecine ilişkin AA muhabirine açıklamalarda bulundu. 
     Bakanlığın, 2 yıla yakın süre tıkanmış bir özelleştirme süreci yaşayan araç muayene istasyonları konusuna el atarak konuyu çözüm yoluna soktuğunu ifade eden Aydın, bakanlığın bu konuda hem sorumlu hem de yetkili kurum olduğunu kaydetti. 
     Özelleştirme İdaresi Başkanlığı’nın da talebini dikkate alarak bu konuda 3 ay yoğun çalışma yaptıklarını ve araç muayene istasyonu açılması, işletilmesi hakkındaki yönetmeliği yayınladıklarını belirten Aydın, bu düzenlemenin AB müktesebatına da uygun bir düzenleme olduğunu vurguladı. 
     Bu yönetmelik sayesinde araç muayene istasyonlarının özelleştirmesinin önünün açıldığını dile getiren Aydın, yapılan özelleştirme ihalesini Akfen-Doğuş-TÜV SÜD ortak girişiminin 613 milyon dolarlık teklifle kazandığını, peşin ödemeyle bunun 5 milyon dolarlık bir iş olduğunu söyledi. 
     
     DANIŞTAY’DAN GÖRÜŞ BEKLENİYOR 
     Bu özelleştirmenin 20 yıllık imtiyaz devri niteliği taşıdığını belirten Aydın, şöyle devam etti 
     "Bir kısım araçlar, muayene istasyonunu görmeden muayenesi yapılıyor. Bu artık sonlanacak. Bundan böyle araçlar laf olsun diye fenni muayeneden geçmeyecek. Biz muz cumhuriyeti değiliz. Biz, bir işi yapıyor gibi gözükmekten artık uzaklaşmalıyız. 
     Bu özelleştirme süreci tamamlanmak üzere. İhale süreci tamamlandı. 
     Danıştay’dan devir sözleşmesiyle ilgili görüş bekleniyor. Onun da bu ay içinde çıkacağını bekliyoruz." Aydın, özelleştirme sürecinin tamamlanmasıyla yılbaşından itibaren 18 ay içinde Türkiye genelinde 190 muayene istasyonunun açılarak 
     faaliyete geçirileceğini, tüm istasyonların açılmasıyla Karayolları Genel Müdürlüğü’nün muayene istasyonlarının kapanarak ortak girişimin bu işi üstleneceğini belirtti. İmtiyaz sözleşmesinin imzalanmasının ardından artık araç muayene istasyonlarının AB standartlarında hizmet vereceğini vurgulayan Aydın, şunları kaydetti "Araçlar, usulüne uygun, gerçek fenni muayeneden geçecekler. Bunun anlamı şu Artık trafiğe çıkamayacak nitelikte olan bir araç, yollara çıkamayacak. Dolayısıyla trafiğin genel güvenliği yükselecek. Teknik bakımları, fenni muayenesi yeterli şekilde yapılmadığı için kazaya karışan araçların toplam kaza içindeki oranı dünyada yüzde 10. Türkiye’deki aynı kategoride sayılan kazalarda ise bu ciddi bir mali kaynak tükettiği gibi insanlarımız da ölüyor. Bunun önüne geçilecek. Öte yandan buna bağlı olarak yakıt tüketiminde verim yükselecek. Yollarda daha güvenli araçlar seyredecek." 
     
     ÖZEL STİKER DİZAYN EDİLİYOR 
     Aydın’ın verdiği bilgiye göre, TÜV Türk adı altında birleşerek araç muayene istasyonlarını işletecek ortak girişim, her istasyon için işletme yetki belgesi alacak ve her istasyon için akreditasyon yaptıracak. Muayenelerin gerektiği şekilde yapılmadığının belirlenmesi halinde istasyonlara önce para cezası uygulanacak daha sonra yetki belgeleri iptal edilebilecek. 
     Tüm muayene bilgileri bilgisayar ortamında tutulacak. Bu bilgiler Maliye ve Ulaştırma bakanlıkları ile Emniyet Genel Müdürlüğü’nün denetimine açık olacak. Muayenesi yapılan araçların uygun bir yerine muayene bilgilerini içeren bir stiker yapıştırılacak. Halen dizayn çalışmaları süren bu stikerler, özel güvenlik önlemleri içerecek, ikinci defa yapıştırılamayacak, muayene yılının rengini belirtecek ve Ulaştırma Bakanlığı’nın logosunu taşıyacak. 
     
</TEXT>
</DOC>
