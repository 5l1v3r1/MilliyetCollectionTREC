<DOC>
<DOCNO> 384606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/06/son/sonyas09.html </URL>
<DATE> 2005/10/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Maceracı Türk, sırt çantasıyla 7 ayda Güney Amerika'yı gezdi 
</HEADLINE>
<TEXT>

     ABD'nin New York kentinde yaşayan Kahraman Halisçelik isimli maceracı Türk genci, sırt çantasıyla 7 ayda Güney Amerika ülkelerinin bütün önemli şehirlerini ve ilginç yerlerini gezdi. 
     Şanlıurfa'nın Siverek ilçesinde 1975 yılında doğan Halisçelik, AA muhabirine, Güney Amerika'nın Türkiye ve Türkler tarafından yeterince tanınıp, bilinmediği düşüncesiyle Eylül 2004'te bu ülkeleri gezme kararı aldığını ve seyahatini 28 Ocak'ta başlattığını kaydetti. 
     New York'tan Şili'nin Santiago şehrine uçarak uzun yolculuğuna başlayan Halisçelik, bu ülkede kendilerine ''El-Turco'' diyen yaklaşık 300 bin kişinin bulunması sayesinde fazla yabancılık çekmediğini söyledi. ''El-Turco'' denen kişilerin, dedeleri Osmanlı İmparatorluğu döneminde Osmanlı pasaportuyla bu ülkeye gelmiş Araplar olduğunu belirten Halisçelik, diğer Latin Amerika ülkelerinde de El Turco'lara sık sık rastladığını, Brezilya, Arjantin ve Kolombiya gibi bazı ülkelerin sınır kapılarındaki polislerin zaman zaman kendisine, ''Bu ülkede yeterince Türk var, seni de kabul edip ne yapacağız'' şeklinde şaka yaptıklarını kaydetti. 
     Halisçelik, New York'tan ayrılırken seyahatinin sadece 3 ay sürmesini planladığını, ancak bölgede seyahat etmenin verdiği macera duygusu ve heyecan yüzünden bu sürenin 7 aya çıktığını ifade etti. 
     Şili, Arjantin, Brezilya, Bolivya, Peru, Ekvador, Venezuela, Kolombiya ve Uruguay'ı dolaşan Halisçelik, bu kıtada bulunup da gezmediği tek ülkenin Paraguay olduğunu, bu ülkeyi de sınır polislerinin ülkeye giriş için rüşvet istemeleri ve bunda ısrar etmeleri üzerine gezmekten vazgeçtiğini söyledi. 
     Yanında taşıdığı sırt çantasında bir çift yedek ayakkabı, birkaç giysi ve acil durumlarda yemek için tahıl barları bulundurduğunu ifade eden Halisçelik, gezdiği ülkelerde yaşayan halklarla İspanyolca iletişim kurduğunu, yerel kültürleri tanımaya çalıştığını belirtti. 
     Brezilya'nın Amazon ormanlarında bulunan ve içinde piranalarla timsahların cirit attığı bir nehirde tekneyle 5 gün yolculuk yaptığını kaydeden Halisçelik, Peru'da Cuzco şehri yakınlarında And dağlarında bulunan İnkalara ait Machu Pichu antik kentinden çok etkilediğini söyledi. 
     Halisçelik, bölgede Türk girişimcilerinin bulunmadığını, ancak Türklerin Santiago ve Buenos Aires'te kültür merkezleri açtığını belirterek, bu kültür merkezlerinde Türkçe öğrenmiş yerel halkla karşılaşmaktan duyduğu mutluluğu tarif etmenin imkansız olduğunu kaydetti. 
     Maceracı Türk genci, geziden edindiği izlenim ve anıları kitap halinde getireceğini ifade etti. 
     Tüm Türk gençlerine dünyanın ilginç olduğunu düşündükleri yerleri muhakkak görmeleri tavsiyesinde bulunan Halisçelik, bu tür seyahatlerin doğru yöntemler uygulandığında çok pahalıya mal olmadığını, buna karşılık hiçbir yerden elde edilemeyecek bilgi, görgü ve tecrübelerin elde edilebildiğini belirtti. 
     
</TEXT>
</DOC>
