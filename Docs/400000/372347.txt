<DOC>
<DOCNO> 372347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/24/magazin/axmag02.html </URL>
<DATE> 2005/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Erdoğan bu yıl seçecek 
</HEADLINE>
<TEXT>


'Türkiye'de jüri az izlenen filme ödül veriyor' diyen Erdoğan, bu yıl Antalya Film Festivali'nde jüri üyesi 

BİRSEN ALTUNTAŞ 

'Vizontele Tuuba' filmiyle katıldığı İstanbul Film Festivali'nde sonuçlar açıklanmadan "Bu jüri bize ödül vermez. Türkiye'de festivallerdeki jüriler en çok izlenen filme değil, en az izlenen filmlere ödül veriyor" diyen Yılmaz Erdoğan, bu yıl 42.'si düzenlenen Antalya Altın Portakal Film Festivali'nde Ulusal Jüri'de görev yapacak. 

Başkan Özpetek 
24 Eylül-1 Ekim tarihleri arasında gerçekleşecek festivalde Erdoğan, Ferzan Özpetek'in başkanlığında Nuri Bilge Ceylan, Hülya Koçyiğit, Kenan Işık, Tuna Erdem, Zuhal Olcay ve Feride Çiçekoğlu'ndan oluşan jüride ulusal yarışmaya giren filmleri değerlendirecek. 

Kavur'a özel bölüm 
Herhangi bir festivalden ödül almamış filmlerin yarışacağı festivale, şimdiye kadar ulusal bölüm için 13 film başvurdu. 
Başvuruların 3 Eylül'de biteceği festival öncesi film sayısı ön elemeyle 10 filme indirilecek. Bu yıl tasarımları yeniden yapılan ödüllerin verileceği festivalde, geçen aylarda kaybettiğimiz yönetmen Ömer Kavur için de özel bir bölüm hazırlandı. 


</TEXT>
</DOC>
