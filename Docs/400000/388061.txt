<DOC>
<DOCNO> 388061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sontur25.html </URL>
<DATE> 2005/10/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Gaziantep'te yağış, cadde ve sokakların suyla kapanmasına yol açtı 
</HEADLINE>
<TEXT>

     Gaziantep’te sabah saatlerinde başlayan, cadde ve sokakların suyla kapanmasına yol açan yağış, yaşamı olumsuz etkiliyor. 
     AA muhabirinin Meteoroloji Müdürlüğü yetkililerinden aldığı bilgiye göre sabah saatlerinden bu yana Gaziantep’te metrekareye yaklaşık 10 kilogram yağış kaydedildi. 
     Hava sıcaklığında dünden bu yana 8 derece düşüş kaydedildiği bildirilirken, sıcaklığın gece saatlerinde 5 dereceye kadar düşmesi bekleniyor. 
     Hava sıcaklığının yarından itibaren tekrar yükselmeye başlayacağı bildirildi. 
     Şiddetli yağmur nedeniyle kentin ana caddelerinde ve özellikle Valiliğin bulunduğu Muammer Aksoy Bulvarı ile İstasyon Caddesi’nde su birikintileri oluştu. 
     Su baskınları ve birikintiler nedeniyle yolun karşısına geçmek isteyen vatandaşların zor anlar yaşadığı gözlenirken, bazı vatandaşlar da caddeye konulan taşların üzerinden geçmeye çalıştı. 
     
</TEXT>
</DOC>
