<DOC>
<DOCNO> 374021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/yasam/yas13.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirlerini kurtarmak isterken can verdiler 
</HEADLINE>
<TEXT>


Hazar'da boğulan 4 kız kardeşin, erkekler görmesin diye ıssız bir yerde göle girdikleri ve çırpınarak can verdikleri anlaşıldı 

FERİT ASLAN ESAT TAŞTEKİN DHA 

Yüzme bilmedikleri halde girdikleri Hazar Gölü'nde boğulan 4 kız kardeşin, erkeklerin yanında suya girmemek için piknik alanından uzaklaştığı ortaya çıktı. Dalgıçların, cesetlerini birbirlerine sarılı halde buldukları talihsiz genç kızların, birbirlerini kurtarmak isterken can verdiği de kaydedildi. 
Diyarbakır'ın Selman köyünde oturan, Sosyal Yardımlaşma ve Dayanışma Vakfı memuru Fikri Sametoğlu, önceki gün eşi Sakine ve çocuklarını Hazar Gölü'ne pikniğe götürdü. Sivrice yakınlarında göl kenarında piknik yapan Semetoğlu Ailesinin 4 genç kızı, teyzelerinin kızları Sevinç ve Derya Güler ile suya girmek istedi. Erkeklerin yanında suya girmek istemeyen 6 kız, ailelerinden yaklaşık 100 metre ilerde bir kayalığın altından ayaklarını suya sokarak serinlemeye çalıştı. 

Peş peşe ölüme gittiler 
Gölde biraz ilerleyen Ergani Cumhuriyet İlköğretim Okulu 5. sınıf öğrencisi Fatma Sametoğlu 11 , ayağı kayınca düşüp suda çırpınmaya başladı. 
Fatma'yı kurtarmak isteyen ablaları Hikmet 13 , Yeter 18 ve Demet 21 de peş peşe suya girdi. 4 kız kardeş birbirini kurtarmaya çalışırken sulara gömüldü. Teyze kızları Derya ve Sevinç Güler de, suya atlamalarına rağmen 4 kız kardeşi kurtaramayarak, boğulma tehlikesi yaşadı. Çevreden yetişenler Güler kardeşleri boğulmaktan son anda kurtardılar. 


</TEXT>
</DOC>
