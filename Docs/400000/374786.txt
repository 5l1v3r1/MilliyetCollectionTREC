<DOC>
<DOCNO> 374786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/son/sonspo12.html </URL>
<DATE> 2005/09/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Yıldırım Demirören, Beşiktaş taraftarına seslendi... 
</HEADLINE>
<TEXT>

     Beşiktaş Kulübü Başkanı Yıldırım Demirören, siyah-beyazlı taraftarlara umut dolu mesajlar verdi. 
     Yıldırım Demirören, siyah-beyazlı kulübün aylık resmi yayın organı Beşiktaş Dergisi'nin eylül sayısında yer alan yazısında, ''Yeni sezona, yeni heyecanlarla başladık. Beşiktaş ruhuna sahip, savaşçı takımımızı sahada izlerken, sizlerin coşkusuna şahit olmak, beni de çok mutlu ediyor. Ben de bu takımı izlerken sizler kadar heyecan duyuyorum'' diye görüş belirtti. 
     Demirören şunları kaydetti 
     ''Türkiye'nin en iyi kadrosuna sahip olan takımımız, Beşiktaşımıza yakışır neticeleri elde edecektir. Takımımızın başında olmasından gurur duyduğumuz teknik direktörümüz Rıza Çalımbay ile birlikte güçlü kadromuzun neler yapabileceğinin ilk işaretlerini sezonun ilk maçlarından itibaren görmeye başladık. 
     Turkcell Süper Ligi'ne çok iyi bir başlangıç yapan, UEFA Kupası'nda Vaduz karşısında ilk turu geçen Beşiktaşımız, şüphesiz ilerleyen haftalarda uyum sürecini tamamlayacak, performansını çok daha üst noktalara taşıyacaktır. 
     Fakat henüz uzun lig ve Avrupa maratonunun en başında olduğumuzu unutmamalıyız. Başarıya ulaşmak için daha önümüzde uzun bir yol var. Bunun bilincinde olarak hareket etmeli ve sabırlı olmalıyız. 
     Tribünlerimizi her maçımızda aynı coşku ve aynı heyecanla görmek istiyorum. Camiamızın desteğini sezon boyuncu sürdürmesi, bizi başarıya taşıyacak en önemli etken olacaktır.'' Taraftarların, futbol takımına olan güvenlerini kombine kart satışlarında bir kez daha gösterdiğini vurgulayan Demirören, ''Ne mutlu ki bu sezon kombine kart satışımız rekor kırdı. Yeni sezon formalarımıza çıktığı ilk günden itibaren büyük ilgi gösterdiniz. Bu ilginin artarak devam etmesini diliyorum'' dedi. 
     Yıldırım Demirören ayrıca, taraftarlardan korsan ürünlere karşı duyarlı davranmalarını isteyerek, ''Siz Sevgili Beşiktaşlılardan aynı hassasiyeti, korsan ürünlere karşı göstermeniz de en önemli dileklerimden birisi. Sizlerin korsan ürünlere 'hayır' deyip, lisanslı ürünlerimizden satın alarak, gerçek taraftar kimliğinizi yine ortaya koyacağınızı biliyorum. Özellikle BJK İnönü Stadı'nda eşlerimizle, çocuklarımızla, formalarımızla takımımız'a destek olmaya devam edelim'' diyerek sözlerini tamamladı. 
     
</TEXT>
</DOC>
