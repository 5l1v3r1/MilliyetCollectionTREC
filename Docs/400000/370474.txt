<DOC>
<DOCNO> 370474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/spor/spo04.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'e Alman takibi 
</HEADLINE>
<TEXT>


MEHMET DEMİRCAN 


Trabzonspor ve A Milli Takım'ın golcüsü Fatih Tekke, Avrupalı kulüplerin transfer gündeminden düşmüyor. Daha önce İspanya'dan Deportivo ve İngiltere Premier Ligi'ne bu sezon çıkan Wigan'dan teklif alan yıldız futbolcuya son olarak Almanya'nın Bayer Leverkusen takımı talip oldu. Alman kulübünün Sportif Direktörü Rudi Völler ve Teknik Direktör Klaus Augentaler'in, Sofya'ya gelerek, Milli Takım formasıyla Fatih Tekke'yi, Bulgaristan karşısında izleyecekleri belirtildi. 
Alman kulübü yetkililerinin, bu maçtan sonra Fatih hakkında kesin karar verecekleri vurgulandı. Alman Ligi'nde geçen hafta sahasında B.Münih'e 5-2 yenilen Leverkusen, bu ağır mağlubiyetin ardından arayışlara başlamıştı. 

Özgür Bayer ikna oldu 

Forma şansı bulamadığı için ayrılmak isteyen Özgür'ün ikna edildiği bildirildi. Menajerinin yöneticilerle yaptığı görüşmenin ardından bu futbolcunun başka bir takıma verilmeyeceği açıklandı. Bordo - Mavili takım dün akşam yaptığı antrenmanla Ankaragücü maçı hazırlıklarını sürdürürken, sakatlığı bulunan futbolculardan iyi haber geldi. Kulüp Doktoru Ahmet Çağlar, Konyaspor maçında sakatlanan Yattara ve kaleci Jefferson'un 2 gün sonra takımla çalışmalara başlayacağını açıkladı. 

Mehmet Tan'ı andık 

Milliyet yazarı Mehmet Tan, ölümünün ikinci yıldönümünde mezarı başında anıldı. Tan'ın, Trabzon'un Beşikdüzü İlçesi Akkese Köyü'ndeki aile mezarlığında bulunan kabri başındaki anma törenine, eşi ve çocuklarının yanı sıra, Trabzonspor Teknik Direktörü Şenol Güneş, Trabzon Ticaret ve Sanayi Odası Başkanı Şadan Eren, Trabzonsporlu eski yönetici Hayrettin Hacısalihoğlu, gazeteci dostları ve yakınları katıldı. Anma töreni Kuran - ı Kerim okunarak son buldu. 


</TEXT>
</DOC>
