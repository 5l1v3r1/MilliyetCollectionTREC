<DOC>
<DOCNO> 365727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sontur14.html </URL>
<DATE> 2005/07/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İHD'liler İngiliz polisini protesto etti 
</HEADLINE>
<TEXT>

     İnsan Hakları Derneği İHD İstanbul Şubesi üyeleri, Brezilyalı Jean Charles de Menezes'in terörist sanılarak öldürülmesinden dolayı İngiliz polisini protesto etti. 
     İngiltere'nin İstanbul Başkonsolosluğu önünde toplanan grup adına basın açıklaması yapan İHD İstanbul Şube Başkanı Eren Keskin, İngiltere'de onlarca kişinin yaşamını yitirdiği saldırıları daha önce basın açıklamasıyla kınadıklarını hatırlattı. 
     Keskin, ancak güvenlik gerekçesiyle renkleri, ırkları farklı olduğu için insanlara şiddet uygulanmasının onaylanmasının mümkün olmadığını kaydetti. Eren Keskin, ''İnsan hakları savunucuları olarak, artık adeta insan haklarını hiçe sayan bu tür devlet uygulamalarının ve yeni ölümlerin olması endişesini taşımaktayız. Bu nedenle de şiddetle hiçbir bağlantısı olmayan Jean Charles de Menezes'i öldüren İngiliz polisini kınıyoruz'' dedi. 
     
     ADALET AĞAOĞLU'NUN İSTİFASI 
     Keskin, İHD kurucu üyesi ve yazar Adalet Ağaoğlu'nun istifasına ilişkin basın mensuplarının soruları üzerine, bu istifaya üzüldükleri yanıtını verdi. 
     Eren Keskin, Ağaoğlu'nun, derneğin tek taraflı olduğuna yönelik eleştirilerinin hatırlatılması üzerine de, ''Biz İHD olarak, şiddet nereden gelirse gelsin karşıyız. Ağaoğlu, istifa etmeden önce keşke bizle konuşsaydı. Üzüldük'' dedi. 
     
</TEXT>
</DOC>
