<DOC>
<DOCNO> 388303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/son/sonsiy19.html </URL>
<DATE> 2005/10/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Ağar IMF'ye muhtaç olmayan bir program üzerinde çalışıyoruz 
</HEADLINE>
<TEXT>

     Doğru Yol Partisi DYP Genel Başkanı Mehmet Ağar, içinde yerli motiflerin olduğu, IMF'ye muhtaç olmayan yeni bir ekonomik program üzerinde çalışmalarının devam ettiğini bildirdi. 
     Mehmet Ağar, beraberinde genel başkan yardımcıları ve bazı genel idare kurulu üyeleri olduğu halde İstanbul Ticaret Odası'nı ziyaret ederek, Yönetim Kurulu Başkanı Murat Yalçıntaş ve Meclis Başkanı Muharrem Keçeli ve öteki yöneticilerle görüştü. 
     Ağar, görüşme öncesi yaptığı açıklamada, İstanbul Ticaret Odası'nın 350 bin civarındaki üyesi ile ekonomide, ticarette önemli yeri bulunduğuna işaret etti. 
     Türkiye'nin bugün karşı karşıya kaldığı önemli meseleler bulunduğunu belirten Ağar, ''Ekonomide makro anlamda birkaç rakamın ortaya koyduğu iyilikleri görmek ve bununla iyimser havaya kapılmak doğru olduğu kadar, gelecekte karşı karşıya kalacağımız bir takım riskler, bir takım sorunlar karşısında şimdiden bir tedbir almak suretiyle bunları minimize etmeyi de başarabilmek lazımdır. Enflasyon rakamları, artan ihracat, bütçe açığı ile ilgili söylenenler... Bunların hepsi evet, ama bir yandan da görülmesi lazım gelen meseleler vardır. Bunlardan en önemlisi dev istihdam sorunudur'' dedi. 
     İşsizlik sorununun mutlaka aşılması gereken en temel meselelerden biri olduğunu, cari açık konusunda risklerin, ekonominin kalbi reel sektörün problemlerinin devam ettiğini, üreten kesimlerin sorunlarının çözüm beklediğini, vergi ile ilgili yapısal değişim konusundaki beklentilerin henüz karşılanmadığını anlatan Ağar, ülkenin ihtiyacı olan yatırımlar konusunda da arzu edilen gelişmeler ve iyileşmelerin beklenilen oranda ortaya çıkmadığı görüşünü dile getirdi. 
     DYP Genel Başkanı, yabancı sermayenin tahvil bono piyasasında ''sıcak para'' olarak tarif edilen çerçeveye oturmuş rakamlarının 44 milyar dolardan 47.5 milyar dolara ulaştığını da belirterek, ''Bu saadet zinciri dediğimiz düzenin bu şekilde devamının mümkün olmadığını görmek, bilmek, anlamak gerekiyor'' dedi. 
     
     SIKINTILAR... 
     İthalata dayalı büyüme modelinin Türkiye'nin geçmişinde 3-4 kez önemli sıkıntılara yol açtığını kaydeden Ağar, ''Bir başka kelimeleri telaffuz etmekten itina ile dikkat ederek söylüyorum ki önemli ölçüde sıkıntılara soktuğu bilinen bu modelin Türkiye'yi sağlıklı yöne götürmeyeceği ortadadır. Üretim, yatırım, ihracat, istihdam esaslarına dayalı ekonomik anlayışı var edebilmenin imkanları ortaya konulmalıdır'' dedi. Ağar, devamla şunları söyledi 
     ''Problemleri söylemenin kolay olduğu ortadadır. Sıkıntıların da önemli ölçüde yaygın olduğu ortadadır. Biraz evvel uğradığımız Mısır Çarşısı'nda, Mısır Çarşısı gibi önemli bir alışveriş merkezinde esnafın, bütün ciroların düştüğünden, alışverişin çok az olduğundan, yarım kilo leblebiyi bile kredi kartı ile alma alışkanlığı veya zorunluluğu içerisine insanların girdiğinden şikayet ettiği bir gerçek hayatın da var olduğunu unutmamız lazımdır. 
     Geçen hafta uğradığımız Mahmutpaşa'da, Sultanhamam'da Anadolu'nun kalbi olan bütün toptancılar da geçmiş yıllara kıyasla çok zorluklar içinde oldukları bir döneme girdiklerini ifade etmektedirler. Bütün bunların görülmesi, değerlendirilmesi, tedbirlerin ortaya konulması gerekir.'' 
     
     YENİ BİR EKONOMİK PROGRAM ÇALIŞMASI 
     Türkiye'nin uzun süredir IMF imzalı, damgalı ekonomik programlarla yoluna devem etmek durumunda kaldığını, bütün stand by'lar sonunda döviz dengesinin istikrara oturması söz konusu iken Türkiye'de programlar devam ettiği sürece cari açığın giderek artmaya devam ettiğine dikkat çeken Ağar, bu durumun IMF programlarının özü ile çeliştiğini vurguladı. 
     Ağar, şunları kaydetti 
     ''Bizim bütün bunlara yönelik yeni bir ekonomik program üzerinde çalışmamız devam etmekte. Kendisine güvenen, kendisine inanan, iç dinamikleri harekete geçirecek farklı bir yönetim anlayışını farklı modellerle ortaya koymak zorundayız. Hep kamuoyu ile paylaşılan, iktidara gelmeden evvel IMF'siz ekonomi modellerinden, yerli, özgün modellerden bahsedenlerin daha sonra o modellere muhtaç kalan, o modellerin dışına çıkamayan, inisiyatif kullanamayan bakış açıları içerisinde hapis olmalarını da milletimiz dikkatle takip ediyor.'' 
     
     ''BİZİM İŞİMİZ SOKAKTIR'' 
     Ağar, ANAP Genel Başkanı Erkan Mumcu'nun ''yapıcı muhalefet'' yapacakları açıklamasına ilişkin görüşünün sorulması üzerine, ''Biz kendi işimize bakıyoruz. Bizim işimiz sokaktır, bizim işimiz canlı muhalefettir, bizim işimiz alanlardır'' dedi. 
     Sokağın sesini kamuoyuna taşıyan muhalefet anlayışlarının olduğunu belirten Ağar, ''Yolumuz doğru yoldur. Yolumuza devam ediyoruz'' ifadesini kullandı. 
     DYP Genel Başkanı Ağar, ekonomik programları ile ilgili bir soru üzerine de içinde yerli motiflerin olduğu, IMF'ye muhtaç olmayan, yatırım, üretim, istihdam ve bunların tabii sonucu olan ihracat dörtlemesi ile beraber ülkenin geniş kesimlerini bu programın içerisine dahil ettikleri bir program olacağını bildirdi. 
     Odalar, çeşitli iş ve üretici kuruluşları, geniş kesimlerle de paylaşacakları programı aşağı yukarı Kasım ortalarında tamamlamış olacaklarını bildiren Ağar, ''Önümüzdeki dönem artık yeni bir genel seçimin Türkiye'de gündeme geleceği bir süreç gibi görülmektedir. Bütün bu süreci bu yönüyle dinamik bir anlayışla değerlendirmeyi düşünüyoruz'' dedi. 
     Ağar, güvenlik konusunda da İstanbul'dan önemli ölçüde şikayetler aldıklarını da belirterek, şunları söyledi 
     ''Bununla ilgili taleplerin çok iyi şekilde değerlendirilmek suretiyle özgürlükler ve güvenlik arasındaki optimal bir dengeyi sağlayacak bir bakış açısına hükümetin mutlak şekilde sahip olması lazım. Güvenliği mesele olmaktan çıkarması lazım.'' Mehmet Ağar, ileride bu konuyu gündeme taşıyacaklarını bildirdi. 
     İTO Başkanı Murat Yalçıntaş da DYP'nin köklü geleneği ile Türk demokrasi tarihinin en önemli yapı taşlarından biri olduğunu ifade ederek, ''Aynı şekilde misyonu itibariyle de halka kulak veren, halkı önemseyen bir anlayışı benimseyen bir yapıya sahip. Bu çerçevede İTO olarak bu ziyareti çok önemsiyoruz'' dedi. 
     Yalçıntaş, Ağar'a, İTO koleksiyonundan İznik çinisi armağan etti. 
     
</TEXT>
</DOC>
