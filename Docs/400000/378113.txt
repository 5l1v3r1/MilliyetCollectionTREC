<DOC>
<DOCNO> 378113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/son/sonspo04.html </URL>
<DATE> 2005/09/13/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Gerets, Ümit Karan'ı ilk 11'de oynatmak için sistem değiştiriyor 
</HEADLINE>
<TEXT>

     Gerets, yedek soyundurduğu halde 5 maçta 7 gol atan Ümit Karan’a ilk onbirde yer açabilmek için sistemini değiştiriyor. 
     
     Krallık yarışında önde 
     Uygulamada pek öyle olmasa da, çoğu antrenörün sık sık dile getirdiği Formayı biz vermeyiz, futbolcu alır’ sözü bu kez gerçek oluyor. Hakan Şükür ve Necati Ateş’in sakat olmadığı dönemlerde sürekli yedek soyundurulan Ümit Karan, attığı birbirinden güzel ve kritik gollerle ilk onbir hakkına bileğinin hakkı ile kavuşuyor. Gerets, 313 dakikaya sığdırdığı 7 golle krallık yarışında önde bulunan başarılı oyuncuya yer açmak için sistemini değiştiriyor. 
     
     Manisa’ya çift santrfor 
     Her teknik adamın güvendiği isimler vardır, doğal olarak bunlardan vazgeçmek istemez. Belçikalı hoca da Hakan Şükür ile Necati Ateş ikilisine işte böyle inanıyor. Üçünü bir arada oynatabilirim'' diyen Eric Gerets, büyük olasılıkla önümüzdeki haftaki Vestel Manisa maçında Hakan Şükür ve Ümit Karan’ı çift santrfor, Necati’yi ise bu ikilinin hemen arkasında görevlendirecek. Sadece attığı gollerle değil, girdiği pozisyon sayısıyla da en önde Karan... 
     
     Çerçeveyi görüp vuruyor 
     Tam 13 kez pozisyona girdi formda futbolcu. Rakip kaleleri, çektiği 29 şutla sık sık yokladı. Üstelik geçen yıllardan çok farklı. Hocam ne derse, o olur'' diyor ve ekliyor Ümit Karan Profesyonel futbolcuyum. Galatasaray’ı çok seviyorum. Her şey Gerets’in takdirine bağlı. Bir dakika da olsa, 90 dakika da olsa benim işim, görev verildiğinde çıkıp golümü atmak. Kimin attığı değil, kazanmamız önemli.'' 
     
</TEXT>
</DOC>
