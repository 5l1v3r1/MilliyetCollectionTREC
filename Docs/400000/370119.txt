<DOC>
<DOCNO> 370119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/guncel/agun.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'in kadın vaizler projesi 
</HEADLINE>
<TEXT>


Diyanet İşleri Başkanlığı, 196 kadın din görevlisini camilerde görevlendirdi. Geçen yıl başlatılan 'Kadın vaiz' projesinde amaç, çalışmayan kadınları camiye çekebilmek 

İSTANBUL Milliyet 

Diyanet İşleri Başkanlığı, geçen yıl başlattığı projeyle 196 kadın din görevlisini camilerde görevlendirdi. "Kadın vaiz" projesi, kadınların camiye geliş oranlarını artırmayı hedefliyor. Türkiye'de resmi rakamlara göre, 33 milyon 457 bin 192 kadın yaşıyor. Bunlardan 19 milyonu ise çalışmıyor. Diyanet, işte bu çalışmayan kadınların hepsine ulaşmayı hedefliyor. 
Aksiyon dergisi, "Kadınlar Cami ile Barışıyor" başlıklı haberinde, Diyanet'in kadın vaizlerle ilgili projesini ele aldı. Haberde, kadınların her tür sorunuyla ilgilenen kadın vaizlerin, Güneydoğu'da büyük bir boşluğu doldurduğu iddia edildi. Projenin amacı, yeterli eğitim almamış kadınlara ulaşarak, hurafe ve batıl inançlardan arındırılmış doğru din kurallarını öğretebilmek. Aile içindeki problemlere çözümler sunmayı amaçlayan kadın vaizler, sağlıklı aile yapıları kurmak için de çalışıyor. 
Şırnak'ta bir yıldır vaizlik yapan Şanlıurfalı Esma Özdemir 25 , Ankara Üniversitesi İlahiyat Fakültesi mezunu. 'Şırnak, kadın din görevlisine alışık değil" diyen Özdemir, ilkönce 5 kişiyle başlayan grupların zamanla 30'a yükseldiğini söylüyor. Siirt'te görev yapan Firdevs Tüfekçi 23 ise Uludağ Üniversitesi İlahiyat Fakültesi mezunu. Tüfekçi'nin kendisini sürekli izleyen grubu var. 

Vaiz nasıl olunur 

Diyanet İşleri Başkanlığı, vaizlerin donanımlı olmasına önem veriyor. 
İlahiyat fakültesi mezunu olmasının şart olmasının yanında, Kamu Personeli Seçme Sınavı'ndan KPSS 75'in üzerinde puan alabilmesi, vaizlik için özel eğitimden geçmesi ve mülakatta başarılı olması gerekiyor. 
Mülakatta, vaiz adayının dış görünüşünden ses tonuna, entelektüel birikiminden pozitif bilimler hakkındaki bilgisine ve insan ilişkilerindeki sıcaklığa kadar farklı kriterler göz önüne alınıyor. 

Esnek Kuran kursu teklifi 

ANKARA Milliyet 
Kaçak Kuran kurslarına ceza indirimi getiren AKP, şimdi de "Kuran kursuna gidiş yaşına" ilişkin sınırlamayı kaldırmak üzere harekete geçti. AKP'li Hikmet Özdemir'in imzasıyla TBMM Başkanlığı'na verilen teklif yasalaşırsa, Kuran kurslarına ancak ilköğretimi bitirenlerin gidebilmesi, yaz kuran kurslarında da 5. sınıfı tamamlamış olma koşulu kaldırılacak. Ayrıca, ilköğretim okulu öğrencileri, hem okula hem de Diyanet'in açtığı kursa aynı anda devam edebilecek. Teklif gerekçesinde, AB sürecinde ülkenin ancak maddi ve manevi kimliğiyle var olabileceği kaydedilirken, misyonerlik faaliyetlerinin arttığına dikkat çekildi. 


</TEXT>
</DOC>
