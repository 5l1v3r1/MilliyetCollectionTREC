<DOC>
<DOCNO> 381568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/son/soneko26.html </URL>
<DATE> 2005/09/26/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ABN Amro, İtalyan Antonveneta bankasını satın aldı... 
</HEADLINE>
<TEXT>

     Yusuf Bakırcı AA 

Hollanda'nın en büyük bankalarından ABN Amro Bankası'nın, İtalyan Antonveneta Bankasını satın almak için yaklaşık bir yıldır sürdürdüğü mücadelede başarıya ulaştığı ve bankanın yüzde 70 hissesini satın aldığı bildirildi. 
     Bankadan yapılan açıklamada, Antonveneta Bankası'nda, Banca Populare İtaliana'nın BPI sahip olduğu yüzde 30 hissenin satın alınması konusundaki hukuki mücadelenin kazanıldığı ve böylece çoğunluk hissesinin ABN Amro'ya geçtiği belirtildi. ABN Amro, daha önce Antonveneta'nın yüzde 30 hissesine sahip bulunuyordu ve özel kişilerde olan yüzde 10'luk hisseyi de peşin para ile satın almıştı. Bankanın açıklamasında, İtalyan yasalarına göre, ABN Amro'nun, Antonveneta'nın kalan hisselerinin tamamını satın alması konusunda da bir teklif hazırlaması gerektiği, bunun da önümüzdeki günlerde yapılacağı ifade edildi. 
     ABN Amro, Antonveneta içinde Banca Populare İtaliana'nın yüzde 30'luk payını alma girişimi, geçen Mart ayında başarısızlıkla sonuçlanmış ve satın alma girişiminden vazgeçildiği açıklanmıştı. Ancak, ABN Amro, BPI'nin İtalyan Merkez Bankası'nın gücünden de yararlanarak, rekabet koşullarına aykırı davrandığı yolunda yargıya başvurmuştu. İtalyan Mahkemesi de geçen Temmuz ayında ABN Amro'yu haklı bularak BPI'nin Antonveneta'daki hisselerine el konulmasını kararlaştırmıştı. 
     İlk kez bir İtalyan bankasının yabancı bir bankanın eline geçmesinin önlenmesi amacıyla İtalyan Merkez Bankası Başkanının da BPI'ye destek verdiği yönünde eleştiriler gündeme gelmişti. 
     
</TEXT>
</DOC>
