<DOC>
<DOCNO> 362609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/siyaset/siy01.html </URL>
<DATE> 2005/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, PKK kıskacında 
</HEADLINE>
<TEXT>


Rus Kommersant gazetesi, Ankara'nın PKK konusunda Moskova'yı köşeye sıkıştırmayı başardığını yazdı 

CENK BAŞLAMIŞ Moskova 


Rusya, PKK'yı terör örgütü ilan etmesi için Türkiye'nin yıllardır yaptığı çağrılara ilk kez olumlu yanıt verme eğilimine girdi. Rus kaynaklara göre, Devlet Başkanı Vladimir Putin, Soçi'de yapılan görüşmelerde, PKK'lı teröristlerle mücadelede Türkiye'ye destek sözü verdi. Ancak Putin, PKK'nın terör örgütleri listesine alınacağı konusunda bağlayıcı bir söz vermedi. Aynı kaynaklara göre Erdoğan da, Çeçen ayrılıkçılarla mücadelede Rusya'ya yardıma hazır olduklarını söyledi. 
Kommersant gazetesi, Ankara'nın PKK konusunda uzun süredir ilk kez Moskova'yı köşeye sıkıştırmayı başardığını yazdı. Gazete, PKK'nın Kuşadası'nda düzenlediği terör eylemiyle, Soçi zirvesi öncesi Erdoğan'ın eline büyük bir koz verdiğini belirtti. 

Kürt kozu ellerinde 
Gazete, Rusya'nın Kürt kozunu kaybetmek istemediğini, ancak teröre karşı artan tepkinin Moskova'yı seçeneksiz bıraktığını bildirdi. Kommersant şöyle yazdı "Bir yanda PKK ile işbirliği, diğer yanda Türkiye ile ortaklık. Rusya PKK'yı seçerse hem milyarlarca dolarlık ekonomik zarara uğrayacak, hem de Batı'yla ilişkileri biraz daha bozulacak. Köşeye sıkışan Kremlin, yine bir orta yol bulmaya çalışabilir. Ama bu yarım hamileliğe benzer ki, ne Türkiye, ne de Batı buna izin verir." 
Rusya Senatosu Uluslararası İlişkiler Komitesi Başkanı Mihail Magrilov da, "Benim teröristim, senin teröristin' ayrımı yapmayalım" dedi. 


</TEXT>
</DOC>
