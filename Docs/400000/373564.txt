<DOC>
<DOCNO> 373564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/soneko05.html </URL>
<DATE> 2005/08/28/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
''Bakkal Amca''nın veresiye defteri kabardı... 
</HEADLINE>
<TEXT>

     
     Durmuş Ali Başkan 



     Tüketicilerin, uzun vadeli taksitlerle kredi kartı limitlerini doldurmalarının ardından yeniden ''Bakkal Amca''lardan alışveriş yapmaya başlaması güçlükle ayakta durmaya çalışan bakkal esnafının veresiye defterini kabarttı. 
     Adana Bakkallar ve Bayiler Odası Başkanı Nevzat Alphan, yılın 7 aylık döneminde çektikleri ekonomik sıkıntı nedeniyle 500'e yakın üyelerinin kepenk kapattığını söyledi. 
     Son aylarda, tüketicilerin kredi kartlarının limitlerini uzun vadeli taksitlerle kullanıp doldurmalarının kendilerine yaradığını ve zor durumda olan esnafın işlerinin açıldığını anlatan Alphan, şunları kaydetti 
     ''Biz bankalar gibi kredi kartı mağdurları yaratmıyoruz. Kapımıza gelen hiçbir tüketiciyi kırıp geri çevirmiyoruz. İçinde bulunduğumuz olumsuz koşullara karşın kredi kartından dolayı mağdur olanlara kredi açıp veresiye alışveriş yapmasını sağlıyoruz.'' Üyelerinin veresiye defterlerinin kabarmaya başladığını anlatan Alphan, ''Bir çok üye ayakta durmak için eşinin kolundaki bilezikleri ile otomobillerini satarak işini döndürmeye çalışıyor. Üyelerimiz, daha önce yarattıkları birikimlerini her geçen ay eritiyor. Bu durumun nereye kadar gideceğini bilmiyoruz'' dedi. 
     Alphan, dar gelirlilere sosyal yönden büyük fayda sağlayan bakkal esnafının kazancının büyük bir bölümünü devlete vergi olarak ödediğini ifade etti. 
     Bakkal esnafının çalıştırdığı küçük işyeri ile ailesinin geçimini sağlamasının yanında istihdam olanağı da yarattığını kaydeden Alphan, ''Bir çok üyemiz devletine yük olmadan ayakta durmaya çalışıyor. Dar gelirlilere sosyal yönden büyük fayda sağlayan üyelere devlet sahip çıkmalı ve düşük faizli kredi desteği olanağı sunmalı. Bunun yanında sırtımızda yük olan vergi konusu da yeniden düzenlenmeli'' diye konuştu. 
     
</TEXT>
</DOC>
