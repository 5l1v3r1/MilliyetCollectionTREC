<DOC>
<DOCNO> 357819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/soneko06.html </URL>
<DATE> 2005/07/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ATO Kredi kartına güvenerek tatil planı yapmayın 
</HEADLINE>
<TEXT>

     Ankara Ticaret Odası ATO Başkanı Sinan Aygün, kredi kartı faizlerinin yüksek maaş alan bürokratları, valileri ve milletvekillerini de şikayet eder noktaya getirdiğini belirterek, ''Vekilimin maaşını yüksek kredi kartı faizleri tırtıklıyor. Kredi kartları milletvekillerini silkeliyor, milleti ise dut gibi ağacın dibine düşürüyor'' dedi. 
     Aygün, konuya ilişkin yaptığı yazılı açıklamada, milletvekillerinin maaş azlığından şikayet ettikleri bugünlerde 186 milletvekilinin kredi kartının iptal edildiğini hatırlatarak, şunları kaydetti 
     ''Kimse maaşlarının yetmemesinin nedenlerine bakmıyor. Bu kadar yüksek kredi kartı faizi varken, vekil maaşları 15 milyar olsa ne yazar. Vekilimin, vatandaşımızın cebinde kredi kartı değil akrep var. Akrep soktukça millet olarak bağırıyoruz. 5 Ocak 2005 tarihinde Başbakan Recep Tayyip Erdoğan'ı Odalar Birliği sektör toplantılarında uyardım. Bu işin sonu kötüye gidiyor dedim. Şimdi kart faciası vatandaşı aştı, vekilimin cüzdanına geldi dayandı. Bankalar tüketiciyi dut gibi silkeliyor. Ağacın dibine Meclisin yüzde 33'ünü oluşturan 186 milletvekilinin yanı sıra hakimi, doktoru, askeri, polisi, valisiyle 600 bine yakın vatandaş düştü. Bankaların sorunlu kredileri 1 katrilyon lirayı aştı. Binlerce aile bankaların icra takibinden kurtulmak için olmadık yollara başvuruyor. Türkiye'de 100 memurun 43'ü açlık sınırında. Vatandaşın cari açığı devletin cari açığını aratmıyor. Geçen her saat vatandaşın daha fazla tırtıklanmasına neden oluyor. Her gün sofradan bir dilim ekmek eksiliyor. Kredi kartı faizlerine de bir düzenleme getirilmeli. Bu olmazsa olmaz.'' 
     
     KARTA GÜVENEREK TATİL PLANI YAPMAYIN 
     Aygün, açıklamasında tüketicilere, kredi kartına güvenerek tatil planı yapmamalarını önerdi. 
     Bir haftalık tatil programının bir aile için 2 milyar lirayı bulduğunu vurgulayan Aygün, ödeme gücünün olmaması halinde kredi kartıyla bu rakamın katlanacağına dikkati çekti. 
     Aygün, ayrıca tüketicilere şu uyarılarda bulundu 
     ''Tatil planından önce ödeme planı yapın. Kazanılmamış paranızı harcamayın. Ödeme gücünüzün üzerinde borçlanmayın. Ayağınızı yorganınıza göre uzatarak bütçenize uygun bir tatil programı seçin. Bunlara dikkat edin, tatiliniz zehir olmasın, akrep sizi sokmasın.'' 
     
</TEXT>
</DOC>
