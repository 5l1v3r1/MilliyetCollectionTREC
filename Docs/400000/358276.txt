<DOC>
<DOCNO> 358276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sondun14.html </URL>
<DATE> 2005/07/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bin Ladin Afganistan'ın güneyinde olabilir 
</HEADLINE>
<TEXT>

     Pakistan İçişleri Bakanı Eftab Ahmed Han Şerpo, El Kaide lideri Usame bin Ladin ile yardımcılarının Afganistan'ın güneyinde olabileceğini bildirdi. 
     Pakistan İçişleri Bakanı Şerpo, Pakistan resmi haber ajansına verdiği demeçte, bin Ladin ile diğerlerinin Pakistan'da olma ihtimali bulunmadığını söyledi. 
     Şerpo, Afganistan'ın güneyini kastederek ''Molla Ömer, Usame bin Ladin ve yardımcısı Eyman El Zevahiri'nin bu bölgede saklanma olasılığı ihtimal dışında değil'' ifadesini kullandı. Şerpo, Afganistan'ın güney kısımlarının Afgan hükümetince gerekli biçimde denetlenemediğine dikkat çekti. 
     Bin Ladin, Zevahiri ve Molla Ömer'in nerede oldukları bilinmiyor, ancak Afganistan-Pakistan sınırında gizlendikleri iddia ediliyor. Afgan yönetimi, bin Ladin'in Afganistan'da değil Pakistan'da olabileceğinde ısrarlı. 
     ABD'nin Afganistan Büyükelçisi Zalmay Halilzad, geçen ay Kabil'de yaptığı bir açıklamada, bin Ladin'in ya da Molla Ömer'in Afganistan'da olmadığını söylemiş ama nerede olabileceğine dair bilgi vermemişti. 
     
</TEXT>
</DOC>
