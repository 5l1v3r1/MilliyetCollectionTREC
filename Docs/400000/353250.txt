<DOC>
<DOCNO> 353250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/18/son/soneko03.html </URL>
<DATE> 2005/06/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Soğan, üreticisinin 'gözlerini yaşarttı'... 
</HEADLINE>
<TEXT>

     Türk sofralarının vazgeçilmezi, özellikle orta ve alt gelir grubunun gözde yiyeceği olan kuru soğan, üreticilerini üzüyor. Geçen yıl beklediklerini bulamayan üretici, bu yıl ise hüsrana uğradı. 
     AA muhabirinin edindiği bilgiye göre, yörede yaklaşık 300 bin dekar alanda yapılan kuru soğan üretiminde rekoltenin yüksek olmasına karşın, pazarlamada yaşanan sorunlar, üreticilerin sıkıntılı günler yaşamasına neden oluyor. 
     Kuru soğan üretimindeki arz fazlalığı, fiyatlarda büyük düşüşe yol açarken, üretici el emeğinin karşılığını alamadığı gibi zarar ettiğini, tüccarın da bu ürüne karşı yüzünü çevirdiğini belirtiyor. 
     Üreticiler, kuru soğanın kilogram maliyetinin yaklaşık 20 YKr olmasına karşın tarlada 6 YKr, pazarda ise 10-15 YKr'den alıcı bulabildiğini bildiriyorlar. 
     Adana'nın Ceyhan İlçesi yakınlarında soğan üreticiliği ve tüccarlığı yapan Süleyman Şimşek, geçen yılı zararla kapatan soğan üreticisinin bu yıl zarardan da öte hüsrana uğradığını söyledi. 
     Şimşek, yaklaşık 20 yıldır soğan ve patates üreticisi olduğunu, ancak son 2 yılda yaşadığı sıkıntıyı hiçbir zaman yaşamadığını belirterek, şöyle devam etti 
     ''Soğanı 2003 yılında 90 YKr ile 1 YTL arasında sattık. Bugün ele geçen para tarlada çalıştırılan işçinin maliyetini bile karşılamıyor. Bu nedenle üretici bu paradan da vazgeçti ve soğanı tarlada sökmeden, çürümeye bıraktı. Ürünü toplayan üretici, düşük fiyat nedeniyle ürününü pazarlamak yerine maliyeti kurtarma düşüncesiyle tarlasında bekletmeye başladı. Şu an en büyük umudumuz ihracat desteği verilmesi. Aksi takdirde iki yıldan beri birikimini harcayan üretici tarlasını satmak zorunda kalacak.'' Ziraat Mühendisleri Odası Adana Şube Başkanı Ayhan Barut ise, soğanın piyasanın ön belirleyicisi konumunda olduğunu, soğandaki sıkıntının diğer ürünlere de yansımasının endişesini taşıdıklarını kaydetti. 
     Tüccarın da nakliye masrafını karşılayamadığı için ürüne sırtını çevirdiğini anlatan Barut, bu tür sorunların önüne geçmek için en kısa zamanda tarımda bölgelere göre ekim desenlerini oluşturularak, ürün planlamasına gidilmesi gerektiğini bildirdi. 
     
</TEXT>
</DOC>
