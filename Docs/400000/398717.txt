<DOC>
<DOCNO> 398717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/28/son/sonspo20.html </URL>
<DATE> 2005/11/28/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Almanya Nuri Şahin'i konuşuyor Bundesliga'nın harika çocuğu 
</HEADLINE>
<TEXT>

     Almanya Birinci Futbol Ligi Bundesliga takımlarından Borussia Dortmund'da forma giyen Nuri Şahin, lig maçında FC Nurnberg'e attığı golle, Alman futbol tarihinin gol atan en genç futbolcusu unvanının sahibi oldu. 
     Almanya'nın yüksek tirajlı gazetelerinden Bild, ''Şahin, Bundesliga'nın harika çocuğu'' başlığıyla verdiği haberde, milli futbolcudan övgüyle söz ederek, ''Şahin, Dortmund'un hayat sigortası'' ifadesini kullandı. 
     Nuri Şahin'in 16 yaşında Bundesliga'da forma giymeye başlamasının ve 17 yaşında Türk Milli Takımı'nda Almanya'ya karşı attığı golle de rekor kırmasının hatırlatıldığı haberde, ''Sezon başında Arsenal, Chealsea ve Manchester United takımları tarafından 5 milyon Avro teklif edildi. Ancak Nuri ve Dortmund kulübünün Başkanı Hans-Joachim Watzke bu teklifi kabul etmediler. Sözleşmesi 2009 yılına kadar sürecek. Satılması durumunda takımına çok para kazandıracak'' ifadelerine yer verildi. 
     Borussia Dortmund Kulübü Başkanı Watzke ise milli futbolcu için, ''Nuri olağanüstü bir yetenek. Altın değerinde'' yorumunu yaptı. 
     Nuri ise Bundesliga'da bir rekora daha imza attığı için mutlu olduğunu belirterek, ''Ancak takımda golü kimin attığı önemli değil. Dinlenmeye zamanımız yok. Gelecek hafta bizi zor bir maç bekliyor'' dedi. 

     
</TEXT>
</DOC>
