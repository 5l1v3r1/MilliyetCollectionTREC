<DOC>
<DOCNO> 397670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/24/son/sonsiy26.html </URL>
<DATE> 2005/11/24/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Yunanistan Kara Kuvvetleri Komutanı Türkiye ziyaretini iptal etti 
</HEADLINE>
<TEXT>

     Duvas, bu ay Türkiye'ye yapacağı ziyaretini iptal etti Yunanistan Kara Kuvvetleri Komutanı Korgeneral Nikolaos Duvas, Türkiye'ye yapacağı ziyaretini iptal etti. 
     Duvas'ın, Milli Güvenlik Siyaset Belgesi'nde Yunanistan'ın kara sularını 12 mile çıkartmasının savaş gerekçesi olarak yer alması üzerine ziyaretini iptal ettiği belirtildi. 
     Kara Kuvvetleri Komutanı Orgeneral Yaşar Büyükanıt'ın haziran ayında Yunanistan'ın başkenti Atina'ya yaptığı ziyaret karşılıksız kaldı. 
     Orgeneral Büyükanıt Yunan Kara Harp Okulu öğrencilerinin Türk bayrağına yönelik saldırılarından hemen sonra Atina'ya gitmiş bir anlamda jest yapmıştı. 
     Büyükanıt'ın ziyareti sırasında Türkiye'ye geleceğini belirten Yunan Kara Kuvvetleri Komutanı Korgeneral Duvas, ziyaretin kasım ayında planlanması ve bütün hazırlıkların yapılmasına rağmen karar değiştirdi. 
     Duvas geçtiğimiz günlerde ziyaretini iptal ettiğini Ankara'ya bildirdi. Duvas'ın iptal kararında Yunanistan'ın kara sularını 12 mile çıkartmasının savaş nedeni sayılacağının Milli Güvenlik Siyaset Belgesi'nde MGSB yer almasının etkili olduğu belirtildi. 
     
     MGSB 24 ekimde onaylandı 

     Cumhurbaşkanı Ahmet Necdet Sezer başkanlığında 24 ekimde toplanan Milli Güvenlik Kurulu’nda Milli Güvenlik Siyaset Belgesi onaylandı. 
     MGK'ya gelen tasarıda irtica ve bölücü terör eşit öncelikli tehdit olarak ele alınıyordu. Tasarıda Yunanistan'ın Ege'de kara sularını 12 mile çıkartmasının savaş gerekçesi sayılacağı da belirtildi. 
     Türkiye’nin AB'ye üyelik isteği ve kararlılığının yinelendiği toplantıda, görüşmelerde ulusal yararların gözetilmesinin önemi vurgulandı. 
     Toplantı sonrasında MGK Genel Sekreterliği'nden yayımlanan bildiride, 'toplantıda, AB ile müzakerelerin başlama tarihi olan 3 ekim 2005'e uzanan süreç ile sonraki gelişmelerin bir değerlendirmesi yapılmıştır’ denildi. 
     Bildiride Türkiye’nin bu dönemde yeni bir aşamaya girdiği de vurgulandı. 
     
     Türk bayrağına çirkin saldırı 

     Türkiye, 11 nisan 2005'te güven artıcı önlemler kapsamında Yunanistan'a davetli olarak gönderdiği beş askeri öğrenci ve iki subayı, Yunan Kara Harp Okulu öğrencilerinin Türk bayrağına saldırması üzerine geri çağırmıştı. 
     Yunan Kara Harp Okulunda misafir beş askeri öğrenci ve iki subay, 12 nisanda odalarında masaya bırakılan zedelenmiş bir Türk bayrağı ile hakaret içeren İngilizce notlar bulmuştu. 
     Genelkurmay Başkanlığı, Yunanistan'ın özür dilemesini ve Türk bayrağına saldıranların bulunmasını istemişti. 
     13 nisan sabahı Türk bayrağına yapılan saldırı, Yunan Kara Harp Okulu komutanına aktarılmıştı. Olayın ardından harekete geçen Yunanistan Kara Kuvvetleri, Yunan Kara Harp Okulu'ndaki bayrak olayını doğrulayarak Türk tarafından özür dilemişti. 
     Yapılan açıklamalarda, olaydan duyulan üzüntü dile getirilerek, soruşturma başlatıldığı belirtilmişti. 
     Türkiye ile Yunanistan arasında gerginliğe sebep olan bayrak yırtma olayı sonrasında geri çağrılan Türk öğrenciler, 11 mayısta yeniden Atina'ya gitmişti. 
     Atina'da Evelpidon Askeri Okulu'nda ağırlanan Deniz Harp Okulu'ndan üç subay ve beş öğrenci, krizin ardından iki ülke Deniz Harp Okullarının eğitimi hakkında bilgi alışverişinde bulunmuştu. 
     
</TEXT>
</DOC>
