<DOC>
<DOCNO> 393756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/soneko31.html </URL>
<DATE> 2005/11/10/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Bakan Coşkun Randevu alamadığımız kuruluşlar kapımızı çalıyor 
</HEADLINE>
<TEXT>

     Fatma Ünal-Cem Özdel AA 

Sanayi ve Ticaret Bakanı Ali Coşkun, Türkiye'nin yerli ve yabancı sermayenin yatırım cazibe merkezi haline geldiğini belirterek, ''Randevu almak isteyip alamadığımız dünyadaki dev kuruluşlar, finans kurumları, artık her gün kapımızı çalıyorlar'' dedi. 
     Çeşitli açılışlar ve incelemeler için Isparta'ya gelen Bakan Coşkun, Gül, Gülyağı Tarım Satış Kooperatifleri Birliği Kozmetik Üretim Tesisi'nin açılışına katıldı. Bakan Coşkun, burada yaptığı konuşmada, Türkiye'nin yakın zamanda çok önemli ekonomik krizler geçirdiğini ve bunların büyük tahribata yol açtığını söyledi. 
     AK Parti'nin tek başına iktidar olmasıyla birlikte siyasi istikrar ve sosyal barışın sağlandığını ifade eden Coşkun, alınan sosyo-ekonomik tedbirlerle, ekonomik darboğazın aşıldığını anlattı. 
     Yatırımcıların artık önünü görebildiğini vurgulayan Coşkun, şöyle konuştu 
     ''Türkiye, yerli ve yabancı sermayenin yatırım cazibe merkezi haline geldi. Randevu almak isteyip alamadığımız dünyadaki dev kuruluşlar, finans kurumları, artık her gün kapımızı çalmaktalar. Türkiye aydınlık bir yoldadır. 
     Aziz Atatürk'ün bize emanet ettiği Cumhuriyet'i, mutlak suretle demokratik Cumhuriyet haline getirmek, insan hakları, hukukun üstünlüğü ve özgürlükler bakımından bu milleti layık olduğu seviyeye ulaştırmak ve ekonomik bakımdan güçlenerek zengin millet, güçlü devlet hedefine kavuşmak gerekmektedir.'' 
     
     KOOPERATİFLERİN ÖZERK HALE GETİRİLMESİ 
     Tarım kooperatifleri ve tarım satış kooperatiflerinin 2000 yılında çıkan bir yasa ile özerk hale getirildiğine işaret eden Coşkun, önceki yıllarda bu kuruluşların, ihtiyacın üzerinde personel barındırarak bütçede kambur olduklarını ifade etti. Coşkun, özerk hale gelen bu birlikleri Dünya Bankası imkanlarından yararlandırarak özel sektör felsefesiyle kendi ayakları üzerinde durur hale getirdiklerini söyledi. 
     Bu birliklerden birinin de GÜLBİRLİK olduğuna işaret eden Coşkun, birliğin 1,7 milyon YTL borcunun yeniden yapılandırıldığını ve hazineye yük olmaktan çıkarıldığını kaydetti. 
     
     COŞKUN'UN DUYGUSAL ANLARI 
     Gülün sevginin sembolü olduğunu ve kendisi için de ayrı bir önemi bulunduğunu dile getiren Coşkun, ''Geçirdiğim trafik kazasında kızımı kaybedince hayata gül sevgisiyle başladım'' dedi. Bakan Coşkun, konuşmasını, kızını kaybettiği dönemde yazdığı ve bestelenen ''Acılar dikense, sevgi bir güldür. Güller arasında gonca mısın sen. Koparmak istesem seni dalından. Benimle beraber kalır mısın sen.'' dizeleriyle tamamladı. 
     Coşkun, konuşmanın ardından sanatçı İpek Tuzcuoğlu'yla birlikte kurdela keserek tesisi hizmete açtı ve incelemelerde bulundu. 
     
     ''SÜMERHALI ENSTİTÜ HALİNE GETİRİLECEK'' 
     Sanayi ve Ticaret Bakanı Ali Coşkun, Sümerhalı Fabrikası'nda da incelemelerde bulundu. Sümerhalı A.Ş Genel Müdürü Fahrettin Kayıpmaz'dan bilgi alan Coşkun, fabrikanın bazı bölümlerini bakımsız buldu. 
     Coşkun, gazetecilere yaptığı açıklamada, iktidara geldiklerinde Sümerhalı'da, pazarda talep edilen desenler dikkate alınmadan dokunan müthiş bir halı stoğu olduğunu vurguladı. Sümerhalı'yı kağıt üzerinde iflas etmiş durumda bulduklarını söyleyen Coşkun, atıl durumdaki gayrimenkulleri satışa çıkardıklarını ve sermayesini güçlendirerek kurumu yeniden yapılandırdıklarını hatırlattı. Sümerhalı'nın ayakları üzerinde durabildiğini vurgulayan Coşkun, şöyle devam etti 
     ''Kaynak olmayınca, iflastan kurtuluş sırasında mecbur olmadıkça yatırım da yapamıyor arkadaşlar. Fabrikanın bazı yerlerini çok bakımsız gördüm. Güzel değil ama suçlayamıyorum, çünkü kaynak yok. Çok yere boya badana yapılmamış. Bu bir geçiş dönemi. Artık satışı olmayan malı dokutmuyoruz. Halı, kültürümüzün önemli bir unsuru. Halı ve kilim konusuna hükümet olarak hassasiyet gösteriyoruz. Yasayı hazırladık, Sümerhalı'yı Sümerhalı Enstitüsü haline getireceğiz.'' Genel Müdür Fahrettin Kayıpmaz'la bir halının pazarlığını da yapan Coşkun, ''Ver bakalım elini, mal satınca nutkun tutuldu'' diyerek espri yaptı. Coşkun, kendisine hediye edilmek istenen halıyı ise kabul etmedi. 
     
     ''HEDİYE İŞİNİ DURDURDUK'' 
     Isparta Valiliği'ni de ziyaret eden Coşkun'a, Vali İsa Parlak tarafından kentin sorunları ve çözüm önerilerini içeren brifing sunuldu. Coşkun, brifing sonrası yaptığı açıklamada, Isparta'nın büyük devlet adamları yetiştiren güller ve göller şehri olduğunu söyledi. Isparta'nın teşvik dışı iller kapsamında olmasına karşın adeta yatırımcılar için cazibe merkezi olduğunu belirten Coşkun, ''Bu yakın dönemde daha büyük gelişmelere adım atacağının işaretidir'' diye konuştu. 
     Bu arada Parlak'ın halı hediye etmesi üzerine Coşkun, ''Hediye işini durdurduk. Sayın Başbakan da durdurdu'' diye konuştu. Parlak'ın ısrarı üzerine halıyı kabul eden Coşkun, ''Bakanlıkta halı koyacak yer kalmadı. Vitrine koyacağız artık'' dedi. 
     Isparta Genç İşadamları Derneği'nin açılışını yapan ve Kamile Gürkan İlköğretim Okulu'nun 24 derslikli ek binasının temelini atan Coşkun, Isparta Deri Organize Sanayi inşaatında da incelemelerde bulundu. 
     
</TEXT>
</DOC>
