<DOC>
<DOCNO> 376336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun16.html </URL>
<DATE> 2005/09/07/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye karşıtı Merkel'in konuşması çalıntı çıktı 
</HEADLINE>
<TEXT>

     Almanya'da muhafazak r Hıristiyan Demokrat Birlik Partisi'nin CDU lideri Angela Merkel, 18 Ekim'deki seçimler öncesi rakibi Başbakan ve Sosyal Demokrat Parti SDP lideri Gerhard Schröder ile ilk televizyon tartışmasında anketlere göre yüzde 10-20'yi bulan farklarla yenik çıksa da, ülkenin ilk kadın şansölyesi olmaya bir adım daha yaklaştı. Gözlemciler bunda Almanya'da sonucu büyük ölçüde Schröder döneminde yüzde 11.6'yla 2. Dünya Savaşı sonrasında tavana vuran işsizlik oranı ve ekonomideki kötü gidişatın etkili olacağında hemfikir. Tartışma sonrası anketlerde CDU, SDP'nin 11.5 puan önünde konumunu sürdürdü. 
     
     Schröder rakibini yıkamadı 
     Forsa araştırma şirketinin pazar günkü tartışmadan hemen sonra gerçekleştirdiği anket, Schröder'i yüzde 54 oranında oyla 'muzaffer' gösterse de Merkel'in oranı yüzde 31 çıkarken, katılımcıların yüzde 11'i kararsız kaldı, yüzde 13'ü ekonominin kararlarında etkili olacağını söyledi. Gözlemcilere göre Schröder, etkileyiciliğini sürdürse de kadın rakibini yıkamadı. Merkel'in özellik-le Schröder'in tüketim vergilerini yükseltme planlarına eleştirileri karşısında sağlam durup, rakibini işsizlikten vurduğu yorumları öne çıktı. 
     CDU'nun oy oranı yüzde 43 görülürken, kardeş parti Hıristiyan Sosyal Birlik CSU ve ittifaka gidilen Hür Demokratlar'ın FDP yüzde 7'lik oyuyla bu oran yüzde 50'yi buluyor. SDP'nin oy oranı bir puan artarak yüzde 31'e yükseldi. Yeşiller yüzde 7, SDP'den ayrılan Oscar Lafontaine'in Sol Partisi yüzde 9 görünüyor. 
     
     25 yıl önce söylenenlerin aynısı... 
     Merkel'in özellikle tartışma sonunda yaptığı 'Amerikanvari' kısa konuşmanın ise ABD'nin eski Başkanı Ronald Reagan'ın 1980'de Jimmy Carter'ı yendiği seçim öncesindeki televizyon tartışmasından 'çalıntı' olduğu ortaya çıktı. SDP'nin Der Spiegel'e ilettiği iddiaları CDU sözcüsü Matthias Barner, "Merkel Reagan'dan esinlenmiş olabilir" sözleriyle dolaylı olarak doğruladı. Reagan'ın Cleveland'da yaptığı konuşma Merkel'inkiyle neredeyse tıpatıp aynı. Reagan, özetle, seçmenlere sandığa gittiklerinde işsizlik, satın alma gücü gibi bir dizi konuyu düşünmelerini isteyip, "Kararınız olumsuzsa başka bir seçeneği tercih etmenizi tavsiye ederim" demişti. Merkel de şöyle konuştu "Sandığa gitmeden birkaç soruya yanıt vermek kararınızı kolaylaştırır. Ülkemiz yedi yıl önceye göre daha mı iyi Büyüme arttı mı, işsizlik azaldı mı, daha az bürokrasiye mi sahibiz, emeklilik maaşlarınız ve sağlık güvenceniz daha mı iyi Bu sorulara evet diyorsanız kime oy atacağınıza karar vermişsiniz demektir. Ama şüpheleriniz varsa, işlerin değişmesini istiyorsanız o zaman bir başka seçeneğiniz var." 
     
</TEXT>
</DOC>
