<DOC>
<DOCNO> 359017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/07/son/sonsiy12.html </URL>
<DATE> 2005/07/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Arınç Herkes tartışır, fikrini açıklar son sözü TBMM söyler 
</HEADLINE>
<TEXT>

     TBMM Başkanı Bülent Arınç, "Türkiye’de bazı kişi ve kurumlar, siyasetin, siyasetçinin, yani halka hesap veren, bedel ödeyenlerin yerine kendilerini koyup, ülkenin kaderi üzerinde etkin olmak istiyorlar" dedi. 
     Arınç, 22. Dönem 3. yasama yılını değerlendirmek üzere düzenlediği basın toplantısında, geçen yıl olduğu gibi, bu yıl da son derece yoğun bir çalışma dönemi geçirildiğini söyledi. Sadece çıkartılan kanunlar ve yapılan denetimler açısından değil, yaşanan siyasi gelişmeler, tartışmalar açısından da son derece yoğun bir gündem yaşandığını belirten Arınç, siyasi tartışmalardan bir kısmının Meclis’in fonksiyonu, görevleri ve inisiyatif alanını da kapsadığını ifade etti. 
     Bu tartışmalarda, bir anlamda kabuk değiştiren bir Türkiye’nin nasıl algılandığı, özgürlükler ve halk egemenliği konularına yaklaşımların ne olduğunun da görme fırsatı bulunduğunu belirten Arınç, şöyle devam etti 
     "Türkiye, son üç yıldır aslında bu tartışmaları yaşıyor. 3 Kasım 2002 seçimlerinden sonra ortaya çıkan tablo, siyaset, siyasi aktörler, özgürlükler, temel haklar, bir arada yaşama gibi kavramları tartışmaya açtı ve sorguladı. 
     Geleneksel siyasi kalıplar, klişeleşmiş anlayışlar ve artık geçen yüzyılın sayfalarında kalmış ideolojik yaklaşımlar, bu tartışmalarda bir kez daha gün yüzüne çıktı. 
     Kişisel olarak, halkın karşısına çıkan, onlara bir gelecek vaat eden siyasi partilerin bu tartışmalarda aktif rol oynamalarından, memnuniyet duyduğumu söylemeliyim." 
     
     "SİYASET İMTİHAN YERİDİR" 

     Siyasetin, bir imtihan yeri olduğunu ifade eden TBMM Başkanı Arınç, "Halkın karşısına çıkarsınız, programınızı ortaya koyarsınız, halk sizi seçer iktidar olursunuz. Sonra vaatlerinizi tutmazsanız, halk sizi aşağıya indirir. Bu, içinde adaleti ve hesap vermeyi barındıran güzel bir sistemdir. Bu yüzden tartışmalara katılan siyasi partiler ve siyasetçiler, bir anlamda halkın huzuruna çıkıyor ve hesap vermeyi kabul ediyorlar demektir. Bu, bir siyasi sorumluluktur. Bu sorumluluğun karşılığı, halkın sandıkta vereceği oylarla alınacaktır" dedi. 
     
     "SİYASİ SORUMLULUĞU OLMAYANLARIN SESİ ÇOK ÇIKIYOR" 

     Hiçbir siyasi sorumluluğu olmayan, sandığa gidip halkın hesabından geçmeyen kesimlerin sesinin daha çok çıktığını dile getiren Arınç, "Türkiye’de bazı kişi ve kurumlar siyasetin, siyasetçinin, yani halka hesap veren, bedel ödeyenlerin yerine kendilerini koyup, ülkenin kaderi üzerinde etkin olmak istiyorlar. Bu kesimler kendilerini, nereden esinlendiği belli olmayan bir vehimle, öylesine önemli bir konuma oturtuyorlar ki halk iradesinin tek temsil yeri olan TBMM’nin yasama hakkına bile söz söyleme cesaretini gösteriyorlar" diye konuştu. 
     
     "SON SÖZÜ MECLİS SÖYLER" 

     Tartışan, konuşan ve özgürce fikirlerini açıklayan bir toplumdan yana olduğunu, her kesimin, her bireyin fikirlerini, düşüncelerini ve eleştirilerini hiçbir tereddüde düşmeden açıklamasını önemsediğini belirten Arınç, konuşmasını şöyle sürdürdü 
     "Ancak, yaşadığımız tartışmalarda çok hassas ve farklı bir durum var. Herkesin tartışmasından ve fikirlerini açıklamasından sonra son sözü söyleyecek bir tek yer vardır o da TBMM’dir. Burası halkın temsil edildiği tek yerdir. Bu yüzden de bu halkın, bu ülkenin kaderi için son sözü Meclis söyler. Ancak nedense bazı kurumlar ya da kişiler, dünyanın her yerinde var olan bu gerçeği kabullenemiyorlar ya da kabullenmek istemiyorlar. 
     Herkes biliyor ki Meclisimizi halk şekillendirmiştir. Halk bu Meclisi, siyasi partilerin ortaya koyduğu program ve projelere bakarak seçmiştir. Sonunda ortaya çıkan aritmetik tablo ne olursa olsun, bu Meclis’in her kararı, her tasarrufu halkın kararıdır ve herkesin buna saygı göstermesi gerekir. 
     Bu kararlar aynı zamanda siyasi iktidarın sorumluluk altına girdiği, sandıkta hesap vereceği kararlardır. 
     Dolayısıyla hesap verecek bir siyaset kurumunun, hiçbir siyasi sorumluluğu olmayan kurumlar tarafından kilitlenip iş yapamaz hale getirilmesi, bloke edilmesi kabul edilebilir bir durum değildir. Daha da şaşırtıcı olan şey, ’Meclis bu kanunu çıkartamaz, değiştiremez’ diyerek, halkın iradesine meydan okuyan, Meclis’in meşruiyetini tartışmaya kalkanların bile ortaya çıkmasıdır." TBMM Başkanı Arınç, TBMM Genel Kurulu’nun 22. Dönem 3. Yasama Yılı’nda 125 birleşim ve 479 oturum yaparak toplam 696 saat 9 dakikalık çalışma gerçekleştirdiğini bildirdi. 
     Arınç, bu yasama yılında çıkarılan kanun sayısının da 166 olduğunu ifade etti. 
     TBMM Başkanı Arınç, basın toplantısında, Meclis’in yoğun bir yasama yılı geçirdiğini ifade etti. 1 Temmuz’da kapanması gereken Meclisin bu yoğunluk nedeniyle 3 Temmuz’a kadar çalıştığını anımsatan Arınç, Başkanlık Divanı’nın bu yasama yılında 6 toplantı yaptığını ve 36 karar aldığını söyledi. Arınç, Divan’ın aldığı önemli kararları 
     şöyle sıraladı 
     "Divanımızda, 2005 yılının ’Milli Egemenlik Yılı’ olması ve bir yıl boyunca yurt çapında kutlamalar yapılması kararlaştırıldı. 
     Yine TBMM çalışanlarının özlük hakları için yıllardan beri ihmal edilen sorunları giderecek kararlar alındı. 
     Ayrıca, ilk defa ’Milli Egemenlik Onur Ödülü’ ve ’Üstün Hizmet Ödülü’ verilmesi Divanımızca kararlaştırıldı. 
     Sağlık Bakanlığı’nın yaptığı yeni düzenlemelere uyum açısından, TBMM Baştabipliği’nde bulunan sağlık dolabının kapatılarak, içindeki ilaçların Ankara’daki devlet hastanelerine hibe edilmesi karara bağlandı. Böylece, TBMM’den sağlık hizmeti alan herkesin durumu diğer tüm vatandaşlarımızla eşitlenmiş oldu. 
     Divanımızın aldığı bir önemli karar da İçtüzüğe aykırı bir uygulamanın kaldırılmasıydı. Eskiden Meclis’le ilgili olan yazılı önergelerden Başkanlık Divanı’nca uygun görülenler cevaplandırılıyordu. Aldığımız kararla, İçtüzük hükmüne aykırı olan bu uygulama kaldırıldı. Meclis’le ilgili tüm soruların İçtüzük’teki hükümlere göre cevaplandırılması sağlandı." 
     
     166 KANUN ÇIKARILDI 

     Bu yasama yılında 175 kanun tasarısı ile 254 kanun teklifinin TBMM Başkanlığı’na sunulduğunu belirten Arınç, çıkarılan yasa sayısının da 166 olduğunu bildirdi. Çıkan yasalardan 9’unun Cumhurbaşkanı 
     tarafından bir kez daha görüşülmek üzere Meclise iade edildiğini kaydeden Arınç, iade edilen kanun sayısının bir önceki yasama yılına göre 6 arttığını dile getirdi. 
     Arınç, bu yasama yılında 26 dokunulmazlık tezkeresinin Meclis’e sunulduğunu, böylece toplam dosya sayısının 209’a ulaştığını bildirdi, Bülent Arınç, bu dosyalardan 9’unun komisyonda beklediğini, 8’inin geri alındığını, 192’sinin de dönem sonuna bırakılmasının kararlaştırıldığını söyledi. 
     TBMM Başkanı Arınç, bu yasama yılında 39 TBMM kararı alındığını kaydetti. 
     
     "696 SAAT 9 DAKİKA ÇALIŞMIŞTIR" 

     Bülent Arınç, Meclis’in 3. Yasama Yılı’nda 125 birleşim, 479 oturum yaptığını ve 696 saat 9 dakika çalıştığını bildirdi. Genel Kurul’un çalışma saatlerinin, geçen yıla oranla yüzde 15 artış gösterdiğini ifade eden Arınç, "Bu çalışmalar 33 bin 49 sayfa tutanakla tarihe geçirilmiştir. Meclisimizin ana çalışma birimleri olan komisyonlarımız da toplam bin 231 saat 37 dakika çalıştı ve 17 bin 200 sayfa tutanak tutuldu" dedi. 
     Arınç, bu dönem yapısal olarak büyük değişimler sağlayacak 32 temel kanun çıkarıldığını ifade etti. Arınç, "Bu kanunlar, toplumsal yapımızı önemli derecede etkileyen temel kanunlardır. Bu açıdan Meclisimiz halkımızın sosyal yaşamını iyileştirmek ve yeniden düzenlemek için hayati adımlar atmıştır" diye konuştu. 
     
     DENETİM ÇALIŞMALARI 

     TBMM’nin önemli denetim faaliyetleri yaptığını da anlatan Arınç, "Verilen yazılı soru önerge sayısı 4 bin 110, sözlü soru önerge sayısı 299, genel görüşme önergesi 6’dır. Bu yasama yılında 2 soruşturma, 95 Meclis Araştırma Önergesi verildi. Bu önergelerden 8’i için Araştırma Komisyonu kuruldu" dedi. 
     Dilekçe Komisyonu’nun da önceki dönemlerde olduğu gibi bu dönemde de yoğun çalıştığını belirten Arınç, "3. Yasama Yılı’nda bu komisyonumuza 2 bin 92 başvuru yapıldı. Daha önce de belirttiğimiz gibi halkımızın bu ilgisi, Meclisimizi sorunların çözümü konusunda bir irade olarak benimsediğini göstermektedir" diye konuştu. 
     Arınç, İnsan Haklarını İnceleme Komisyonu’nun da yurt içi ve yurt dışında kritik incelemeler ve araştırmalarda bulunduğunu, hak ihlalleri konusunda 18 ayrı alt komisyon kurduğunu, bin 307 başvuruyu da değerlendirmeye aldığını anlattı. 
     
     PARLAMENTER DİPLOMASİ 

     Parlamenter diplomasinin, artık kurumsallaşmaya ve kendi içinde gelenekler oluşturmaya başlayacak kadar geliştiğini kaydeden Arınç, "Şu anda 79 ülke ile dostluk grubumuz bulunuyor. Bu dönemde yurt dışından 118 heyet ülkemizi ziyaret etmiştir. Meclisimizden 178 heyet de yurt dışına çıkarak temaslarda bulunmuştur. Yine 3. Yasama Yılı’nda 8 devlet başkanı, 10 meclis başkanı ve 4 başbakan Meclisimizi ziyaret 
     etmiştir" dedi. 
     
     "PROJELERİN GERÇEKLEŞME ORANI YÜZDE 90" 

     "Milli Egemenlik Yılı" kutlamalarının sürdüğünü ifade eden Arınç, ilk altı ayda planlanan çalışmaların yüzde 98’inin başarıyla tamamlandığını söyledi. 
     "Milli Egemenlik Onur Ödülü", "Üstün Hizmet Ödülü"nün yaşama geçirildiğini anımsatan Arınç, bu yıl Onur Ödülü’ne layık görülen Prof. Dr. Gazi Yaşargil’e ödülünün 13 Temmuz 2005’te düzenlenecek törenle takdim edileceğini bildirdi. 
     Yasama yılı başında planladıkları projelerin gerçekleşme oranının yüzde 90 düzeyinde olduğunu ifade eden Arınç, uzun vadeli projeler üzerinde de çalışmaların sürdüğünü dile getirdi. 
     
     "2 BİN 361 KİŞİ İLE YÜZ YÜZE GÖRÜŞME" 

     Arınç, Meclis Başkanı olarak bu yasa yılında 6 yurt dışı, 27 de yurt içi geziye çıktığını ifade etti. Bu yasama yılında 2 bin 559 randevu talep edildiğini bunlardan 607’sini kabul ettiğini belirten Arınç, Genel Sekreterliğe bağlı daire başkanlıklarının, son 20 yılın en yoğun faaliyetlerini bu dönemde yaptığını tahmin ettiğini söyledi. 
     Meclisin bütçe hareketlerinin bu yıl da büyük bir titizlikle sürdürüldüğünü kaydeden Arınç, "2005 yılı bütçemizi, 282 milyon 466 bin 558 YTL olarak hedeflemiştik. İlk altı aylık dönemde toplam 121 milyon 659 bin 36 YTL harcandı. Bu, bütçemizin yüzde 43’üne tekabül etmektedir. Bir önceki yıla oranla harcamalarımızda yüzde 1’lik bir azalma gözlenmiştir. Bazı harcama kalemlerinde, örneğin telefon maliyetlerinde yüzde 15’lik bir azalma olmuştur" dedi. 
     Şeffaf ve titiz yönetimlerinin, halkın parasını harcarken büyük bir sorumluluk bilinciyle hareket ettiğini anlatan Arınç, tüm harcamaların halkın bilgisine açık olduğunu ve yıl boyunca internet sitelerinde yayınlandığını bildirdi. 
     
     PERSONEL POLİTİKASI 

     TBMM Başkanı Arınç, personel politikasının liyakat ve ehliyet üzerine devam ettiğini, "Uzun vadede büyüyen değil, uzmanlaşarak küçülen Meclis" politikasının gereği, personel sayısının azaltıldığını söyledi. Arınç, bu yıl 537 personelin de eğitimden geçirildiğini ifade etti. 
     Bu yıl 25 ayrı tanıtım kitabı tasarlandığını ve bunların 13’ünün yayınlandığını kaydeden Arınç, kalanlarının da bu yıl içinde yayınlanmış olacağını belirtti. Arınç, TBMM Haber Portalı’nın da bin 723 haber ve 3 bin 520 fotoğraf üreterek yayına sunduğunu anlattı. 
     Arınç, ziyaretçi kabul salonlarının toplam 720 bin, günlük ortalamada ise 4 bin ziyaretçiye hizmet verdiğini bildirdi. 
     TBMM Başkanı Arınç, 36 bin 126 kişinin rehberler aracılığıyla Meclis’i gezdiğini ve yaklaşık 90 bin civarında broşürün dağıtıldığını ifade etti. 
     Meclis’in sesi olan TBMM TV’nin, 3. Yasama Yılı’nda 950 saat yayın yaptığını kaydeden Arınç, Meclis TV’nin yeni dönemde yeni görünümü ve programlarıyla halka hizmet edeceğini söyledi. 
     
     "3 MİLYON 150 BİN YTL’LİK HAKSIZ ÖDEME ENGELLENDİ" 

     Arınç, TBMM Baştabipliğinin de bu yasama yılında toplam 81 binin üzerinde poliklinik, yaklaşık 39 bin civarında da laboratuar hizmeti verdiğini söyledi. 
     Sağlık harcamalarına ait faturaları kontrol eden fatura kontrol biriminin bu yasama yılında 126 bin faturayı incelediğini kaydeden Arınç, "Bunlardan bin 130 adet fatura, yönetmeliğimize aykırı olduğu gerekçesiyle sahiplerine iade edildi. Böylece, 3 milyon 150 bin YTL’lik haksız ödeme engellenmiş oldu" dedi. 
     
     "SAHTE FATURA SÖZ KONUSU DEĞİLDİR" 

     İlaç kullanımında geliştirilen yöntemlerle de toplamda yüzde 58’lik bir tasarrufa gidildiğini belirten TBMM Başkanı Arınç, şunları 
     söyledi 
     "Basında, daha önce yaptığım açıklamalarda sanki milletvekillerimizin bir hatası varmış gibi, onlar sahte fatura veriyormuş gibi haberler çıktı. Oysa bu faturaların düzenlemesinde milletvekillerimizin hiçbir katkısı yoktur ve sahte fatura ya da evrak düzenlemeleri söz konusu değildir. 
     Düzenlenen hatalı faturalar, sağlık kuruluşlarının ihmali, yanlışlığı ve bazılarının haksız kazanç elde etme çabaları sonucunda oluşmuştur. Bu nedenle bazı sağlık kuruluşları hakkında evrakta sahtecilik, sahte reçete düzenleme gibi konularda dava açılmış ve Sağlık Bakanlığı’nca soruşturma başlatılmıştır. 
     Milletvekillerimizi zan altında bırakan bu durumun kamuoyunca özellikle bilinmesini istiyorum." 
     
     "SARAYLARDA ZİYARETÇİ PATLAMASI" 

     Arınç, Teknik Daire Başkanlığı’nın 45 yıldır hizmette olan ve artık ömrünü tamamlayan ısı merkezinin yerine yenisini inşa ettiğini ve bu yeni ısı merkezi sayesinde yıllık 200 bin YTL tasarruf sağlandığını bildirdi. 
     Saraylarda bu yıl ziyaretçi patlaması yaşandığını ifade eden Arınç, yılın ilk beş ayında 416 bin kişinin saray ve kasırları gezdiğini, ziyaretçi sayısının bir önceki yıla göre yüzde 60, ziyaretçilerden elde edilen gelirin de yüzde 90 arttığını söyledi. 
     Sarayların ve kasırların tüm mekanlarını tarihi dokuya zarar vermeden halka açmaya devam ettiğini belirten Arınç, "Geçtiğimiz yıl da onlarca sivil örgüt ve kuruluş saraylarımızda çeşitli toplantı ve organizasyonlar gerçekleştirdi" dedi. 
     Bülent Arınç, bu yıl Meclise ait salonlarda, 14 toplantı, 2 seminer, 1 brifing, 4 sempozyum, 2 panel, 1 balo, 5 kabul, 7 tanıtım ve kokteyl, 7 sunum ve gösteri olmak üzere sivil örgütler ve resmi kurumlarca toplam 43 aktivite düzenlendiğini ifade etti. Arınç, "Bu aktiviteler, Meclisimizin sivil örgütler başta olmak üzere, halkımızla bütünleşmesini sağladı" diye konuştu. 
     
     MİLLİ EGEMENLİK KUTLAMALARI 

     Arınç, 85 yıllık Meclis tarihinde düzenlenmiş en büyük halkla ilişkiler faaliyeti olarak nitelendirdiği Milli Egemenlik kutlamaları hakkında bilgi verdi. Bülent Arınç’ın verdiği bilgiye göre, kutlamalar çerçevesinde Mart ayından bu yana 8 ilde halk konseri, ışık ve havai fişek gösterisi, 8 salon konseri,3 sanatsal etkinlik, 6 konferans, 2 yürüyüş, 6 sergi, 3 yarışma, 22 ayrı alanda spor etkinliği düzenlendi. 
     Bu etkinliklerde 12 bin şapka ve tişört, 25 bin Türk bayrağı ve Meclis flaması, 200 bin adet kitapçık ve broşür, 600 bin bisküvi ve şeker dağıtıldı. 
     
     "1 MİLYON KİŞİYLE YÜZ YÜZE İLETİŞİM" 

     Arınç, bu faaliyetler sonucunda, yaklaşık bir milyon kişiyle yüz yüze iletişim kurulduğunu bildirdi. TBMM Başkanı Arınç, şunları söyledi 
     "Buna 13 milyonu aşkın öğrencimize verilen özel milli egemenlik dersi ve Okul Meclisleri faaliyetini de eklersek, çok büyük bir kitle ile birebir iletişim kurduğumuz ortaya çıkmaktadır. Milli Egemenlik tırımız 40 ili dolaştı ve içindeki resim sergisi 250 bin kişi tarafından gezildi. 
     Bütün ulusal televizyonlar Milli Egemenlik konulu fragmanımızı yayınlarken, birçok ulusal ve yerel gazete de bu yönde yayınlar yaptılar. Tüm bu çalışmalar gözönüne alındığında ’Milli Egemenlik Yılı’ kutlamaları Türkiye’de şu anda devam eden en büyük iletişim kampanyasıdır. 
     Ayrıca bu kutlamalar çerçevesinde Meclis içinde kalıcı eserler de yaptık. Milli Egemenliğimizi sembolize eden ve büyük ilgi gören ’Milli Egemenlik Meşalesi’, geçmiş dönem Meclis Başkanlarını unutulmaz kılan ’TBMM Başkanları Parkı’, tüm illerimizi tanıtan ve en çok ziyaret edilen ’Türkiye Koridoru’ ve çevreye olan saygımızı gösteren ’Türkiye’nin Çiçekleri Bahçesi’ bu kalıcı eserlerimizin en önemlileridir. 
     Bu faaliyetlerimiz için bütçemizden 1,5 milyon YTL ödenek ayırdık. 
     Ancak egemenlik coşkumuza katkıda bulunmak isteyen bir çok kuruluş sayesinde harcamalarımız neredeyse yarı yarıya düştü. Çalışmalarımıza kurum ve kuruluşların sponsorlukları yaklaşık 600 bin YTL katkı sağladı. 
     Meclis bütçesinden bugüne kadar bu faaliyetler için 720 bin 645 YTL harcadık." Bülent Arınç, Milli Egemenlik Yılı kutlamalarına katkıda bulunan tüm kurum ve kuruluşlara teşekkür etti. 
     
</TEXT>
</DOC>
