<DOC>
<DOCNO> 371739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/guncel/gun02a.html </URL>
<DATE> 2005/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DHA muhabirinin eşi ve 2 kızı öldü 
</HEADLINE>
<TEXT>


DHA 

Manisa'nın Akhisar ilçesi yakınlarında 2 otomobilin çarpışması sonucu meydana gelen kazada, Doğan Haber Ajansı'nın DHA Bursa Keles muhabiri Orhan Bozdemir'in eşi ve 2 çocuğu yaşamını yitirdi. Kazada Bozdemir ve 1 kızı ile diğer araçtaki aynı aileden 3 kişi de yaralandı. 

Hatalı sollama 
İzmir'den İstanbul yönüne giden Hakan Halis Çıtlak yönetimindeki otomobille karşı yönden gelen Orhan Bozdemir yönetimindeki otomobil, hatalı sollama nedeniyle çarpıştı. Kazada Bozdemir'in eşi Hatice ile kızı Sevda Muhlise 6 , olay yerinde yaşamını yitirdi. Orhan Bozdemir ile kızları Ece ve Betül ağır, Çıtlak ile eşi Selma Çıtlak ve oğulları Kutay Hakan Çıtlak da hafif yaralandı. Yaralılardan Betül Bozdemir kurtarılamadı. Ağır yaralanan Bozdemir ile kızı Ece, hastaneye götürüldü. Orhan Bozdemir daha sonra İzmir Tepecik Eğitim ve Araştırma Hastanesi'ne sevk edildi. 

Onur, kask kurbanı 
İzmir Çeşme'de, dün motosikletle ağaca çarpan üniversite öğrencisi Onur Katırcı, yaşamını yitirdi. Katırcı'nın motosikleti kiraladığı, ehliyeti bulunmadığı ve kask takmadığı bildirildi. 

Dünkü bilanço 18 ölü 
Yaz tatilinin başlamasıyla birlikte artan trafik kazaları dün de hız kesmedi. Yurdun çeşitli bölgelerinde 19.00'a kadar meydana gelen kazalarda, 18 kişi öldü, 61 kişi de yaralandı. 


</TEXT>
</DOC>
