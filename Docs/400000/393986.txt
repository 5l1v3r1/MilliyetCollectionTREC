<DOC>
<DOCNO> 393986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/11/yasam/yas05.html </URL>
<DATE> 2005/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Açılışın 10 Kasım'da olmasının anlamı büyük' 
</HEADLINE>
<TEXT>


NEVSAL ELEVLİ Londra 

Madame Tussauds Müzesi'ndeki açılışa, İngiltere'den çok sayıda konuk katıldı. Törende bir konuşma yapan Koç Holding Yönetim Kurulu Başkanı Mustafa Koç, eşi Caroline Koç ve kardeşi Ali Koç'la birlikte ev sahipliği yapmaktan gurur duyduğunu söyledi. Açılışın 10 Kasım'da yapılmasının ayrı bir anlam taşıdığını vurgulayan Koç, şöyle devam etti 
"Ulu Önder Atatürk'ün bizlere verdiği Türkiye'yi çağdaş uygarlığın ilerisine taşıma hedefi doğrultusunda, 82 yıldır aralıksız olarak kendimizi geliştirmeye çalışıyoruz. Avrupa'nın bir parçası olmak üzere büyük hamleler yaptığımız bu günlerde, ülkemizi ve tarihimizi uluslararası platformda doğru tanıtmak için hepimize büyük görevler düşüyor. Topluluk olarak biz de üzerimize düşeni yapmayı bir borç biliyoruz. Koç Topluluğu olarak ülke içindeki sosyal sorumluluk projelerimizin yanı sıra, Türkiye'yi uluslararası platformda tanıtmayı amaçlayan projelerimizi de sürdüreceğiz." 
Koç, balmumu heykelin yenilenmesini öneren eski Hava Kuvvetleri Komutanı emekli Orgeneral İbrahim Fırtına ve yapımında danışmanlık yapan Eskişehir Büyükşehir Belediye Başkanı Prof. Dr. Yılmaz Büyükerşen'e özel olarak teşekkür etti. Konuklar arasında arasında CHP Karaman Milletvekili Fikret Ünlü de yer aldı. 

Koç Keşke hükümetten biri gelseydi 

Madame Tussauds Müzesi'ndeki Atatürk heykelinin aslına uygun olarak yenilendiği Londra'daki törene, hükümetten hiç kimse katılmadı. Koç Holding Yönetim Kurulu Başkanı Mustafa Koç, konuyla ilgili bir soruya karşılık, "Bakan seviyesinde birisi katılsaydı, iyi olurdu" dedi. Ardından da "Belki de 10 Kasım törenleri için Ankara'da bulunmaları gerekiyordu" diye ekledi. Koç Topluluğu olarak davet için Başbakanlık'a başvurmuşlar. Başbakanlık, Kültür Bakanı Atilla Koç'u görevlendirmiş. Kültür Bakanı da katılamayacağını bildirmiş. Dışişleri Bakanı Abdullah Gül'ü, konunun devlet nezdinde sahibi olarak ayrıca davet etmişler, ama oradan da olumsuz yanıt gelmiş. Bunun üzerine açılışa İngiliz hükümetinden de kimseyi davet etmemişler. Başbakan Erdoğan ve Dışişleri Bakanı Gül, 10 Kasım törenlerini mazeret göstermiş olabilirler, ancak Başbakanlık tarafından bu iş için görevlendirilen Kültür Bakanı Atilla Koç'un bu tür bir bahanesi de olamaz. Zira Bakan Koç Atatürk için Londra'ya gelmek yerine Çin'i tercih etmiş bulunuyor ve yerel Çin giysileriyle objektiflere bol bol fotoğraf veriyor. 


</TEXT>
</DOC>
