<DOC>
<DOCNO> 373654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/guncel/gun13.html </URL>
<DATE> 2005/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'in konsolosluk isteği 
</HEADLINE>
<TEXT>



Gaziantep Ticaret Odası Yönetim Kurulu Başkanı Mehmet Aslan, ticaretin artırılması için ilde yeni konsolosluklar açılmasını istediklerini belirterek, "Ürdün, Lübnan, Mısır, Suudi Arabistan, Körfez ülkeleri ve Irak'ın Gaziantep'te konsolosluk açmaları için bir çalışma programı başlattık" dedi. 
Aslan, önceki yıllarda yaptıkları çalışmalar sonucunda Suriye hükümetinin Gaziantep'te konsolosluk açtığını, konsolosluğun faaliyete geçmesiyle işadamlarının vize ve fatura tasdikleri açısından rahatladığını belirtti. 
Aslan, şunları söyledi "Bu ülkelerdeki Türkiye büyükelçiliklerine de konunun hükümetler nezdinde girişimlerde bulunulması doğrultusunda bilgilendirme yaptık. Yıl sonuna doğru Türkiye'deki büyükelçilerin tümünü ziyaret edeceğiz. Amacımız, Gaziantep ve bölgeyi sadece ticaret ve sanayi merkezi değil aynı zamanda bir kongre, finans ve diplomasi merkezi haline getirmek." 




</TEXT>
</DOC>
