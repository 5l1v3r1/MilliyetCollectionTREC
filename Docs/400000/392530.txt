<DOC>
<DOCNO> 392530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sondun01.html </URL>
<DATE> 2005/11/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Eski ABD Başkanı'na Türk gelin... 
</HEADLINE>
<TEXT>

     Koç Holding Uluslararası Ticaret Grubu Başkanı Hasan Bengü'nün Amerika'da yaşayan kızı Begüm İnci Bengü, dün akşam yapılan bir düğünle ABD'nin 27. Başkanı William H. Taft'ın üçüncü kuşaktan torunu William Howard Taft V. ile dünya evine girdi. 
     Her ikisi de 27 yaşında olan Bengü ve Taft çiftinin mezun oldukları Yale Üniversitesi'nde henüz öğrencilik yıllarından tanıştıkları, Bengü'nün mimari tasarım, Taft'ın ise hukuk eğitimi aldığı bildirildi. 
     Harvard Üniversitesi'nden bir master derecesi de bulunan Bengü, New York'ta Arquitectonica isimli bir firmada, Taft ise kısa süre öncesine kadar ABD Başkanı George Bush tarafından Yüksek Mahkem üyeliğine aday gösterilen Yargıç Samuel A. Alito Jr'ın yanında çalışıyor. Taft, şu an ise New York'taki Debevoise Plimton isimli bir hukuk şirketinde görev yapıyor. 
     Damadın annesi Julia V. Taft'ın BM Kalkınma Programı UNDP başkan yardımcılığı görevinden emekli olduğu, 1997-200 yılları arasında ise ABD Dışişleri Bakanlığı'nda nüfus, mülteciler ve göçten sorumlu müsteşar yardımcılığı görevinde bulunduğu öğrenildi. 
     Damat Taft V. gibi hukukçu olan babası Taft IV. ise şu an Washington'da bir hukuk şirketinde çalışıyor. Taft IV, 1989-1992 yılları arasında ABD'nin NATO Daimi Temsilcisi olarak görev yapmıştı. 
     Damat Taft V.'in yine hukukçu olan büyük büyükbabası William H. Taft ise ABD'nin 27. Başkanı olmadan önce ABD Adalet Bakanlığı görevinde bulunmuş, büyük büyükbabası Robert A. Taft da Ohio Senatörü olarak görev yapmıştı. 
     
</TEXT>
</DOC>
