<DOC>
<DOCNO> 362012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sondun13.html </URL>
<DATE> 2005/07/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şaron'dan Gazze operasyonuna yeşil ışık 
</HEADLINE>
<TEXT>

     İsrail, Gazze Şeridi'ne yönelik geniş kapsamlı askeri operasyona hazırlanıyor. İsrail Başbakanı Ariel Şaron, İsrailli yerleşimcilere yönelik saldırıların artması üzerine, orduya, şiddet eylemlerini engelleme talimatı verdi. 
     Şaron'un talimatının ardından Gazze Şeridi'nde, Netzarim Yahudi yerleşkesine gitmeye çalışan ve silahlı olduğu iddia edilen bir Filistinli, İsrail askerlerince öldürüldü. 
     Bir İsrail uçağının da Gazze Şeridi'nin kuzeyinde bir araca füze attığı açıklandı. Görgü tanıklarının verdiği bilgiye göre, araçtaki iki kişi saldırıdan kurtulmayı başardı, ancak bir kişi ağır yaralandı. 
     İsrail güçleri sabah saatlerinde de Hamas komutanlarından Seyid Seyam'ı Gazze Şeridi'nde öldürdü. 
     Filistinli militanlarsa Gazze Şeridi'ndeki bir Yahudi yerleşkesine havan topu saldırısı düzenledi. Saldırıda iki İsrailli yaralandı. 
     Filistin lideri Mahmud Abbas, saldırıları önleyecekleri sözünü yineleyerek, "Hamas militanlarının İsrail hedeflerine yönelik roket saldırılarını durduracağız" diye konuştu. 
     
     İsrailli komutandan dayak 
     Bu arada Ortadoğu'da son günlerde yeniden tırmanışa geçen şiddet olaylarından biri tüm açıklığıyla kameralara yansıdı. 
     İsrailli bir komutanın, Batı Şeria'da bir filistinliyi tekme tokat dövmesi kameralara yakalandı. İsrailli tuğgeneral, Batı Şeria'nın İmaten kasabasında İsrail güçlerinin 'bize yaklaşma' uyarılarına kulak asmayan bir Filistinliyi dövdü. 
     Görüntüler 14 temmuzda, İsrail'in Batı Şeria'nın etrafına ördüğü güvenlik duvarını protesto eden 'Duvara Karşı Olan Anarşistler' adlı bir grupla, İsrail askerleri arasında yaşanan gerginlik sırasında çekildi. 
     Grup üyelerinden biri olan Filistinli, İsrail askerlerine doğru yürümeye başladı. Askerler Filistinliye, "sessizce yere otur" diye uyarıda bulundu. Filistinli dinlemedi. Bunun üzerine askerlerden biri komutanına, "yürümeye devam ediyor, tutuklayayım mı" diye sordu. 
     "Siz onu bana getirmeden, ben ona gideceğim" diyen İsrailli tuğgeneral Filistinliyi tekme tokat dövdü. Dayak görüntüleri protestocu grup tarafından çekildi. Görüntülerin ortaya çıkmasının ardından İsrail ordusu olayla ilgili soruşturma başlattı. 
     
</TEXT>
</DOC>
