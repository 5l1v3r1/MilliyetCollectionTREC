<DOC>
<DOCNO> 396969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/son/sondun12.html </URL>
<DATE> 2005/11/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fransa'da demiryolu işçilerinin grevi ulaşımı felce uğrattı 
</HEADLINE>
<TEXT>

     Fransa'da, hükümetin özelleştirme programına karşı çıkan demiryolu işçilerinin başlattığı grev nedeniyle ulaşım bugün ülke genelinde felce uğradı. 
     Grev dolayısıyla ülke genelinde tren seferlerinin sadece üçte biri yapılıyor. 
     Demiryolu işçilerinin grevi nedeniyle büyük kentlerdeki otoyol girişlerinde de bu sabah uzun araç kuyrukları oluştu. 
     Fransız Karayolları İdaresi, sabah saatlerinde, büyük kentlerin giriş ve çıkışlarındaki araç kuyruğunun toplam 450 kilometreyi geçtiğini açıkladı. 
     Grevin, Fransa'nın diğer ülkelerle demiryolu ulaşımını da etkilediği belirtiliyor. Kentlerdeki banliyö trenlerinin de çalışmaması sonucu, kent içi trafiğinde önemli sorunlar yaşanıyor. 
     Demiryolu işçileri, bu yıl daha önce 5 kez greve gitmişti. 
     Fransa'nın en büyük işçi sendikası CGT'nin yönetimi, taleplerinin karşılanmaması halinde grevin süresinin uzatılacağı uyarısında bulundu. 
     
</TEXT>
</DOC>
