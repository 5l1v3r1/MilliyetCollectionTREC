<DOC>
<DOCNO> 367394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/son/sonspo25.html </URL>
<DATE> 2005/08/05/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
A Milli Basketbol Takımı'nda Semih Erden'in yerine Hüseyin Demiral 
</HEADLINE>
<TEXT>

     Sırbistan-Karadağ'da eylül ayında düzenlenecek 34. Avrupa Erkekler Basketbol Şampiyonası finallerinin hazırlıklarını sürdüren A Milli Takım'da, sakatlığı nedeniyle Semih Erden'in yerine Hüseyin Demiral kadroya dahil edildi. 
     Basketbol Federasyonu'ndan yapılan açıklamada, belindeki rahatsızlıktan dolayı bir süredir antrenmanlara katılamayan Fenerbahçeli Semih Erden'in yapılan kontroller sonucunda sakatlığının ciddi olduğunun anlaşılması üzerine kadrodan çıkarıldığı bildirildi. Açıklamada, bu oyuncunun yerine kadroya dahil edilen Galatasaraylı basketbolcu Hüseyin Demiral'ın bugün takımla birlikte çalışmalara katıldığı ifade edildi. 
     Bu arada, dün akşam oynanan ve İsrail'in 81-71 galibiyetiyle biten maçtan sonra A milliler, sabah yaptıkları antrenman ile hazırlıklarına devam etti. 
     Abdi İpekçi Spor Salonu'nda, antrenör Bogdan Tanjevic nezaretinde yapılan antrenmanda milliler, taktik ağırlıklı bir çalışma yaptı. 
     Öte yandan, Genç Milli Takım ile Avrupa Şampiyonası'nda ikinci olduktan sonra antrenör Tanjevic tarafından izin verilen yardımcısı antrenör Nihat İziç de kampa katıldı. 
     A milliler bu akşam Avrupa Şampiyonası hazırlıkları çerçevesinde saat 20.00'de Polonya ile bir hazırlık maçı yapacak. Maç SKY Türk Televizyonu'ndan naklen yayınlanacak. 
     
</TEXT>
</DOC>
