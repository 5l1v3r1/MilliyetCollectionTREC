<DOC>
<DOCNO> 383729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/guncel/gun03.html </URL>
<DATE> 2005/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyenin 'içki' yetkisi tartışılıyor 
</HEADLINE>
<TEXT>


BÜLENT SARIOĞLU Ankara 

İÇKİLİ yer açma izni ve içkili bölge tespiti yetkisinin belediye meclislerine bırakılması tartışmaya neden oldu. CHP milletvekilleri, AKP'li belediye başkanlarının kriterleri objektif uygulamayacağını savunurken, TBMM İçişleri Komisyonu Başkanı Ziyaeddin Akbulut, "Yanlışa karşı yargı sigortası var" dedi. 
Türk İdareciler Derneği Genel Başkanı, emekli Vali Utku Acun, "Yerel yönetimler oy hesabı içinde zorluklarla karşılaşır. Belediyelerde yargı denetimi dışında denetim yok. Bu huzursuzluğa neden olur" dedi. Milletvekillerinin görüşleri de şöyle 
Ziyaeddin Akbulut AKP Halkın seçtiği belediye meclislerine güvensizlik duymak doğru değil. Öyle duyarlı bir halk var ki, yanlış uygulama yapılırsa karşısına dikilecektir. 
Şükrü Önder AKP Yeni uygulamayı doğru buluyorum. Valilik ve güvenlik kuvvetleri sadece hukuki denetimi yapmalı. 
Nurettin Sözen CHP Belediye yetkilerinin artırılmasını savunduk, ama şanssızlık bu toplumun böyle bir siyasi anlayışla yönetilmesidir. AKP'li belediyelerin önyargılı davranmasından halk rahatsız. Uluslararası toplantıların yapıldığı bölgelerde içkiye onay vermezken, nasıl ruhsat verecekler 
Hakkı Ülkü CHP Objektif davranırlarsa belediyelerin yetkili kılınması doğrudur. Ancak AKP'nin takiyeci anlayışı, içkili yerlere bakışı bunu önlüyor. Her kentin özellikleri dikkate alınarak insanların dilediği yerde içkili yer açmasına izin verilmeli. 
Sedat Pekel CHP AKP'lilerin bakış açısını tahmin etmek zor değil. Tamamen yerel yönetimlere bırakmak yanlış. Her yerleşim yeri diğerinden farklı. 


</TEXT>
</DOC>
