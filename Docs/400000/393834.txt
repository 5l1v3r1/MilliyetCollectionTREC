<DOC>
<DOCNO> 393834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sonspo20.html </URL>
<DATE> 2005/11/10/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Aktuğ, Gökdeniz'in cezası için Federasyon Başkanı ile görüştü 
</HEADLINE>
<TEXT>

     Trabzonspor Kulübü Başkanı Atay Aktuğ, Gençlerbirliği maçından sonra olay çıkartanlar hakkında yasal işlemler yapacaklarını söyledi. 
     AA muhabirinin sorularını yanıtlayan Başkan Aktuğ, Gençlerbirliği maçından sonra küçük bir taraftar grubunun takımı veya yönetim kurulunu yuhalamasının yanlış olduğunu belirterek, ''Bu yıl 1-2 maçta bu olmuştur. Taraftar çoğunluğu bunları yapmamıştır, ama yine de yanlış eylemlerdir. Üstelik maç bittikten sonra koltukları yakmak, sahaya taş atmak, bir şeyler yapmak Trabzonspor taraftarına yakışmıyor. Onları Trabzonspor taraftarı olarak görmüyorum. Böyle kişiler de gerçek taraftarlar arasından elenmelidir'' dedi. 
     Olay çıkartan taraftarların kulübe zarar verdiğini, futbol takımının ileride oynayacağı maçları da olumsuz etkilediğini ifade eden Aktuğ, ''Takım üzerinde baskı oluşturuyorlar. Olay çıkartanlar için yasal işlem yapacağız. Futbol takımının kazanma arzusunu 2-3 maçtır görüyoruz. Onun için desteklenmemeliler'' diye konuştu. 
     
     TELEVİZYONDAKİ TARTIŞMA 
     Aktuğ, Trabzon'da yayın yapan bir yerel televizyonda kulüp asbaşkanı Ömer Sarı ile istifa eden yönetim kurulu üyesi Murat Bozoğlu arasındaki tartışmayı tasvip etmediğini söyledi. 
     Aktuğ, programı izlemediğini ancak gazetelerden Ömer Sarı'nın konuşmasını dinlediğini ifade ederek, ''Televizyonda böyle şeyler söylemesi yanlıştır. Kendisiyle görüştüm gerekli şeyleri söyledim. Murat da istifa etmiştir. Yönetim kurulu ile şu an bir ilgisi yok. Düşünceleri de doğaldır. Trabzonspor'da bir sürü genç var. İleride talip olurlar. Kişisel tartışmalar televizyonda yapılmamalıdır. Bunların çözümleneceği yerler genel kurullardır. Bunları tasvip etmiyorum'' diye konuştu. 
     
     BIÇAKÇI İLE GÖRÜŞME 
     Trabzonspor Kulübü Başkanı Atay Aktuğ'un Gökdeniz'in cezası nedeniyle dün Futbol Federasyonu Başkanı Levent Bıçakçı ile görüştüğü öğrenildi. 
     Aktuğ, Gökdeniz konusunda Tahkim Kurulu'nun vereceği kararı beklediklerini ifade ederek, ''Öyle veya böyle tahkim kurulunun bu ay içinde karar vermesi gerekiyor. Transfer durumumuzu etkiliyor. Gökdeniz'in değerlendirilip değerlendirilmeyeceğini bilmemiz gerekiyor. Gökdeniz'in yaptığı şeyler doğru değil, ama çok önemli, değerlendirilecek bir oyuncu'' diye konuştu. 
     
</TEXT>
</DOC>
