<DOC>
<DOCNO> 374440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sonspo19.html </URL>
<DATE> 2005/08/31/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Basketbol... Fransa Türk oyuncular, gözleri kapalı bile oynar... 
</HEADLINE>
<TEXT>

     "Efes Pilsen İstanbul World Cup 4" Turnuvası’nda mücadele eden Fransa’nın antrenörü Claude Bergeaud, dün akşam 93-85 yenildikleri Türkiye’ye övgüler yağdırdı. 
     Tüm Basketbol Antrenörleri Derneği’nin TÜBAD Ahmet Cömert Spor Salonu’nda düzenlediği seminerde, 16-25 Eylül tarihleri arasında Sırbistan-Karadağ’da düzenlenecek 34. Avrupa Erkekler Basketbol Şampiyonası finallerinde Türkiye’nin şansını değerlendiren Claude Bergeaud, "12 Dev Adam"ın, favori 8-9 takımdan birisi olduğunu savundu. 
     Bergeaud, bu favori takımların tümünün Avrupa Şampiyonası’nda aynı şansa sahip olduğunu belirterek, "Eskiden yalnızca 2-3 takım Avrupa şampiyonluğu için mücadele ederdi. Şimdi ise bu sayı 9’a kadar çıktı. 
     Türkiye de bu favori takımlardan birisi" dedi. 
     Daha az hata yapan ve müsabaka deneyimi çok olan ekiplerin şampiyonada büyük şansının olduğunu kaydeden Bergeaud, sözlerini şöyle sürdürdü 
     "Türkiye’nin böyle bir özelliği var. Oyuncuların hepsinin bir kollektif anlayışı var, birlikte oynama anlayışına sahipler. Tüm oyuncular 5 yıldır beraber oynuyorlar. Maçlarda gözleri kapalı bile oynayacak durumdalar ve genç oyuncular çok büyük enerji katıyorlar. 
     Örneğin İspanya ve İtalya gibi takımlar da Türkiye gibi, hepsi geçmişte berebar oynamış ekipler. Biz ise Fransa olarak bu açıdan uzun yol katetmeliyiz." Bergeaud, Avrupa Şampiyonası’nda takım olabilmenin çok önemli olduğunu vurgularken, bunu en iyi başarabilen takımın şampiyon olacağını sözlerine ekledi. 
     
</TEXT>
</DOC>
