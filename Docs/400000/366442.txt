<DOC>
<DOCNO> 366442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo17.html </URL>
<DATE> 2005/08/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Appiah, Fener'e çabuk ısındı... 
</HEADLINE>
<TEXT>

     Fenerbahçe, Birinci Süper Lig'de Gençlerbirliği ile deplasmanda yapacağı 2005-2006 sezonunun açılış maçı için hazırlıklarını bir günlük izinden sonra sürdürdü. 
     Teknik Direktör Christoph Daum yönetiminde, Samandıra Tesisleri'nde gerçekleştirilen ve yaklaşık 1,5 saat süren antrenmanda, sarı-lacivertliler kondisyon ağırlıklı bir çalışma yaptı. 
     Alman çalıştırıcı, koşu ve açma germe hareketlerinin ardından futbolcularına üst sahada oluşturulan istasyonlarda, çabukluk ve kondüsyon çalışmaları yaptırdı. 
     Sıcak bir havada geçen yorucu çalışmada futbolcuların birhayli neşeli oldukları gözlendi. Özellikle Appiah ile Serkan'ın birbirlerine yaptıkları şakalar dikkat çekti. 
     
     
     ANELKA TAKIMLA ÇALIŞMALARA BAŞLADI 

     Tendonundaki sakatlık nedeniyle yeni sezon hazırlık döneminde tedavi olan Anelka, bugünden itibaren takımla çalışmalara başladı. 
     Bu arada, FC Barcelona'dan 1 yıllığına kiralanan, dün sağlık kontrolünden geçen kaleci Rüştü de takımla antrenmana çıktı. 
     Sakatlığı nedeniyle tedavisi süren Servet'in katılmadığı çalışmaya, sakatlığı bulunan Kemal ve Üniversite Milli Futbol Takımı'na giden Can yer almadı. 
     
     ANTRENMANLAR BASINA KAPATILIYOR 

     Sarı-lacivertlilerin, Gençlerbirliği maçına kadar yapacakları antrenmanlar yarından itibaren basın mensuplarına kapatılıyor. 
     Takım, bu akşamki çalışmanın ardından antrenmanlarını basına kapalı olarak yapacak. 

     
</TEXT>
</DOC>
