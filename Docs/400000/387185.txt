<DOC>
<DOCNO> 387185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/17/dunya/adun.html </URL>
<DATE> 2005/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasaya 'muhtemelen' evet 
</HEADLINE>
<TEXT>


Irak'ta önceki gün düzenlenen referandumda bazı Sünni kentlerinin de onayladığı anayasanın kabul edilme ihtimali yüksek 

DIŞ HABERLER SERVİSİ 


Irak'ta önceki gün yapılan anayasa referandumunun ardından dün açıklanan ilk sonuçlar, "hayırcı" Sünni liderlerin anayasanın reddedilmesi için yürüttüğü kampanyanın başarısız olduğunu gösterdi. ABD Dışişleri Bakanı Condoleezza Rice da, Irak halkının anayasayı "muhtemelen onayladığını" söyledi. 
Irak Seçim Komisyonu yetkilileri, referandumda 15.5 milyon kayıtlı seçmenin yaklaşık 10 milyonunun oy kullandığını, bu durumda katılım oranının yüzde 65 olduğunu bildirdi. Resmi sonuçların perşembe günü açıklanması beklenirken, dün gelen ilk sonuçlar anayasanın kabul edildiğini gösterdi. 

'Evet'çi Sünniler 
Şii ve Kürtlerin desteklediği anayasaya itiraz eden tek grup olan Sünnilerin kalelerinden Selahaddin Tikrit eyaletinde, ilk sonuçlara göre yüzde 70 oranında "hayır" oyu çıktığı açıklandı. El Anbar Ramadi eyaletinde de "hayır" oylarının üçte iki oranını aşacağı tahmin edilirken, diğer iki Sünni bölgesi Nineva Musul ve Diyala'dan "evet" kararı çıktığı açıklandı. 
İlk sonuçlara göre, Diyala'da yüzde 70 oranında "evet", yüzde 20 oranında "hayır" çıktı. Eyaletteki oyların yüzde 10'u ise geçersiz sayıldı. Musul'da ise, "evet" oylarının oranı yüzde 80'e yaklaştı. 300 seçim merkezinden 275'inde kullanılan oylardan 326 bininin "evet", 90 bininin "hayır" olduğu belirtildi. 

Engel kalmadı 
Sünnilerin çoğunlukta olduğu 4 eyaletten 2'sinde "evet" oylarının ağırlıkta olmasıyla, anayasanın kabul edilmesi önünde bir engel kalmadığı belirtildi. Anayasanın reddedilmesi için en az üç eyalette oyların üçte ikisinin "hayır" olması gerekiyordu. 
ABD Dışişleri Bakanı Condoleezza Rice da, "seçim bölgesindeki kişilerden aldığı bilgiye göre" referandumda anayasa taslağının "muhtemelen onaylandığını" belirtti. Rice, özellikle Sünni çoğunluğun yaşadığı bölgelerde referanduma yüksek katılım oranına dikkat çekti. 


</TEXT>
</DOC>
