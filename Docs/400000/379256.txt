<DOC>
<DOCNO> 379256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/17/son/sonspo23.html </URL>
<DATE> 2005/09/17/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fenerbahçeli fanatiğe iş desteği... 
</HEADLINE>
<TEXT>

     Fenerbahçeli taraftar Murat Öztürk 26 , Konya Fenerbahçeliler Derneği'nden iş istemek için Konya'nın Seydişehir İlçesi'nden 130 kilometrelik yolu yürüyerek 16 saatte Konya'ya geldi. 
     Murat Öztürk, Konya Fenerbahçeliler Derneği'nde yöneticilerle biraraya geldiği programda, çocukluğundan beri fanatiği olduğu Fenerbahçe'nin kendisine destek olabileceği düşündüğünü için iş bulamadığı Seydişehir'den Konya'ya geldiğini söyledi. 
     Seydişehir'de askerden geldikten sonra iş aradığını, ancak bulamadığını ifade eden Öztürk, ''Maç izlerken heyecanım yüzünden bayıldığımı bilenler bana iş vermedi. Fenerbahçe'nin aşığıyım, bu yüzden maçlarında çok heyecanlanıyorum'' dedi. 
     Maç izlerken rahatsızlandığı için muayene olduğu bir doktorun kendisine Fenerbahçe maçlarını izlemeyi yasakladığını ifade eden Öztürk, ''Günlerdir işsizim ve sokaklarda kalıyorum. Bu yüzden çok sevdiğim Fenerbahçe'den yardım istemeye karar verdim. Cebimde hiç para olmadığından 130 kilometrelik yolu yürüyerek geldim'' diye konuştu. 
     Konya Fenerbahçeliler Derneği Başkanı Bülent Kaşdoğan ise Öztürk'ün durumunu öğrendiğinde hiç düşünmeden yardım elini uzattıklarını ve kendisine sigortalı bir iş bulduklarını söyledi. 
     Öztürk'e yalnızca Fenerbahçeli olduğu için yardım etmediklerini belirten Kaşdoğan, başka bir takımı tutan ve yardıma ihtiyacı olan herkese yardım etmeye hazır olduklarını kaydetti. 
     
</TEXT>
</DOC>
