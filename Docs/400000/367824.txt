<DOC>
<DOCNO> 367824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/soneko01.html </URL>
<DATE> 2005/08/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye, Ortadoğulu yabancı sermayenin gözdesi oldu... 
</HEADLINE>
<TEXT>

     Türkiye, Avrupa ve ABD kökenli doğrudan yabancı sermayeden sonra, geçen yıldan itibaren Ortadoğu kökenli yabancı sermayenin de gözdesi oldu. 
     A.A muhabirinin edindiği bilgiye göre, 2003 yılında, Türkiye'ye Ortadoğu kökenli yabancı sermaye girişi gerçekleşmezken, geçen yıldan itibaren, Ortadoğu menşeli yabancı sermaye girişinde patlama yaşandı. 
     4875 Sayılı ''Doğrudan Yabancı Yatırımlar Kanunu'nun yürürlüğe girdiği tarihten, 2004 yılı sonuna kadar, 200'e yakın Ortadoğu menşeli şirket Türkiye'de faaliyete başladı. 
     Geçen yıl, Türkiye'de yatırım yapan Ortadoğu kökenli yabancı sermayenin toplamı ise 42 milyon dolar oldu. 
     Arap sermayeli şirketler, Türkiye'de, ağırlıklı olarak telekom, turizm, altyapı ve finans sektörlerine yatırım yapıyorlar. Türkiye'deki özelleştirme süreciyle yakından ilgileniyorlar. 
     
     TÜRKİYE'DEKİ ARAP SERMAYESİNİN ARTMASININ NEDENLERİ... 
     Yapılan araştırmalara göre, Türkiye'deki Arap sermayesinin artmasında, 11 Eylül olaylarından sonra, ABD ve AB ülkelerinde Araplara karşı oluşan tepkiler, Araplara yönelik sermaye kısıtlamaları, Arap sermayesinin bu ülkelerden çıkışında etkili oldu. 
     Arap sermayesinin artmasındaki diğer etkenler ise Türkiye'nin gelecek vaat eden bir pazar olması, özelleştirmenin hızlanması, Türkiye ile Arap ülkeleri arasındaki siyasi, ekonomik ve ticari ilişkilerin son dönemlerde canlandırılması belirleyici oldu. 
     Yapılan araştırmalara göre, Arap sermayesinin Türkiye'ye geçen yıldan itibaren hızlı bir şekilde girmesinde, Türkiye'nin ekonomik performansı, enflasyonun düşmesi ve kredi notlarının yükselmesi de belirleyici unsurlar oldu. 
     
     2006'DAN SONRA DAHA ÇOK ARTIŞ BEKLENİYOR... 
     Türkiye'nin yabancı sermaye kompozisyonunda, yüzde 72 ile AB ülkelerinin başta geldiğini vurgulayan yetkililer, 2005 ve 2006 yılı içinde de AB ülkelerinin ağırlığının devam edeceğini, ancak yapılan başvurular ve talepler de dikkate alındığında, telekom, turizm, finans gibi sektörlerde, 2006'dan itibaren Arap menşeli şirketlerin de ağırlık göstermeye başlayacağını belirtiyorlar. 
     
</TEXT>
</DOC>
