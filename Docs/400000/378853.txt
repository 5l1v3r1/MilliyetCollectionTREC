<DOC>
<DOCNO> 378853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/ydilmen.html </URL>
<DATE> 2005/09/16/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Sabretmek 
</HEADLINE>
<TEXT>



102 yıllık geçmişi bulunan Beşiktaş nasıl bu kadar panik ve telaş içinde olabilir anlayamıyorum. Sezon başından beri 0-0 giden ve geriye düşülen maçlarda heyecandan dolayı yapılan hatalar. Oysa büyük takımlar her zaman sabırlıdır. Beşiktaş'ta bunu göremiyoruz. Oyunun her saniyesi sanki maçın son saniyesi gibi. Dün de Beşiktaş'ın en büyük sorunu buydu. Dakika 1 panik, dakika 90 3 yine panik. 
Rakip Malmö maç öncesi düşünülen şekilde savunmaya çekilmiş, fizikli oyuncuları ile rakibin topu şişirmesini bekliyor, iki geniş alan oyuncusuna karşı üstünlük sağlamaya çalışıyordu. Beşiktaş da bunları yapınca rakibin ekmeğine yağ sürüyordu. Düşünün Beşiktaş tehlikeleri sürekli Kleberson'un şutları ile oldu. Kleberson ne oynuyor Orta saha. Hatta ön libero olarak düşünüyorsun. Beşiktaş forvetinin kaçırdığı pozisyon yok. Rakibin de kontratak yapma silahı yok. O halde tek ihtiyaç sabretmek ve bol bol pas yapmak. Pasları da mümkün olduğu kadar çizgilere taşımak. Bunu yapamıyorsan, yine sabırlı pasın sonunda Kleberson ve Tümer gibi yetenekli oyuncularla göbekten ikiye birlerle savunmayı delmek. Ama bunları telaş içinde yapamazsın. Sezon başından bu yana da yapamıyorlar zaten. Malmö takımının sadece ve sadece duran toplardan gol atma şansı vardı. Cordoba yere yatmadan maç devam ederken, attıkları kornerden amaçlarına ulaştılar. Körün istediği bir göz, Beşiktaş verdi iki göz. 



</TEXT>
</DOC>
