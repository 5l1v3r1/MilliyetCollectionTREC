<DOC>
<DOCNO> 352374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/sonyas26.html </URL>
<DATE> 2005/06/15/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
"Çıplak Gezgin" kuzeyden güneye yürüyecek... 
</HEADLINE>
<TEXT>

     İngiltere’de 46 yaşındaki Stephan Gough adlı "çıplak gezgin", kadın arkadaşıyla birlikte ülkeyi kuzeyden güneye yürüyecek. "Çıplak gezgin"in sadece ayakkabı giyerek yapacağı bu uzun yürüyüşe, kadın arkadaşı 33 yaşındaki Melanie Roberts da "Havva Ana" şeklinde katılacak. 
     Çılgın yürüyüşçü, güvenlik kuvvetleri tarafından engellenmemesi halinde, yürüyüşün yaklaşık 2 ayda tamamlanacağını söyledi. 
     Ülkenin güneybatısındaki Land’s End’den kuzeydeki John O’Groats’a uzanan 1363 kilometrelik mesafeyi, kamuya açık alanlarda çıplak dolaşma hakkını savunmak amacıyla geçen yıl da çıplak halde yürümeye çalışan Gough, toplum huzurunu bozduğu gerekçesiyle 3 ay hapis cezasına çarptırılmıştı. 
     Gough, mahkemede kendini, "Çıplak gezemezsiniz" diyen bir yasa olmadığını, bu zorlu yürüyüşü, insanı yüceltmek için üstlendiğini belirterek, "İnsanlara çıplak bedenin iğrenç değil, güzel olduğunu göstermek istiyorum" şeklinde savunmuştu. 
     İngiltere’de kamuya açık alanlarda çıplaklığa karşı bir yasa yok, ancak ahlaka aykırı teşhir ve toplumda endişe, huzursuzluk ve heyecan yaratmayı yasaklayan çeşitli yasalar bulunuyor. 
     
</TEXT>
</DOC>
