<DOC>
<DOCNO> 389948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sontur52.html </URL>
<DATE> 2005/10/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Öğrencilerin ağızlarına acı biber süren öğretmene destek .. 
</HEADLINE>
<TEXT>

     İzmir'in Tire İlçesi'nde, 4 öğrencisini ağızlarına acı biber sürerek cezalandırdığı iddia edilen 24 yıllık sınıf öğretmeni T.K'ya, bir grup eğitimci, veli ve öğrenciden destek geldi. Tire Cumhuriyet Meydanı'ndaki Atatürk Anıtı önünde toplanan eğitimci, veli ve öğrencilerden oluşan grup, öğretmen T.K'nın bir komploya kurban gittiğini ileri sürdü. 
     Konuyla ilgili okul müdürünü suçlayan grup, müdürün okuldaki iş barışını bozmak için çaba gösterdiğini iddia etti. 
     Emekli öğretmen Mümtaz Aydemir, grup adına yaptığı basın açıklamasında, öğretmen T.K'nın düştüğü durumu protesto ettiklerini belirterek, öğretmenlerin zor şartlar altında çalıştığını söyledi. 
     Eğitim ve öğretim alanında başarılı olunabilmesi için tutarlı yöneticiler ve ailelerin işbirliği gerektiğini ifade eden Aydemir, şunları kaydetti 
     ''Yıllardır sosyal ve kültürel yönden örnek olan, yetiştirdiği başarılı öğrencilerle adını duyuran okulumuzun, son yıllarda adının eğitim ve öğretimin dışında yanlış olaylarla anılması bizleri derinden üzmektedir. Bizler eğitime yıllarını vermiş emekli öğretmenler olarak, bu durumun bir an önce incelenip öğretmen arkadaşlarımızın ve öğrencilerimizin sağlıklı eğitim ve öğretim ortamına kavuşmalarını yürekten diliyoruz. Unutmayalım ki sağlıklı nesiller, ancak ve ancak sağlıklı koşullarda yetişir.'' Öğrenci velilerinden Meral Aydemir de T.K'nın iyi bir öğretmen olduğunu ifade ederek, ''Öğretmenimizin görevde kalması ve ceza almaması için imza topluyoruz'' dedi. 
     Tire 4 Eylül İlköğretim Okulu'nda sınıf öğretmeni T.K. hakkında, cezalandırmak için 4 öğrencinin ağzına acı biber sürdüğü iddiasıyla soruşturma açılmıştı. 
     
</TEXT>
</DOC>
