<DOC>
<DOCNO> 386309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/13/son/sondun15.html </URL>
<DATE> 2005/10/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Cesetler enkaz altında, halk su ve çadır sıkıntısı çekiyor 
</HEADLINE>
<TEXT>

     Pakistan'daki depremden en fazla zarar gören şehir Muzafferabad'da, enkaz altındaki birçok ceset hala çıkarılmayı bekliyor. 
     Depremle birlikte birçok evin yıkıldığı, birçoğunun ise zarar gördüğü şehirde, uluslararası yardım kuruluşlarının ve gönüllülerin çabalarına rağmen, birçok enkaz neredeyse ''el değmemiş'' biçimde duruyor. 
     Enkaz altından canlı çıkarmanın artık çok zor olduğu ifade edilirken, yıkıntıların altındaki birçok ceset hala çıkarılmayı bekliyor. 
     Her türlü yardıma ihtiyaç duyan Muzafferabadlıların en büyük sıkıntısı ise su ve çadır bulamamak. İnsanların büyük çoğunluğunun, geceleri sokaklara serdiği yataklarda geçirdiği ve uluslararası yardım için şehre gelen ekiplerden içme suyu istediği gözleniyor. 
     Yetkililer, su bulunmaması, enkaz altındaki cesetler ve zaman zaman yağan yağmur nedeniyle, salgın hastalık tehlikesinin büyük olduğunu belirtiyor. 
     Depremin ardından, şehrin bazı kesimlerinde yer yer yağmalar başladı. Yağma girişimlerinin büyümesinden korkuluyor. 
     
     HALKA GÖRE YARDIMLAR YETERSİZ 
     Muzafferabadlıların birçoğu, yardımların yetersiz olduğuna ve hala birçok kişiye yardım ulaştırılmadığına inanıyor. 
     AA muhabirinin konuştuğu Sahip Haq, yardımların yetersiz olduğunu söyledi. Gelen yardımların ihtiyaç sahiplerine yeterince ulaştırılmadığını söyleyen Haq, yardımların iletimi için yeterli araç bulunmadığını ifade etti. 
     İslamabad'dan yardım için gelen Doktor Abdulqayyum Han da yeterli tıbbi malzeme ve ilaç olmadan, yüzlerce yaralıyla ilgilendiklerini belirtti. 
     Ordu mensubu Maj Sikander ise sahra hastanesinde tedavi görenleri işaret ederek, ''Bu görüntü kimseyi yanıltmasın. Kırsal kesimdeki insanların yüzde 70'i depremden etkilendi ve onlar tedavi olamıyor. Bir an önce onlara da yardım ulaştırılmalı'' diye konuştu. 
     Asım Nisar adlı genç ise depremde zarar gören evlerinde kalamadıklarını anlatarak, çadır, su ve yiyeceğe ihtiyaç duyduklarını belirtti. 
     
     MNG UÇAĞI, TIBBİ YARDIM MALZEMESİYLE PAKİSTAN'A GİTTİ 
     Bu arada, MNG Havayolları, depremzedelere yardım amacıyla bir uçağını tıbbi yardım malzemesiyle Pakistan'a gönderdi. 
     MNG'den yapılan yazılı açıklamada, Başkent Üniversitesi'nin Pakistan'daki depremzedeler için hazırladığı 4.5 tonluk tıbbi malzemenin Ankara'dan yola çıktığı belirtilerek, 2 adet diyaliz makinesi ile tıbbi malzemenin Pakistanlı yetkililere teslim edildiği bildirildi. 
     Açıklamada, yardım malzemesini götüren "Fokker27" tipi uçağın, ihtiyaç olması halinde İslamabad'da hazır bulundurulacağı da kaydedildi. 
     
</TEXT>
</DOC>
