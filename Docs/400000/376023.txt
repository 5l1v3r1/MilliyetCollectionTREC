<DOC>
<DOCNO> 376023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun32.html </URL>
<DATE> 2005/09/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Yunanistan'da ırkçı gösteri yapılacak mı 
</HEADLINE>
<TEXT>

     Yunanistan hükümet sözcüsü Teodoros Rusopulos, Yunan anayasası ve yasalarının, ırkçılığı teşvik eder nitelikteki gösteri ve toplantıları yasakladığını söyledi. 
     Rusopulos, düzenlediği basın toplantısında, aşırı sağcı Hrisi Avgi Altın Şafak adlı Yunan örgütünün, çeşitli Avrupalı Neonazi örgütlerle birlikte Yunanistan'ın Mora yarımadasındaki Meligala kentinde bu ay yapmayı planladığı ileri sürülen toplantıya değindi. 
     Atina'nın ırkçılığı teşvik eden tüm girişimleri kınadığını vurgulayan Rusopulos, ''Türkiye Avrupa'dan dışarı'' sloganıyla yapılacağı belirtilen bu toplantıya ilişkin tüm gerekli önlemlerin alınacağını belirtti. 
     Toplantının yasaklanıp yasaklanmayacağına ilişkin soruları da yanıtlayan Rusopulos, ''Anayasa ve yasalarımız bu konuda açıktır. Bu tür gösteri ve toplantıları yasaklıyor'' dedi. 
     Sorular üzerine söz konusu toplantının düzenlenebilmesi için gerekli yasal başvuruda bulunulmadığını söyleyen Rusopulos, konuya, basın-yayın organlarında yoğun bir biçimde yer alması nedeniyle değindiğini de kaydetti. 
     
</TEXT>
</DOC>
