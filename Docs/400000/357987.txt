<DOC>
<DOCNO> 357987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/04/son/sondun07.html </URL>
<DATE> 2005/07/04/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avusturya Türkiye'ye imtiyazlı ortaklık verilmeli... 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağcı Avusturya'nın Geleceği İçin Birlik BZÖ lideri ve Başbakan Yardımcısı Hupert Gorbach, ''Türkiye'de çözüm bekleyen çok önemli sorunlar olduğunu'' iddia ederek, ''Türkiye'ye tam üyelik değil, imtiyazlı ortaklık verilmesi gerektiğini'' savundu. 
     Türkiye'de çözüm bekleyen ciddi sorunlar bulunduğunu ileri süren Gorbach, ''AB'nin müzakere sürecinde Ankara'ya bu sorunların çözümü için baskı yapması gerektiğini'' söyledi. 
     ''Kronen'' gazetesine demeç veren Gorbach, AB Anayasası'na Fransa ve Hollanda'nın ''hayır'' demesinin ''büyük bir darbe olduğunu'' belirterek, ''Ancak bu darbenin, aynı zamanda AB üyesi ülkelerinin uyanması için de büyük bir şans olduğunu'' kaydetti. 
     Brüksel'in, hatalarından ders alması gerektiğini söyleyen Gorbach, ''Anayasa referandumlarından sonra Brüksel'in halka tepeden bazı şeyleri dikte etmek yerine onları karar mekanizmalarına dahil etmesi gerektiğini'' ifade etti. 
     AB Anayasası'nın parlamentoda onaylanmasına karşı çıkacağını da belirten Gorbach, AB genişleme sürecinde şu anda Bulgaristan ve Romanya'nın katılımlarının kesinleştiğini, ancak Hırvatistan hakkında karar vermek için zamana ihtiyaç duyulduğunu kaydetti. 
     
</TEXT>
</DOC>
