<DOC>
<DOCNO> 357378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sonsiy18.html </URL>
<DATE> 2005/07/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Genel Kurul'da gündemin değiştirilmesi oknusunda uzlaşma sağlanamadı 
</HEADLINE>
<TEXT>

     TBMM Danışma Kurulu’nda, AK Parti ve CHP’nin gündemin değiştirilmesine ilişkin teklifleri üzerinde uzlaşma sağlanamadı. 
     TBMM Başkanı Bülent Arınç başkanlığında toplanan Danışma Kurulu’nda, AK Parti Grubu, Osmangazi Üniversitesi’nin isminindeğiştirilmesiyle ilgili tasarıyı, Belediye Yasa Tasarısı’nın temel yasa kapsamında 4 madde halinde görüşülmesini, eleman temininde güçlük çekilen yerlere sözleşmeli sağlık personeli alınmasıyla ilgili kanun tasarısının gündemin ön sıralarına çekilmesini teklif etti. 
     CHP de kredi kartlarıyla ilgili düzenleme getiren tasarının ön sıralara alınmasını önerdi. Gruplar önerilerini Genel Kurul’a getirecekler. 
     CHP Grup Başkanvekili Haluk Koç, Genel Kurul’da grup önerisinin lehinde ve aleyhinde konuşma yapacaklarını, daha sonra partilerinin siyasi stratejisi içinde konuyu değerlendireceklerini belirterek, "Muhalefetsiz, tek başına iktidar, istediğini yapabilir" dedi. 
     AK Parti Grup Başkanvekili Faruk Çelik de Bankalar Kanunu Tasarısı’nı yarın görüşebileceklerini, Plan ve Bütçe Komisyonu’nda bugün görüşülmeye başlanan Sosyal Güvenlik Yasa Tasarısı’nı konusunda da gelişmelere göre değerlendirme yapacaklarını bildirdi. 
     Komisyondaki çalışmalar doğrultusunda Meclis’in ne zaman tatile gireceğinin de yarın netlik kazanacağını belirten Çelik, Bankacılık ve Sosyal Güvenlik kanunlarının Türkiye’nin bir ihtiyacı olduğunu söyledi. 
     Özürlülerle ilgili kanun tasarısının komisyondan hızla geçirildiğini, ancak Genel Kurul’daki dün görüşmeleri sırasında 2.5 saatte 25 maddeyi geçirebildiklerini anlatan Çelik, "Özürlüler Kanun Tasarısı’nın görüşmeleri, muhalefet engeliyle devam ediyor. Bu tasarının görüşülmesiyle ilgili CHP’nin niyetini göreceğiz. Ya devam ederiz ya da kaldığı yerden diğer yasalara geçeriz" dedi. 
     
</TEXT>
</DOC>
