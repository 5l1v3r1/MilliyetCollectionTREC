<DOC>
<DOCNO> 394817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/14/son/sonsiy19.html </URL>
<DATE> 2005/11/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bakan Koç "Sakal-ı Şerif" sorularına yanıt vermedi 
</HEADLINE>
<TEXT>

     Kültür ve Turizm Bakanı Atilla Koç, Anavatan Partisi İstanbul Milletvekili Emin Şirin’in "Sakal-ı Şerif"in havaalanına getirilmesi olayına ilişkin Bilgi Edinme Hakkı Yasası çerçevesinde yönelttiği sorulara yanıt vermedi. 
     Koç, Emin Şirin’e, Sakal-ı Şerif olayı ve Muğla’daki müzelere ilişkin Bilgi Edinme Yasası kapsamında yönelttiği soruları içeren iki ayrı başvurusunun işleme konulmadığına ilişkin bir sayfalık yazı gönderdi. 
     Milletvekillerinin, hükümetlerin icraatlarını denetlemelerine ilişkin usul ve esasların TBMM İçtüzüğü’nde vazedilmiş olduğunu, Bilgi Edinme Hakkı Yasası’nın bu amaca yönelik düzenlenmediğini belirten Koç, soruların bir bölümünün bakanlık kayıtlarındaki bilgi ve belgelere ilişkin olmaması ve Bilgi Edinme Hakkı Yasası’nın Uygulanmasına İlişkin Esas ve Usuller Hakkında Yönetmelik’teki şekli şartları içermemesi nedeniyle başvuruların işleme konulmadığını belirtti. 
     Kültür ve Turizm Bakanı Koç, Şirin’in, "İnanç turizmi çerçevesinde ayin yapılmasına izin verilen kiliseler, Ayasofya Müzesi’nin cami olarak hizmete açılıp açılamayacağı, Fransız TV5 kanalında yayınlanan Türkiye belgeseli ve otellerde sahte içki satışı yapıldığı iddialarıyla ilgili soruşturma yapılıp yapılmadığına" ilişkin sorularına da aynı gerekçelerle yanıt vermemişti. 
     ANAVATAN’lı Şirin ise Bakan Koç’u, Bilgi Edinme Değerlendirme Kurulu Başkanlığı’na şikayet etmişti. 
     
</TEXT>
</DOC>
