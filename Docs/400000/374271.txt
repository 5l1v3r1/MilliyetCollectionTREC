<DOC>
<DOCNO> 374271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/spor/aspo.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Önümüze bakalım 
</HEADLINE>
<TEXT>


Milli Takım Başdanışmanı Fatih Terim, Danimarka ve Ukrayna maçları öncesi Milliyet'in sorularını yanıtladı. Tecrübeli hoca, "Ben de lider olarak gitmemizi isterdim, ama bu saatten sonra geçmişi konuşmaya gerek yok" dedi 

ÖZEL RÖPORTAJ BİLAL MEŞE 


Fatih Terim, Türk Futbolu'nun bugünlere gelmesindeki en önemli isimlerden birisi... Hayal gibi gözüken başarıları hayata geçiren, Milli Takımı ilk kez Avrupa arenasına çıkaran, Dünya Kupası'nda 3. olan takımın temelini kuran imparator. Bu kadar başarıyı yakalarken geçen bir ömür ve bitmek bilmeyen enerji... O kadar maceranın ardından sadece ve sadece bir sezon tatil... 
Yeniden Ay - Yıldızlı takımın başına geçen Fatih Terim, bir yıllık arada kendisiyle hesaplaştı, yanlışlarını masaya yatırdı... Ve eski Terim gibi dönüş yaptı. Milli Takım hocası çok kısa bir süre çalışma imkanı bulduğu futbolcularıyla Dünya Kupası yolunda neler yapabilecek Terim ve ekibi, 30 Ağustos'u coşkuyla kutladığımız bugünlerde yepyeni sevinçler yaşamak için kolları sıvadı... İşte Terim'in ağzından son üç maçımız ve şansımız... 
Alpay ve Fatih'in çağrılmasıyla ilgili eleştirileri yersiz buluyorum. Bu konuda yorum yapanlar, bundan yaklaşık 15 gün önce Zidane'nın Fransa Milli Takımı'na geri dönüşüne baksınlar. Vizyonumuz, misyonumuz belli. 2006 yolunda sıkıntılar varsa, bu oyuncuları almak en mantıklı seçim. İkisini de kullanabilirim... Çok diri ve iştahlılar. İskeleti bozmadan birkaç ilave ile yola devam etmenin doğru olacağı kanısındayım. Bu yarışmadır, en iyi olan formayı alır. Değişim elbette olacak, ama doğru olan bir şeyi değiştirmek yanlışların en büyüğüdür. 2002'deki başarıdan sonra alternatif oyuncuların yetişmediğini gördük. Biz de sıkıntılı görülen yerlerde minimum risk ve maksimum performans elde etmek adına, tecrübeli oyuncularımıza yöneldik. Milli Takım'ın bir kapasitesi var, ona göre ince hesaplar yapmak zorundayız. Kenarda oturtmaktansa, mümkün mertebe kullanacağımız oyuncuları seçmeliyiz.Takımda sol ayaklı Tümer, Ergün ve Emre var. Topu en akıllı kullanan ve en iyi oynayan Emre. Sakatlanması talihsizlik. Futbolda bu da var. Yerine oyuncularımız mevcut. Sonuçta orta sahayı bir kişi olarak düşünmüyoruz. Bu bölgenin güçlü olması lazım. Hatta benim sistemimde rakibe basan, topu iyi kullanan, kullanamıyorsa bile pres yapıp rakibi bozabilen oyuncular oynamalı. Danimarka'nın Gravesen gibi bu görevi yapıp, forveti destekleyen oyuncusu var. O yüzden Emre bizim için gerekli bir oyuncuydu. Geliş nedenim belli... Hedefimiz 2008 ve 2010... Dünya Kupası'na gitme yolunda kritik bir dönemdeyiz... Buna da "Hayır" diyecek halimiz yok. Demek ki bize ihtiyaç hissedilmiş, 'Valla bu beni ilgilendirmez, benim sorunum değil' demek yakışmazdı. Bunu asla söylemem, görevden kaçacak bir adam değilim. Kabul etmezsem, kaçtı diyecekler. Neticede bu ülke sorunu. Bu ülkenin hocası olarak bana görev verilmişse sonuna kadar her sorumluluğu aslanlar gibi yüklenirim. Biz her şeye hazırlıklıyız, olaylar nasıl gelişir, bilemem. Risk mi Evet aldık... Bu gruptan birinci gidelim isterdim. Ama geriye dönmek ve geçmişi eleştirmek neye yarar ki... Şimdi önümüze bakma zamanı. Danimarka ile kritik bir maçımız var. Onu kazanmak için tüm benliğimizi, alın terimizi, yüreğimizi ortaya koymamız şart. Şartlar böyle gelişti. Kuralar çekildiği zaman favorilerden birisi Dünya 3.'sü Türkiye'ydi. Şimdi Play - Off'u kovalıyoruz. Danimarka'yı yenersek, iddiamız devam eder.Benim duygularım çok açık ve net. Bülent eğer uğurlanacaksa, böyle uğurlanmasını istedim. Bu konuda çok açık ifadelerim var. Eğer Tugay hak ediyorsa, onu da aynı şekilde uğurlamalıyız, başka biri hak ediyorsa onu da aynı şekilde... 100 defa milli olmak o kadar kolay bir şey değil ki. Bu kadar basit görmemeliyiz.İlk defa bir sezon kendimize tatil verdik... Hesaplaşmayı iyi yaptık, kendimizi onardık. Hatalarımın üzerinde durdum, yoksa Fatih Terim'de fazla değişen bir şey yok. Olan hataları telafi etmek için uğraştım. Bir yılımı boş geçirmedim. Ancak bir sezon kendime izin verdim. 43 senedir çalışıyorum, bir günüm boş geçmedi. Hatalarımın çok olduğun gördüm, hata olmazsa zaten insan olmaz. İnsanın olduğu yerde hata da vardır. Yaşanması gerekenler yaşanır. 

Türk'e durmak yaraşmaz 

Dünya Kupası Grup Elemeleri'nde Play - Off'a kalma mücadelesi veren A Milli Takımımız, cumartesi günü oynayacağı Danimarka maçının hazırlıklarını yoğun bir tempoda sürdürüyor. 
Fenerbahçe Dereağzı Tesisleri'nde dün iki çalışma yapan Ay - Yıldızlı ekibimizde futbolcuların hırslı çalışması yüzleri güldürdü. 
Milli takım teknik kadrosu ve futbolcular dün 30 Ağustos Zafer Bayramı nedeniyle antrenman öncesi dev bir Türk Bayrağı ile fotoğraf çektirdi. Öte yandan, Fenerbahçe Futbol Takımı İdari Koordinatörü Volkan Ballı, antrenman öncesinde, Teknik Direktör Fatih Terim ile bir süre görüştü. 

'Kazanmak önemli' 
Ay - Yıldızlı takımın golcü ismi Fatih Tekke, Danimarka karşılaşmasında kimin gol atacağından çok kazanmanın önemli olduğunu dile getirdi. Fatih, "Burada hepimiz Milli Takım'ın galip gelmesi için çalışıyoruz. O yüzden kimin gol atacağını düşünmüyoruz. Buraya gelen herkes oynamaya hazır olduğu için seçiliyor. Kendi sahamızda, seyircimizin önünde elimizden geleni yapıp, galip gelmek istiyoruz. Rakibin nasıl oynadığı önemli değil, bizim ne yapacağımız önemli" diye konuştu. 

Serhat'ın şansı az 

Danimarka maçına sayılı günler kala A Milli Takımımız'da sakat oyuncuların fazlalığı sıkıntı yaratıyor. Anderlecht'te forma giyen Serhat Akın'ın da cumartesi günü takımdaki yerini almasının zor olduğu öğrenildi. Yıldız futbolcu, Dereağzı Tesisleri'nde yapılan iki çalışmayı da düz koşuyla tamamladı. Emre Belözoğlu'nun oynamayacak oluşunun ardından Serhat'ın da forma giyme şansının azalması kritik viraj öncesinde teknik kadronun moralini alt üst etti. Bir diğer sakat Ergün Penbe'nin ise Danimarka maçına yetişebileceği bildirildi. 

Viking tuzağı 

Danimarka'nın hocasının ardından Gravesen de, Türkiye'nin favori olduğunu dile getirdi. Ay-Yıldızlılar'ı rahatlatmaya çalışan yıldız futbolcu, "Yüzde 65 kazanırsınız" mesajı gönderdi 

İRFAN KURTULMUŞ DANİMARKA 

Danimarka Milli Takımı ve Real Madrid'in orta sahadaki dinamosu Thomas Gravesen, Teknik Direktör Olsen gibi Ay - Yıldızlı takımımızı rahatlatmak için favorinin Türkiye olduğunu dile getirdi. Avrupalı oyuncuların büyük bir bölümünün uyguladığı tuzağı Milli Takımımız üzerinde deneyen başarılı oyuncu, "Türkiye'nin kazanma şansı yüzde 65. Emre ve Rüştü gibi oyuncuların oynamayacak olmasına üzüldüm. Türkiye'deki seyirci hiçbir ülkede yok. Eminim tribünleri yine Kızıldeniz rengine çevirecekler. Türkiye'nin bireysel yetenekleri fazla ve seyircinin önünde kazanmaya yakın" dedi. Gravesen, Galatasaray tutkunu olduğunu da sözlerine ekledi. 
Kaptan Thomas Helveg de, Milan'da kısa bir dönem teknik direktörlüğünü yapan Fatih Terim'in yeniden göreve gelmesinin kendisini çok mutlu ettiğini belirtti. Terim'in futbol bilgisi, insana yaklaşımı ile büyüleyici bir havası olduğunu ifade eden Helveg, kendisinin Türk Milli Takım koltuğuna yakıştığını ifade etti. 
Danimarka'da oynanan ilk maçta kırmızı kart gören Jesper Grönkjaer ise Okan'a yaptığı hareketin geçmişte kaldığını açıkladı. Grönkjaer, "Türkiye çok kuvvetli, bireysel becerileri mükemmel ve üstün tekniğe sahip birçok futbolcusu var. Biz de kazanmak için oynayacağız. Her iki ülkenin kaybetmeye tahammülü yok. Bu nedenle çok çetin bir mücadele olacak" yorumunu yaptı. 

Olsen'in şakası ciddi oldu 

Danimarka Milli Takım Teknik Direktörü Olsen'in ilk antremanda Türk gazetecilere yaptığı şaka Danimarka medyasında sür manşete taşındı. Vedbaek Stadı'nda ilk hazırlık antremanı öncesi saha içinde Danimarka medyasının sorularını yanıtlayan Olsen, yanına yaklaşan Türk gazetecilere göz kırparak, kameralarını kapatmış ve açıklamalarının sadece Danimarkalı gazeteciler tarafından dinlenmesini istediğini söylemişti. Tecrübeli teknik adamın sözlerini ciddiye alan gazeteler, olayı büyük resimlerle sayfalarına yansıtıp, "Olsen, Türkiye maçı öncesi ateşlendi", "Olsen, Türk müziğinden erken sıkıldı" ifadelerini kullandı. BT Gazetesi ise bu hareketin yerel basın tarafından kabul görmediğini belirtti. 


</TEXT>
</DOC>
