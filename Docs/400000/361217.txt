<DOC>
<DOCNO> 361217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/15/guncel/gun13.html </URL>
<DATE> 2005/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'dan el yapımı Freitag 
</HEADLINE>
<TEXT>


KÜLTÜR SANAT 

Sanatçı Serkan Özkaya, Almanya'da yayımlanan haftalık gazete Freitag ile ortak bir proje gerçekleştirdi. Projede Özkaya, 8 Temmuz tarihli baskısında gazetenin kapağını ve arka sayfasını çizim haline getirdi. Sanatçı aynı projeyi 2003'te 8. Uluslararası İstanbul Bienali'nin açılışında Radikal gazetesi ile gerçekleştirmişti. Özkaya, gazetenin bir günlüğüne, elle çizilmiş halde basılmasını sağlamıştı. Aynı çalışmayı 2004'te İskandinavya'nın en çok satan gazetelerinden Aftonbladet ile yapmıştı. 
"Sanatta Deha ve Yaratıcılık", "Dördübiryerde" ve "Göründüğü Gibi Değil Açıklayabilirim" isimli kitapları da bulunan Özkaya, yapıtlarını başta İstanbul olmak üzere, aralarında Paris, Berlin, Kopenhag, Torino, Milano, Malmö, Belgrad, Stockholm, Şikago, New York ve Utrecht'in de bulunduğu birçok sanat başkentinde sergiledi. 
Eylül'de Bağlam Yayınları'ndan çıkacak kitabı "En Hakiki Öz Kopyalar Sergisi Tartışmaları", sanatçının 2003'te Borusan Sanat Galerisi'ndeki panel tartışmalarını bir araya getiriyor. 


</TEXT>
</DOC>
