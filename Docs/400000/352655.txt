<DOC>
<DOCNO> 352655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/16/son/sonspo40.html </URL>
<DATE> 2005/06/16/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Halter Federasyonu Başkanı "Bu istemediğimiz bir sonuçtu" 
</HEADLINE>
<TEXT>

     Dünya ve Olimpiyat Şampiyonu halterci Halil Mutlu’nun Almanya’nın Köln kentinde yapılan testinde B numunesi de pozitif çıktı. 
     Sonucu açıklayan Türkiye Halter Federasyonu Başkanı Hasan Akkuş ve Gençlik ve Spor Genel Müdürlüğü doktoru Kaya Livanelioğlu, "Bu istemediğimiz bir sonuçtu" diye konuştular. 
     Doktor Livanelioğlu, konuya ilişkin yaptığı açıklamada "Küçük prosedür ve insan hatası bekliyorduk, ama olmadı. Bundan sonra tutarlı bir savunma hazırlayacağız. Elimizdeki analitik değerler kuvvetli, mücadelemiz sürecek. Cezasını iki yıldan bir yıla indirmeye çalışacağız" dedi. 
     Federasyon başkanı Akkuş ise, "Yapmamız gereken bundan sonra savunmaya yönelik olacak. Cezanın indirimini isteyeceğiz. Bu madde, yanlışlıkla vücuda girmiş olabilir veya kötü niyetli kişilerce yediklerine karıştırılmış olabilir. Sonuçta uluslararası kurallar, bu konuda sporcuları sorumlu tutuyor" ifadesini kullandı. 
     Halil Mutlu ile bir telefon görüşmesini yapan Akkuş, şunları söyledi 
     "Bu sonucu çok sakin karşıladı. Antrenmanlarına ara vermeden devam edecektir. Kasım ayında Dünya Şampiyonası’na arkadaşı katılırken o da yeni rekorlarını deneyecek. Bu sonuç, ilerisi için Halil Mutlu’yu motive edecektir. 2008 yılında Halil Mutlu, 4. olimpiyat madalyasını alacaktır." Akkuş ve Livanelioğlu B numunesinin sonuçlarının negatif çıkmasını beklediklerini dile getirmişlerdi. 
     Halil Mutlu’nun A numunesinde "nandrolone" isimli "anabolic steroid" sınıfına giren yasaklı maddenin tespit edilmesinden sonra B numunesinin de pozitif çıkması karşısında şok olduklarını belirten Akkuş ve Livanelioğlu, Mutlu’nun söz konusu maddeyi kullandığına inanmadıklarını da sözlerine eklediler. 
     
</TEXT>
</DOC>
