<DOC>
<DOCNO> 397768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/25/dunya/adun.html </URL>
<DATE> 2005/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kürt anayasası 
</HEADLINE>
<TEXT>


Sevr Antlaşması'na atıfta bulunulan 'Kürdistan Bölgesel Anayasa Taslağı'nda, 'Sevr'deki açık hükümlere rağmen, Güney Kürdistan'ın halkın iradesine bakılmaksızın Irak'a bağlanması' eleştiriliyor 

Namık Durukan - Erbil 


Irak Federal Kürdistan Bölgesi Parlamentosu, "Kürdistan Bölgesi Anayasa Taslağı"nı tamamladı. Kürtlerin, Sevr Antlaşması'nda kabul görmesine rağmen yaşama geçirilmeyen self - determinasyon kendi kaderini tayin hakkını kullanabilecek nitelikte bir ulus olduğu savunulan taslakta, Sevr'deki açık hükümlere rağmen "Güney Kürdistan"ın 1925'te halkın iradesine bile bakılmaksızın, Irak'a bağlanması eleştirildi. 
77 maddelik taslağın girişinde, "Kürtler, tıpkı dünyanın diğer ulusları ve halkları gibi, self-determinasyon hakkını kullanabilecek niteliklere sahip bir ulustur. Self - determinasyon hakkı, Birinci Dünya Savaşı sonunda açıklanan ve uluslararası hukukun temeli haline gelen Woodrow Wilson İlkeleri'nin 14. maddesinde kabul edilen bir haktır" denildi. 

Koruma sürsün 
Kürtlerin bugüne kadarki Irak hükümetlerinin ihanetine uğradığının iddia edildiği taslakta şöyle denildi 
"Geride bıraktığımız 10 yıl uluslararası korumanın değerini göstermiş ve Kürdistan halkına, baskının ve zulmün olmadığı, güvenli, özgür bir ortamda, kendi özgürlüklerini ve ulusal haklarını hayata geçirme imk nı sağlamış bulunuyor. Bu yüzden nihai, adil, kalıcı ve uluslararası güvencelere dayalı bir anlaşmaya varılıncaya kadar, böyle bir korumanın devam etmesi hayati öneme sahip bir gereklilik olarak görülmektedir." 

Kerkük, Kürt başkenti 

Kürt federe bölgesi anayasa taslağının genel hususlar bölümünde "Federal Kürdistan"ın sınırları, bayrağı ve başkentiyle ilgili maddelere yer verildi 
Madde 1 Kürdistan Bölgesi, Federal Irak Cumhuriyeti'nin bir bölgesi olarak, çokpartili, demokratik, parlamanter ve cumhuriyetçi bir siyasal sisteme sahip olacak. 
Madde 2 Kürdistan Bölgesi, 1970 öncesindeki sınırlarıyla Kerkük, Süleymaniye, Erbil ve Duhok vilayetleriyle Akra, Şeyhan, Sincar bölgelerinden, Musul Vilayeti'ndeki Zummar alt - bölgesinden, Diyala Vilayeti'ndeki Hanekin ve Mandali bölgelerinden ve Kut Vilayeti'ndeki Badra bölgesinden oluşur. 
Madde 3 İktidar halka aittir, iktidarın meşruluğunun kaynağı halktır. 
Madde 4 Kürdistan Bölgesi'nin halkı Kürtlerden ve diğer ulusal azınlıklarından oluşur Türkmen, Asuri, Keldani ve Arap ve bu anayasa söz konusu azınlıkların haklarını tanır. 
Madde 5 Kerkük şehri Kürdistan Bölgesi'nin başkenti olacak. 
Madde 6 Irak Federal Cumhuriyeti'nin bayrağına ek olarak, Kürdistan Bölgesi özel bir bayrağa sahip olacak ve durum yasayla düzenlenecek. 
Madde 7 Kürdistan Bölgesi'nin resmi dili Kürtçedir. 

Kürdistan yemini 
Madde 41 Kürdistan Bölgesi'nin Devlet Başkanı, sorumluluklarını üstlenmeden önce, Kürdistan Bölgesel Meclisi'nin önünde şu yemini eder Kürdistan halkının haklarını ve çıkarlarını koruyacağıma, Irak Federe Anayasası ile Kürdistan Bölgesi Anayasası'na riayet edeceğime, görevimi sadakatle, tarafsızca ve samimiyetle yerine getireceğime Yüce Tanrı adına yemin ederim. 
Madde 75 Kürdistan Bölgesel Meclisi'nin onayı alınmadan, Irak Federe Cumhuriyeti'nin mevcudiyeti ve siyasal sistemi değiştirilemez. Buna ters düşen herhangi bir uygulama Kürdistan Bölgesi'nin halkı için self-determinasyon hakkı doğurur. 


</TEXT>
</DOC>
