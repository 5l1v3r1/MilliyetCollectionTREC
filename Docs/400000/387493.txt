<DOC>
<DOCNO> 387493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/18/guncel/axgun01.html </URL>
<DATE> 2005/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör Aşkın'a CHP sahip çıktı 
</HEADLINE>
<TEXT>


Tutuklanan Van Yüzüncü Yıl Üniversitesi Rektörü Prof. Aşkın'ın durumunu değerlendiren CHP Grup Başkan Vekili Koç, "Bu, sistemli bir siyasi baskı" dedi 

ANKARA Milliyet 

CHP Grup Başkan Vekili Haluk Koç, Van Yüzüncü Yıl Üniversitesi Rektörü Prof. Dr. Yücel Aşkın'ın tutuklanması olayını, "Bunların ardında, üniversitelerle ve rektörlerle savaşmanın siyasi gölgesi var" sözleriyle yorumladı. 
Koç, konuyla ilgili dün TBMM'de bir basın toplantısı düzenledi. Toplantıda, Türkiye'de, 'kasaba şık olan koyun manzaraları' yaşandığını, bunun örneklerinin gittikçe çoğaldığını söyleyen Koç, Prof. Aşkın'ın tutuklanmasının 'sistemli, intikam üzerine kurulmuş bir siyasi baskının sonucu' olduğunu iddia etti. 

'Mozart çalmakla olmuyor' 
Rektör Aşkın ile ilgili ağır ceza gerektirecek suçüstü bir durum olmadığını savunan Koç, konuşmasında şu görüşleri dile getirdi 
"Kaldı ki ihaleye fesat karıştırma iddiasıyla tutuklama kararı geçerli olsa, şu anda kabinenin yarısının tutuklanması gerekiyor. Bir yandan Mozart, Beethoven ile süslenen yapay gösterişli iftarlar, diğer yandan yakışıksız, saldırgan bir üslup, arkasındaki dekorda kısa ve orta dönem ekonomik çıkarları için yer alan birtakım çevrelerin abartılı desteği..." 

'Niçin hafta sonu tutuklandı ' 
'Kaçma olasılığı bulunmayan bir üniversite rektörünün, özellikle cumartesi pazara denk getirilerek tutuklanmasının' da üzücü olduğunu belirten Koç, Prof. Aşkın'ın evinin, anayasada yer alan özel yaşamın gizliliği ve konut dokunulmazlığına aykırı arandığını, soruşturmanın gizliliğini bizzat savcının ihlal ettiğini sözlerine ekledi. 

Destek açıklaması yapılacak 
Rektörler, Aşkın için olağanüstü toplanıyor 

ANKARA Milliyet 
Rektörler Komitesi, tıbbi cihaz alımında yolsuzluk yaptığı iddiasıyla tutuklanan Van Yüzüncü Yıl Üniversitesi Rektörü Yücel Aşkın'a 'destek olmak' üzere yarın olağanüstü toplanacak. Toplantının ardından YÖK Başkanı Prof. Dr. Erdoğan Teziç'in, 77 rektörün imzasının yer alacağı Aşkın'a 'güç sağlayacak' nitelikte bir açıklama yapması bekleniyor. Aşkın'ın tutuklanmasıyla ilgili rektörlerin görüşleri şöyle 
Engin Ataç Anadolu Üzüntüyle izliyoruz. Cumhuriyet tarihinde ilk kez böyle bir olayla karşılaştık. Aşkın, değerli, iyi yetişmiş bir rektördür. 
Nusret Aras Ankara Tutuklanması için gösterilen sebep inandırıcı gelmiyor. Delilleri karartma ihtimaline karşı önlem alındıysa, 3 ay önce tutuklanması gerekirdi. Bu, yargı kararlarının tartışılmayacağı anlamına gelmiyor. 
Ural Akbulut ODTÜ Bizi üzen katil ve cani gibi, bir bilim adamının bu hale gelmesi. Onur kırıcı bir davranış. AB tarama sürecindeyiz. Türkiye'nin görünüşü uzaktan üzücü oldu. Önce YÖK soruşturma açmalıydı. 

CHP'li Gazalcı soru önergesi verdi 
Aşkın'ın tutuklanması TBMM gündeminde 

ANKARA Milliyet 
CHP Denizli Milletvekili Mustafa Gazalcı, Prof. Dr. Yücel Aşkın'ın tutuklanmasıyla ilgili, Başbakan Recep Tayyip Erdoğan'ın cevaplaması istemiyle TBMM Başkanlığı'na bir soru önergesi sundu. Gazalcı, yazılı soru önergesinde, Prof. Aşkın'ın tutuklanmasının, Anayasa'nın 19. maddesiyle Avrupa İnsan Hakları Sözleşmesi'nin hükümlerine uygun olup olmadığını sordu. 
YÖK'ün, ihalelerde bir usulsüzlük olmadığını belirtmesine karşın, bu suçlamasının 'bir amaca dönük' olup olmadığını da soran Gazalcı, önergesinde, Prof. Aşkın'ın kaçma olasılığı bulunmamasına karşın, güvenlik güçlerince 'uygun olmayan bir biçimde' götürülmesini Erdoğan'ın doğru bulup bulmadığı sorusuna da yer verdi. 

SHP'li Ahmet Güryüz Ketenci 
'AB ile uyum sorunu tarımda değil yargıda' 

ANKARA Milliyet 
SHP Genel Sekreteri Ahmet Güryüz Ketenci, Van 100. Yıl Üniversitesi Rektörü Prof. Dr. Yücel Aşkın'ın tutuklanmasına, "Avrupa Birliği normları ile uyum sorunu, tarım ve diğer konu başlıklarından çok yargıda yaşanmaktadır" diyerek tepki gösterdi. 
Ketenci, yazılı açıklamasında, "Türk yargılama hukukunun AB normları ile örtüşmediğinin Aşkın'ın tutuklanması ile açığa çıktığını" savundu. "Yargı kendisini, yürütme ve hatta devletle özdeşleştirmektedir" diyen Ketenci, özgürlükçü demokrasilerde yargının öncelikle devletin hukukunu koruyan konumda kendisini göremeyeceğini, asıl görevinin 'bireyin hukukunu korumak, bireyi devlete karşı savunmak ve giderek bireyi özgürleştirmek' olduğunu kaydetti. 

İtiraz yapıldı 

Tutuklanması CHP, SHP ve rektörlerce 'siyasi komplo' olarak değerlendirilen Aşkın'ın avukatla-rı itiraz dilekçesini Van'a gönderdi. Savcının 89 ayrı soru sorduğu Aşkın'ın avukatları, itiraz dilekçelerinde, tutuklama koşullarının bulunmadığını savundu. CHP'li Mehmet Kartal'la Aşkın'ı ziyaret eden YÖK Başkan Vekili Prof. İsa Eşme de, "Yargıya güveniyorum ama rektörümüzün burada olmasına içimiz el vermiyor" dedi. 


</TEXT>
</DOC>
