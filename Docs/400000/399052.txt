<DOC>
<DOCNO> 399052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sontur09.html </URL>
<DATE> 2005/11/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Muska yazmayan imamı hastanelik etti 
</HEADLINE>
<TEXT>

     
     Levent AKPINAR ERZURUM, DHA 
     
ERZURUM’un Köprüköy İlçesi'ne bağlı Sarıtaş Köyü'nde fahri imamlık yapan 31 yaşındaki Abdulcabbar Özkan, başı ağrıyan komşusuna muska yazmadığı gerekçesiyle dövülerek hastanelik edildi. 
     Abdulcabbar Özkan, dün sabah köylülerden İsmetullah Balcı tarafından kafasına sert bir cisimle vurulup, dövüldü. Köylüler tarafından Erzurum Numune Hastanesi Acil Servisi’ne kaldırılan 10 yıllık imam Özkan’ın çekilen röntgen filmlerinde kafatasının 6 yerinde kırık saptandı. Kafasına 16 dikiş atılan evli ve 5 çocuk babası Abdulcabbar Özkan, olayı şöyle anlattı 
     Yatsı namazından sonra evime gelen İsmetullah Balcı, Kaç gündür başım ağrıyor. Bana bir muska yaz da ağrım dinsin’ dedi. Ben de kendisine, Gel ilaç vereyim. Muska yazmasını bilmem’ dedim. Sinirle evden çıkan Balcı, sabah namazından sonra tekrar kapımı çaldı, Çık dışarıya konuşalım’ dedi. Evden dışarı çıktığımda ise kafama sert bir cisimle vurdu. Sonra tekme- tokat dövmeye başladı. Bayılmışım. Komşular güçlükle beni elinden alıp, hastaneye getirmiş. Gözümü hastanede açtım. O adam beni öldürebilirdi'' dedi. 
     Saldırgan İsmetullah Balcı’dan şikayetçi olduğunu belirten imam Özkan, Acil Servis’teki tedavisinin ardından taburcu edildi. 
     
</TEXT>
</DOC>
