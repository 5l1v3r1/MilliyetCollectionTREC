<DOC>
<DOCNO> 366408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/soneko41.html </URL>
<DATE> 2005/08/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Porsche, yepyeni bir model serisi geliştirecek... 
</HEADLINE>
<TEXT>

     Porsche AG Denetim ve Yönetim Kurulları, yepyeni bir Porsche model serisinin geliştirilmesi ve üretimi için start verdi. 
     Lüks sınıf spor coupe olarak tanımlanabilecek yeni otomobil, dört koltuklu ve dört kapılı olarak tasarlanıyor. Çeşitli motor seçeneklerinin kullanılacağı bu modelde güç ünitesi önde konumlanacak ve araç arkadan itişli olarak geliştirilecek. 
     Stuttgart'lı otomobil üreticisinin, 911, Boxster ve Cayenne'den sonra gelen bu dördüncü model serisi, efsanevi Carrera Panamericana uzun mesafe yarışlarından esinlenilerek ''Panamera'' adını alacak. 
     2009 yılında pazara sunulması planlanan Panamera'nın üretimi, Porsche'nin Cayenne ile Carrera GT'yi ürettiği Leipzig fabrikasında gerçekleşecek. Alınan kararlar doğrultusunda, şu an faal olan montaj bölümünün 2006-2007 yıllarında ciddi anlamda yeni yatırımlarla genişletilmesinin de sağlanacağı bildirildi. 
     Panamera'nın Leipzig fabrikasında üretime geçilmesi ile Leipzig'de 600 kişiye, projenin hayata geçmesiyle Porsche'nin Stuttgart-Zuffenhausen'deki ana fabrikasında da yaklaşık 400 kişilik yeni iş imkanı yaratılacak. Dördüncü model serisinin motorları, Zuffenhausen ile Weissach Ürün Geliştirme Merkezi'nde üretilecek. 
     
     1 MİLYAR AVRODAN FAZLA YATIRIM 
     Porsche'nin yeni nesil model serilerinin tamamına toplam yatırımı, geliştirme çalışmaları da dahil olmak üzere 1 milyar avroda fazla olacak ve bu rakam tamamiyle şirketin kendi fonlarından karşılanacak. 
     Yeni modelin yıllık satış adedinin ise en az 20 bin civarında olması hedefleniyor. 
     Porsche AG Başkanı ve İcra Kurulu Başkanı CEO Dr. Wendelin Wiedeking, konu ile ilgili yaptığı açıklamada, bu kararı almadan önce çok düşündüklerini belirterek, ''Ancak şu anda bir şeyden eminiz eşsiz bir spor otomobilinin DNA'sını taşıyan Panamera, Porsche için çok doğru bir otomobil. Performans, tasarım ve sürüş dinamikleri açısından, Porsche'nin yüksek standartlarını tamamıyla karşılayacak'' dedi. 
     Porsche'nin Panamera'yı geliştirmek ve üretmek için şirketin öz kaynaklarını kullanacağını, dördüncü model seri için Weissach'ta yepyeni bir platform geliştireceklerini kaydeden Wiedeking, başka bir otomobil markası ile ortaklık gibi bir planlarının bulunmadığını, ancak bu yeni model serisinin verimini artırmak adına seçkin otomotiv sistem üreticileri ile daha sıkı bir işbirliğine gireceklerini duyurdu. 
     
</TEXT>
</DOC>
