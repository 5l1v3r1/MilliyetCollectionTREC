<DOC>
<DOCNO> 392609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/06/son/sontur12.html </URL>
<DATE> 2005/11/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Milletvekili Bölünmez'i vuran zanlının babası Aramızda tatsızlık vardı 
</HEADLINE>
<TEXT>

     Mardin Bağımsız Milletvekili Süleyman Bölünmez'i dün akşam sinemada silahla yaraladıktan sonra teslim olduğu belirtilen Mehmet Tutaş, adliyeye çıkartıldı. 
     Alınan bilgiye göre, dün akşam saatlerinde meydana gelen olayın ardından yaklaşık 1 saat sonra Çayyolu Jandarma Karakolu'na gelerek teslim olan Mehmet Tutaş, işlemlerinin tamamlanmasının ardından, jandarmanın aldığı yoğun güvenlik önlemleri altında Keçiören Adli Tıp Kurumu'nda sağlık kontrolünden geçirildi. Mehmet Tutaş, daha sonra Ankara Adliyesi'ne sevk edildi. 
     
     BABA TUTAŞ'IN AÇIKLAMASI 
     Bu arada, oğlunu karakoldan adli tıp ve adliyeye götürülmesi sırasında takip eden eski Mardin Belediye Başkanı Abdülkadir Tutaş, adliyede yaptığı açıklamada, Mardin Milletvekili Bölünmez ile aralarında yerel seçimlerden gelen bir tatsızlık olduğunu dile getirdi. 
     Oğlunun, annesiyle birlikte dün akşam saatlerinde sinemaya gittiğini ifade eden Tutaş, milletvekilinin, burada oğlunun yanına geldiğini ve küfürlü kelimeler kullanarak eşine de hakarette bulunduğunu iddia etti. 
     Abdülkadir Tutaş, ''Burada olmaz, size yakışmıyor'' karşılığını veren oğlunun, tartışmanın sürmesi üzerine ruhsatsız tabancayla milletvekiline ateş ettiğini söyledi. 
     Bir gazetecinin, ''Oğlunuz ruhsatsız silahı sinemaya nasıl soktu'' sorusuna ise Abdülkadir Tutaş, ''Millet bu memlekete havan topu sokuyor'' karşılığını verdi. 
     
</TEXT>
</DOC>
