<DOC>
<DOCNO> 373781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/soneko18.html </URL>
<DATE> 2005/08/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mc Donald's Türkiye büyüyecek... 
</HEADLINE>
<TEXT>

     Fatma Metin AA 

Mc Donald's Türkiye Genel Müdürü Sadi Fansa, hisselerin Anadolu Grubu'na geçmesinden sonra 2005 yılı sonuna kadar, ''yeni restoran açılışı ve mevcut restoranların iyileştirilmesine'' yönelik 3 milyon dolarlık yatırım kararı aldıklarını bildirdi. 
     AA muhabirinin sorularını yanıtlayan Fansa, Mc Donald's olarak yılın 7 ayında hedeflerin üzerine çıktıklarını söyledi. 
     Fansa, ''geçen senenin aynı dönemine göre satışlarımız yüzde 25 arttı, biz yüzde 18 hedef koymuştuk. Müşteri sayısında da reel anlamda yüzde 7 büyümemiz var'' dedi. 
     Geçen yıl, yıllık yaklaşık 46 milyon, günlük de 126 bin kişinin Mc Donald's'ta yemek yediğini ifade eden Fansa, bu yıl Mc Donald's'da günlük yemek yiyen kişi sayısının 136 bine yükseldiğini kaydetti. 
     Fansa, global perspektifte ise Mc Donald's'da her gün 50 milyon, senede 17.5 milyar kişinin yemek yediğine dikkati çekti. 
     
     100 MİLYON DOLAR CİRO 
     Sadi Fansa, 2005 yılını iyi bir şekilde bitirmeyi ve yıl sonunda 100 milyon dolar, hatta bunun biraz daha üzerinde bir ciro öngördüklerini söyledi. 
     Şu anda 81 restoranları bulunduğunu belirten Fansa, şunları kaydetti 
     ''Bu senenin ikinci yarısından başlamak üzere 2003 senesinden bu yana askıya almış olduğumuz restoran açılışında tekrar hız kazanmayı planlıyoruz. Yıl sonuna kadar açmayı planladığımız 2 ya da 3 restoranımız olacak. Önümüzdeki sene bunun çok daha üzerine çıkmayı düşünüyoruz. Anadolu Grubu'na geçmeyle kazandığımız güç, büyümeye yeniden başlıyor olabilmemiz. Bu geçiş dönemi itibariyle askıya aldığımız mevcut yatırımlarımızı da tekrar hızlandırma kararı almış bulunuyoruz. Anadolu Grubu'na geçtikten sonra yine 2005 senesinin son 4-5 aylık döneminde yeni restoran açılışı ve mevcut restoranların iyileştirilmesine yönelik 3 milyon dolarlık bir yatırım kararı alındı. 2006 senesinde rakam bunun çok daha üzerinde olacak.'' 
     
     ''ENFLASYONUN ÜZERİNE ÇIKMAMAYA GAYRET GÖSTERİYORUZ'' 
     Mc Donald's Türkiye'deki işletme lisansını yerel bir şirkete vermekteki amacın yerel şirketin Türkiye'deki çalışmalarını yabancı şirkete göre daha başarılı şekilde yapacağına inançtan kaynaklandığını söyleyen Fansa, Mc Donald's'ın dünyanın 26-27 ülkesinde geliştirici işletmeci denen bu tür kavramla faaliyetlerini devam ettirdiğini anlattı. 
     Fansa, ''Yerel firmaların bir takım işleri yapma maliyetleri uluslararası firmalara göre biraz daha uygun fiyat ve şartlarda olabiliyor. Meşrubat konusunda Coca Cola gibi bir firmayı bünyesinde barındıran, geniş bayilik ve dağıtım ağı olan bir şirketin yeni yer bulma imkanı da çok daha fazla oluyor. Yerel bir lisansöre geçişin daha uygun olacağı kanaatine varıldığı için böyle bir işleme gidildi'' dedi. 
     Mc Donald's Türkiye olarak, fiyatları daima enflasyonun çok altında bir seviyede tutmaya gayret ettiklerini belirten Fansa, ''sene başından bu yana enflasyonun dörtte biri seviyesinde biz ürünlerimizin fiyatlarını artırdık. Enflasyonun üzerine çıkmamaya özellikle gayret gösteriyoruz. Bugün menümüzde 24 ayı aşkın süredir fiyatını hiç değiştirmediğimiz ürünlerimiz var'' diye konuştu. 
     Türkiye'de toplam yemek yeme pazarında yüzde 3 paya sahip olan Mc Donald's'ın, hızlı servis yapan uluslararası markaların olduğu ilk 4 firma içinde ise yüzde 59 pazar payı bulunduğuna işaret eden Fansa, son 2 senedir Mc Donald's markasına duygusal bağlılık oranını son derece artırdıklarını, 2-3 sene önce yüzde 6-7 mertebesinde olan duygusal bağ oranını yüzde 40'lara yaklaştırdıklarını bildirdi. 
     Hızlı servis restoranı denince bir ''zarardan'' bahsedildiğini, ancak bunun tam tersini iddia ettiklerini anlatan Fansa, ''Bugün Mc Donald's'da yiyeceğiniz herhangi bir ürün, evinizde yiyeceğiniz bir üründen daha sağlıklı ve güvencelidir'' dedi. 
     Fansa, ürünlerin besin değerlerini müşteri ile de paylaştıklarını kaydetti. 
     
</TEXT>
</DOC>
