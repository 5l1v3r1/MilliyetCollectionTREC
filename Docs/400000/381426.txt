<DOC>
<DOCNO> 381426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/25/son/sontur30.html </URL>
<DATE> 2005/09/25/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Dünya Alzheimer günü... 
</HEADLINE>
<TEXT>

     Hacettepe Üniversitesi Tıp Fakültesi Nöroloji Anabilim Dalı öğretim üyesi Prof. Dr. Kaynak Selekler, "Unutkan olan yaşlı bir birey günlük hayatında yeni birşeyler öğrenebiliyorsa, unutkanlığı alzheimere bağlı değildir" dedi. 
     Alzheimer Derneği Ankara Şubesi, "Dünya Alzheimer Günü" dolayısıyla Migros Alışveriş Merkezi’ndeki Anatolia Salonu’nda "Bunama ve Alzheimer Hastalığı Tanı, Tedavi ve Korunma" konulu konferans düzenledi. 
     Konferansta konuşan Prof. Dr. Selekler, yaşlanmayla gelen unutkanlığın alzheimer hastalığının en belirgin özelliği olduğunu, ancak yaşlanmada görülen her unutkanlığın alzheimer olarak tanımlanamayacağını belirtti. Her şeyin hafızada kalmayacağını, unutmanın bazı durumlarda insan sağlığı için faydalı olduğunu kaydeden Prof. Dr. Selekler, alzheimer hastalığının başlangıcında hastaların hafıza oluşturamadıklarını, bilgileri depolayamadıklarını söyledi. 
     Prof. Dr. Selekler, "Unutkan olan yaşlı birey günlük hayatında yeni şeyler öğrenebiliyorsa, unutkanlığı alzheimera bağlı değildir" dedi. 
     Gençlerde veya yetişkinlerde görülen unutkanlığın zaman zaman alzheimer korkusu yarattığını vurgulayan Prof. Dr. Selekler, "O yaşlarda görülen unutkanlık, kesinlikle alzheimer değil. Dikkat bozukluğundan, kafa karışıklığından veya ruhsal bozukluktan kaynaklanıyor olabilir" diye konuştu. 
     -"TÜRKİYE’DE 250 BİN HASTA VAR"- Prof. Dr. Selekler, yaş ortalamasının yükselmesiyle çevredeki alzheimer hastalarının arttığını belirterek, şu anda Türkiye’de yaklaşık 250 bin, dünyada ise 20 milyon alzheimer hastası olduğunun tahmin edildiğini bildirdi. 
     Ankara Üniversitesi Tıp Fakültesi Nöroloji Anabilim Dalı Öğretim Üyesi Doç. Dr. Ayşe Bingöl de alzheimerın "zihinsel işlevlerde bozulmaya yol açan ilerleyici bir hastalık olduğunu" söyledi. 
     Bu hastalıkta hafıza, konuşma, yön bulma, insanları tanıma gibi konularda sorunlar yaşandığını bildiren Doç. Dr. Bingöl, hastalığın, halk arasında "bunama" diye adlandırılan durumun en sık rastlanan nedeni olduğunu kaydetti. 
     Alzheimerın 65 yaş üzerindekilerin yüzde 10’unda, 85 yaş üzerindeki kişilerin ise yüzde 50’sinde görüldüğünü vurgulayan Doç. 
     Dr. Bingöl, hastalığın nedeninin henüz tam olarak bilinmediğini ifade etti. Ailesinde alzheimer hastalığı bulunanlarda hastalık oluşma riskinin biraz daha yüksek olduğunu belirten Doç. Dr. Bingöl, ancak ailesinde alzheimer hastası bulunan herkesin bu hastalığa yakalanacağı anlamının çıkmayacağını kaydetti. 
     -"HASTALARA BEBEK GİBİ DAVRANIN"- Doç. Dr. Bingöl, hastalığın evrelerini anlatırken şunları söyledi 
     "Hafif evrede, kişi karmaşık işlerde yardım ister. Orta evrede, giysi seçiminde sorunlar başlar. Biraz daha ilerleyince giyinmede yardım gerekir. Sonra banyo yapmada, tuvalet temizliğinde ve tuvalet yapmada yardım gerekir. İdrar kaçırma başlar. Konuşma becerisi kaybolur. Bir sonraki evrede yürüme becerisi de kaybolur ve hasta desteksiz oturamaz. Daha da ilerleyince gülümseyemez. En son evrede ise başını dik tutma becerisi kaybolur. Tüm bu gelişim, son noktadan başa doğru gidildiğinde, bir bebeğin doğumundan itibaren kazandığı yetilerin tersine bir sırayla işlemektedir. O nedenle hasta yakınları bir bebeğe nasıl davranıyorsa, onlara da öyle davranmalılar." Hastalığın en büyük risk faktörünün yaşlılık olduğunu söyleyen Doç. Dr. Bingöl, orta yaşlarda görülen yüksek kolesterol, yüksek tansiyon ve şeker hastalığı gibi rahatsızlıkların da alzheimer için risk faktörleri arasında sayıldığını sözlerine ekledi. 
     
</TEXT>
</DOC>
