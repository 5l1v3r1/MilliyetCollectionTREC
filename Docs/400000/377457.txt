<DOC>
<DOCNO> 377457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/yasam/yas01.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek olmadan embriyo üretildi 
</HEADLINE>
<TEXT>


İngiliz bilim adamları, sadece kadın yumurtasıyla embriyo geliştirdi. Yöntem, 'erkeksiz bebek' dünyaya getirmek için değil, kök hücre üretiminde kullanılacak 

LONDRA Milliyet 

KOPYA koyun Dolly'yi üreten Edinburgh'taki Roslin Enstitüsü bilim adamları, sadece kadın yumurtasını kullanarak embriyo oluşturmayı başardı. İngiliz basını, gelişmeyi 'ilk bakire döllenmenin adımı atıldı' gibi başlıklarla duyurdu. Enstitü sözcüsü De Sousa'dan edinilen bilgiye göre, denemelerde 600 bağışlanmış kadın yumurtası kullanıldı. Ancak bunlardan sadece 6 embriyo elde edilebildi. 
TEKNİĞİN, bir yumurtanın kimyasal maddeler ile elektrik akımı verilerek uyarılması ve yumurtanın bir sperm tarafından döllendiğinde ortaya çıkan etkinin yaratılması prensibine dayalı olduğu açıklandı. Embriyolardan hiçbirinin kök hücre elde edilecek kadar geliştirilmediğini söyleyen De Sousa, sistemin sadece kök hücre elde edilmesinde kullanılabileceğini vurguladı. 


</TEXT>
</DOC>
