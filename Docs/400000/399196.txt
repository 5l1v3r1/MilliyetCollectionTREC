<DOC>
<DOCNO> 399196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/yazar/temelkuran.html </URL>
<DATE> 2005/11/30/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Derin Kürt meselesi 
</HEADLINE>
<TEXT>


'Kürtçe nereden yaralandıysa aslında Türkçe de aynı yerinden yaralandı. Çünkü savaş bir dili eksilttiği gibi aynı zamanda o dile savaşa, öldürmeye, şiddete dair, dili zehirleyen sözcükler katar. O dilde konuşan insanlar artık dünyayı bu sözcüklerle tarif etmeye başlarlar. Kürtçe, savaş görmüş bir dildir. Ama şunu da bilmeliyiz Türkçe de darbe görmüş bir dildir. Darbe, sadece sendikaları kapatıp çocuklara işkence etmez. Aynı zamanda bir halkın dilini de değiştirir. Türkçe de tıpkı Kürtçenin savaşta eksildiği ve ölümle iğdiş edildiği gibi darbeyle iğdiş edilmiştir. Biz arkadaşlar, aynı yerlerimizden yaralıyız aslında." 
Yaklaşık bir yıl önceydi. Diyarbakır Edebiyat Günleri'nde söylemiştim bunları. Bin beş yüz kişi dinliyordu. Bütün iktidarların ve o iktidarların kurduğu "çatışma" dilini reddetmenin yeni ve daha insani bir dil kurmakta birinci adım olduğunu sanırım hep birlikte anladık. 

Burkay ile buluşma 
Dört beş yıl önce, bugüne kadar yazmamıştım, artık yazayım, Stockholm'de, "Bir kedim bile yok, anlıyor musun " dizesinin yazarı, Kürt lider Kemal Burkay ile konuşmuştum. Burkay, şiir kitaplarını imzalarken önemli şeyler anlatmıştı. Burkay, Apo'nun kendisini nasıl öldürtmeye çalıştığını anlatmıştı. Ama diğer yandan Türkiye televizyonlarında kendisiyle röportaj yapmak isteyen ünlü televizyoncuların nasıl son dakikada "Özür dileriz, yapamıyoruz" diye telefon ettiklerini söylemişti. 
Kürt sorununda daha insandan yana bir bakış açısının, daha şiddetsiz bir çözüm dilinin nasıl kabul görmediğini anlatmıştı. İktidarların insanlara dayattığından başka bir dilin kurulması gerektiğine ilişkin çok şey konuşmuştuk o gün. 
Birkaç gün önce Yüksekova-Şemdinli'den yazdığım yazılarda "Derin Kürt korkusundan" söz ettim. Tıpkı "derin devlet" baskısı gibi, düşünen, insandan yana tavır alan, iktidarların silahlarından uzak bir dil ve bakış açısı yaratmaya çalışan insanların üzerinde bir de "Derin Kürt" korkusu olduğunu, bu insanların yalnız hissettiklerini yazmıştım. Bu gözlemim, iki günde oluşmadı. 1993'ten beri bölgeye gidip gelirim, aklı başında, meseleye evrensel insanlık değerleriyle bakabilen dostlarım vardır, belki yüzlerce insanla röportaj yapmışımdır çeşitli vesilelerle. 

Kendini sınırlamak 
Gördüğüm şudur Dünyayı, kendimizi, hayatımızı ve ilişkilerimizi tarif etmeye, dolayısıyla düşünmeye yarayan ve elbette nihayetinde bütün bir Kürt sorununu çözmeye yarayacak olan dilimiz, dillerimiz sakatlanmıştır bizim. Benim verdiğim isimle "Derin Kürt" kavramı sakın ama sakın "Her Kürt PKK'lı doğar" gibi abuk sabuk bir Türk milliyetçisi bakış açısının bir cümlesi gibi algılanmasın. 
Ben "Derin Kürt" derken daha geniş ve daha derin bir sorundan söz ediyorum. Kürtlerin, kendi kendilerini, kilitleri zinhar açılmayan ve açılmamaya, çözülmemeye yemin edilmiş "acı üzerine kurulu bir milliyetçi kimlikle" sınırlamalarından söz ediyorum. Üstelik bunun dışında, başka bir dilde konuşan Kürtlerin de bu "Derin Kürtler" tarafından "asimile olmuş" ilan edilmesinden söz ediyorum. 

Ezberler bozulmalı 
Daha sivil, bütün samimiyetiyle barıştan yana bir dil kurularak bu işin içinden çıkılabileceğini, yoksa hep birlikte eksileceğimizi, daha çok iğdiş edileceğimizi de herhalde yeterince anladık. "Derin Devlet" Türkçesiyle konuşmak ne kadar büyük bir engelse Türkler için Kürtler için de "Derin Kürt" Kürtçesiyle konuşmak o kadar fena. Çünkü o zaman dillerimiz konuşmaya değil, konuşmamaya yarıyor aslında. Karşılıklı ezberlerimizi bozmamız ne kadar sürer acaba İktidarlar yakalarımızı bıraksa biz konuşabiliriz aslında 
Mesele, insanca olan ne varsa anlamak. Korkmadan, öfkelenmeden ve elbette önce samimiyet 



</TEXT>
</DOC>
