<DOC>
<DOCNO> 393448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sonsiy20.html </URL>
<DATE> 2005/11/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bakan Çelik'in ağabeyi YÖK Başkanı'na tekzip göndereceğim 
</HEADLINE>
<TEXT>

     Milli Eğitim Bakanı Hüseyin Çelik’in ağabeyi Ramazan Çelik, Yüzüncü Yıl Üniversitesi YYÜ Rektörü Prof. 
     Dr. Yücel Aşkın’ın tutuklanması davasıyla ilgili YÖK tarafından hazırlanan raporda şahsı hakkında basında yer alan haber ve suçlamalarla ilgili YÖK Başkanı Prof. Dr. Erdoğan Teziç’e tekzip göndereceğini bildirdi. 
     Milli Eğitim Bakanı Hüseyin Çelik, Muş’ta yapacağı inceleme ve toplantılar öncesinde taziye ziyaretlerinde bulunmak için Van’a geldi. 
     Çelik’i Van Ferit Melen Havaalanı’nda Van Valisi Niyazi Tanılır, Belediye Başkanı Burhan Yenigün, İl Emniyet Müdürü Tacettin Kurt ve diğer yetkililer karşıladı. 
     Bakan Çelik’in uçağı havaalanına inmeden önce gazetecilerin sorularını yanıtlayan Çelik’in ağabeyi ve YYÜ Tıp Fakültesi Genel Sekreteri Ramazan Çelik, YÖK Başkanı Teziç’e gönderilmek üzere avukatları tarafından bir tekzip hazırlandığını bildirdi. 
     YÖK tarafından Rektör Aşkın’ın tutuklanması ve davasıyla ilgili hazırlanan raporda kendisi hakkında çeşitli suçlamaların bulunduğunu, raporda isminin geçtiğini ifade eden Ramazan Çelik, şunları söyledi 
     "Raporda, Rektör Aşkın’ın tutuklanması ve davasıyla ilgili olaylar hakkında soruşturma açılmaması için emekli olduğum iddia ediliyor. Ancak olaylar böyle değil. Ben 1 Eylül 2005 tarihi itibariyle Rektör Aşkın’a emeklilik dilekçemi sundum, ancak Rektör Aşkın bir süre daha görevde kalmamı istedi, ben de dilekçemi geri aldım. Ancak raporda benim hakkımda çeşitli suçlamalar bulunuyor." Raporun kamuoyuna açıklanmasından sonra çeşitli basın kuruluşlarında kendisi hakkındaki suçlamalarla birlikte isminin de geçtiğini ifade eden ağabey Çelik, bu nedenle suçlamaların haksız olduğu yönünde YÖK Başkanı Teziç’e tekzip göndereceklerini belirtti. 
     Tekzibin kamuoyu önünde Teziç tarafından okunması, kendisinden özür dilenmesi istediğini bildiren Çelik, tekzibin okunmaması halinde Teziç ve bütün üniversite rektörleri hakkında tazminat davası açacağını kaydetti. 
     Çelik, davayı kazanması halinde alacağı tazminatı maddi durumu iyi olmayan ailelere ve eğitime aktaracağını sözlerine ekledi. 
     
</TEXT>
</DOC>
