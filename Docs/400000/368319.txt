<DOC>
<DOCNO> 368319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/soneko10.html </URL>
<DATE> 2005/08/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Jeotermal enerji potansiyelinde Avrupa birincisiyiz... 
</HEADLINE>
<TEXT>

     Maden Tetkik ve Arama MTA Genel Müdürü Mehmet Üzer, Türkiye'nin yıllık 20 milyon ton petrole eşdeğer jeotermal enerji potansiyeline sahip olduğunu söyledi. 
     Üzer, 1962 yılından bu yana sürdürülen araştırmalar sonucu, 170 adet sahada suyun yeryüzüne çıkarıldığını, sıcaklık değerlerine göre bunlardan 11'inin elektrik üretiminde, 92'sinin konut ısıtılmasında kullanıldığını geri kalanların ise termal turizm, sera ısıtmacılığı gibi alanlarda değerlendirildiğini belirtti. 
     Şu ana kadar 400 farklı yerde sondaj çalışması yapıldığını ifade eden Üzer, ''Bugüne kadar 2 milyon ton petrole eş değer jeotermal enerji açığa çıkarıldı. Bu suların doğrudan kullanımıyla, 12 yerleşim biriminde toplam 71 bin konut jeotermal suyla ısıtılıyor, 635 hektar alanda sera ısıtması gerçekleşiyor, 195 kaplıcada ise termal turizm amaçlı kullanılıyor'' dedi. 
     Jeotermal suyun doğrudan kullanımı açısından Türkiye'nin dünyada 5'inci sırada yer aldığını dile getiren Üzer, şunları kaydetti 
     ''Türkiye'nin teorik jeotermal ısı potansiyeli 31 bin 500 MWT'dir. Yani Türkiye, yıllık 20 milyon ton petrole eşdeğer jeotermal enerji potansiyeline sahip. Şu anda ülkemiz, bu potansiyelin sadece yüzde 10'unu görünür hale getirdi. Jeotermal enerji potansiyeli bakımından Avrupa'da birinci, dünyada ise yedinci sıradayız. Potansiyel oluşturan sahaların yüzde 78'i Batı Anadolu'da yer alıyor. Toplam 11 yüksek sıcaklığa sahip sahada elektrik üretimi yapılıyor. Bunu geliştirmeyi hedefliyoruz. Potansiyelimizden yeterince yararlanabilmemiz için Jeotermal Kaynaklar ve Mineralli Sular Yasası'nın bir an önce çıkması gerekiyor. MTA dünyada sayılı bir bilimselliğe sahip kurumlardan biri. Yanılma payı yüzde 5'in altında.'' 
     
     EN DERİN SONDAJ ÇALIŞMASI 
     Türkiye'nin jeotermal enerjisinin tamamını değerlendirmesi halinde ulusal ekonomiye ve istihdama büyük katkı sağlayacağını anlatan Üzer, Türkiye'nin en derin sondaj çalışmasının şu anda Aksaray'ın Güzelyurt İlçesi'nde 1800 metre rakımlı tepede devam ettiğine dikkati çekti. 
     Toplam 1500 metre derinliğe inilerek buradan su çıkarılmasının beklendiğini belirten Üzer, buradaki çalışmaların, 2003 yılında alınan uydu fotoğraflarıyla fayların tespit edilmesiyle başladığını anlattı. 
     İlk kez jeotermal su aramalarında 1500 metre derinliğe inildiğine dikkati çeken Üzer, kırık fayların, volkanik ve magmatik yapıların, yer altındaki suyun ısısını artırdığını belirtti. 
     
     200 DERECE SICAKLIKTA SU 
     Üzer, yerin altında yüksek sıcaklıkta bir su potansiyeli olduğunu bu suyun yer yüzüne çıkarılması halinde önce elektrik elde edileceğini, tepenin eteğinde bulunan ovada kış aylarında seracılık yapılabileceğini, termal otel yapılarak turizm alanında kullanılabileceğini, hatta kurulacak tesislerde balıkçılık dahi yapılabileceğini kaydetti. 
     Şu anda 435 metreye inerek 40 derece sıcaklığındaki çamura ulaştıklarını anlatan Üzer, ''Aşağıda 200 santigrad derece sıcaklıkta bir suya ulaşmayı düşünüyoruz. Yerin altında bir enerji var ve bundan faydalanamıyoruz. Bu enerjiyi yüzeye çıkararak her alanda yararlanmalıyız'' diye konuştu. 
     
</TEXT>
</DOC>
