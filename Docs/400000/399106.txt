<DOC>
<DOCNO> 399106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/ekonomi/aeko.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi oranına rekabetçi ayar 
</HEADLINE>
<TEXT>


Başbakan Erdoğan, gelir ve kurumlar vergisindeki indirimle vergi yükünün Türk yatırımcılar için yüzde 44'ten 34'e, yabancı sermaye için de yüzde 37'den 28'e indirilmiş olacağını söyledi 

ANKARA Milliyet 

Başbakan Recep Tayyip Erdoğan kurumlar vergisi oranının yüzde 30'dan yüzde 20'ye indirileceğini açıkladı. Erdoğan, "Müteşebbislerin çevre ülkeler ile rekabet şartlarını iyileştirmek ve doğrudan yabancı sermaye, küresel sermaye yatırımlarını teşvik amacıyla yatırım indirimi istisnası uygulamasını kaldırıyoruz. Yüzde 30 olarak uygulanmakta olan kurumlar vergisi oranını da yüzde 20 seviyesine çekiyoruz" dedi. 
Erdoğan, AKP grup toplantısında, Meclis'e gönderilecek olan yeni vergi düzenlemelerine ilişkin tasarı hakkında bilgi verdi. Gelir vergisinde de ücret ile diğer gelirler için ayrı uygulanan tarifeyi teke indireceklerini kaydeden Erdoğan, şöyle konuştu 

Bahane ortadan kalktı 
"Tarifedeki dilim sayısı 5'ten 4'e inecek. Yeni tarifede en düşük oran yüzde 15, ikinci dilim yüzde 20, üçüncü dilim yüzde 27, en yüksek oran yüzde 35 olacak.." 
Erdoğan, gelir ve kurumlar vergisindeki indirimlerle Türk yatırımcı için yüzde 44 olan vergi yükünün yüzde 34'e, küresel sermaye için ise yüzde 37 olan yükün yüzde 28'e indirilmiş olacağını söyledi. 
Erdoğan, düzenlemenin yatırım ortamını iyileştirmeye dönük bir adım olduğunu ve küresel sermaye yatırımlarını çekebilmek adına Türkiye'nin komşusu olan, AB üyesi veya üye olacak ülkelerle rekabet edebilme gücünü büyük ölçüde artıracağını belirtti. 
Erdoğan, 2004 için beyanname veren mükelleflerden yüzde 60'ının kazanç, yüzde 40'ının zarar beyan ettiğini vurgulayarak, şöyle dedi 

Kayıt dışına ağır ceza 
"Beyanname verenlerin yüzde 46'sına denk gelen 210 bin mükellef vergiye tabi matrah beyan etmemişlerdir. Bu, kurumlar vergisinde mükelleflerin büyük ölçüde kayıtlı olduklarını, ancak bunların ekonomik aktivitelerinin biraz da vergi oranının yüksek olmasının etkisiyle büyük ölçüde kayıt dışı olarak gerçekleştiğini ortaya koymaktadır." 
Düzenlemeyle vergi yüksekliğini gerekçe göstererek kayıt dışına yönelmenin engelleneceğini kaydeden Erdoğan, şöyle konuştu "Böylece bu bahane de ortadan kalkmış olacak. Yapılan iyileştirmelere rağmen kayıt dışı çalışmaya devam edenler de hiç kusura bakmasınlar onlar da en ağır şekilde cezalandırılacaklar." 
Eğitim, sağlık ve gıdada KDV indirimi yaptıklarını hatırlatan Erdoğan, "Güçlendikçe tekstilde konfeksiyonda da bu adımları atacağız" dedi. 

'Vergi indirimi, Türkiye'yi rekabette öne geçirecek' Dünya Bankası Türkiye Direktörü Andrew Vorkink, "Kurumlar vergisinin yüzde 20'ye indirilmesi, Türkiye'yi, Orta ve Doğu Avrupa'daki rakip ülkelere göre daha cazip bir ülke haline getirir ve Türkiye'ye daha çok yatırım çeker" dedi. 
Vergi indiriminin KOBİ'lerin çalışma maliyetlerini azaltacağını belirten Vorkink, "Bu Türkiye'deki yatırımları ve istihdamı artıracaktır" dedi. Daha düşük ve sade bir vergi sisteminin, Türkiye'deki kayıt dışılığı da azaltacağını belirten Vorkink, "Bu karar, Türk iş dünyası, çalışanlar ve Türkiye ekonomisi için çok iyi bir değişim olacaktır" diye konuştu. 

İş dünyasından destek 'Sevindik ama istihdamda da vergi indirilsin' Türkiye Odalar ve Borsalar Birliği TOBB Başkanı Rifat Hisarcıklıoğlu 
Kayıt dışı ile mücadale için radikal bir indirime ihtiyaç vardı. Şimdi hem bununla mücadele edilecek hem de bu kesimden vergi alınması kolaylaşacak. Ayrıca kayıtlı çalışanlara yönelik haksızlık giderilmiş olacak. İndirim bugün için iyi ama ileride yetmez. İrlanda'da bu oran yüzde 12. Zaman içinde bizde de bu oranlara inmesi lazım. 

Türkiye İhracatçılar Meclisi TİM Başkanı Oğuz Satıcı 
"Vergi oranının inmesi iyi niyetli bir adım. Ancak Türkiye'nin ihtiyaçlarını karşılayabilecek seviyede değil. Türkiye'nin vergi reformunu ve ona paralel sosyal güvenlik reformunu yapması lazım." 

İstanbul Ticaret Odası İTO Başkanı Murat Yalçıntaş 
Çok sevindik. Başbakan'ın koyduğu zaman ve vergi limiti bizim düşüncemizden daha cesur çıktı. İndirimin piyasadaki canlılığı ve toplanan vergileri artıracağına inanıyorum. Bundan sonra atılacak adım istihdam üzerindeki vergilerin düşürülmesi olursa, reel sektör çok büyük bir avantaja kavuşmuş olacak." 


</TEXT>
</DOC>
