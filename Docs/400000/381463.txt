<DOC>
<DOCNO> 381463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/spor/axspo02.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıra geldi PSV'ye' 
</HEADLINE>
<TEXT>


Alex, Nobre ve Anelka, Fenerbahçe'yi PSV önünde de galibiyete taşıyacakları konusunda söz birliği ettiler, "Bu yıl ikinci tura mutlaka çıkacağız. Avrupa'da her takımı yenecek güce sahibiz" dediler 

YUSUF DURSUN 


Fenerbahçe'nin yıldız oyuncuları Alex de Souza, Marcio Nobre ve Nicolas Anelka dünkü antrenman sonrası basının sorularını yanıtladılar. 
Kayserispor'a attığı nefis frikik golüyle bir kez daha gündeme oturan Alex, "Biz son iki yılın şampiyonuyuz. Çok iyi bir takımız. Yavaş yavaş lige ısınıyoruz. Anelka da ne kadar değerli bir oyuncu olduğunu gösteriyor. Bu yıl camianın istediği üç kupayı da almak için büyük bir uğraş vereceğiz. Şampiyonlar Ligi'ne kötü bir başlangıç yaptık. Ancak bu böyle gitmeyecek. Çarşamba günü çok önemli bir karşılaşmaya çıkıyoruz. Biz takım olarak artık hazırız. PSV önünde ilk galibiyetimizi alacağız. Çünkü bu seyirci bunu hak ediyor. Bütün Fenerbahçeliler'i maça bekliyorum" dedi. 

'Küsmem, darılmam' 
İkinci yarıda oyuna giren Nobre ise "Ben profesyonel bir futbolcuyum. Hiçbir zaman küsmem, darılmam. Görev ne zaman verilirse çıkar oynarım. Ancak Saracoğlu'nda samba yapmayı seviyorum ve buna da devam edeceğim. Çünkü o büyük Fenerbahçe taraftarı beni ve arkadaşlarımı canlandırıyorlar, ateşliyorlar. Biz de onlarla birlikte coşuyoruz. 15 gün önce onları üzdük, ama çarşamba günü rakibimiz üzülecek. Görev verildiği anda golümü atarım" açıklamasını yaptı. 
Anelka da PSV maçı için, "Çok zor geçecek. Ama kazanmamız gerekiyor. Biz bu turdan çıkarız. Bilmemiz gereken çok önemli şey, rakip her zaman bizim oyunumuzu belirlemede çok önemli etken. Geçen sene Lyon maçında yoktum ama seyrettim. Bu takım, kendi gücüyle diğer takımları yenebilecek, Avrupa çapında bir takım. Ama rakibin bizim organizasyonumuzu bozmak gibi bir düşüncesi olabilir. Unutulmasın, bizim de onların taktik ve organizasyonunu bozma gücümüz var" yorumunu yaptı. 

Tuncay'dan kötü haber 

Kayserispor maçında sakatlanarak oyundan çıkan Tuncay Şanlı'nın dün Kadıköy Acıbadem Hastanesi'nde MR'ı çekildi. Sol kasığında yırtığa rastlanmayan ancak durumu ciddi olan genç yıldızın PSV ve Konyaspor maçlarında forma giyemeyeceği açıklandı. Tedavisine hemen başlanan Tuncay'ın en az iki hafta sahalardan uzak kalabileceği belirtildi. Bu arada Fenerbahçe, PSV maçının hazırlıklarına başladı. Kayserispor maçında forma giyenler havuzda kafa topu ile yenileme idmanı yaptı. Diğer oyunculara ise taktik ağırlıklı bir program uygulandı. 

Samandıra'da sabah keyfi 

Teknik Direktör Daum dün sabah sürpriz bir şekilde futbolcularını, Samandıra'ya çağırarak muhteşem bir kahvaltı ziyafeti sundu. Alman hocanın bu jesti oyuncuların bir hayli hoşuna gitti. Kayserispor maçı sonrası oldukça neşeli olduğu gözlenen Alman hoca, kahvaltı öncesi yaptığı kısa konuşmada, "İşte gördünüz, Türkiye ve Avrupa'nın en büyük taraftarı dün Saracoğlu'ndaydı. Bana inanıyorlar, size inanıyorlar, yönetime inanıyorlar. Çarşamba günü onlara bir galibiyet daha hediye edelim" dedi. 

Milan için kolay oldu 

MILAN, İtalya Ligi'nde bu sezonki ilk deplasman galibiyetini 2-0'lık skorla Treviso'dan aldı. Kırmızı - Siyahlılar, 44. dakikada Shevchenko'nun penaltısıyla öne geçti ve devre bu sonuçla sona erdi. Gilardino ise 73'te skoru belirledi. Milan 5 maç sonunda 3 galibiyet ve 1 beraberlikle 10 puana ulaştı. 

Gürhan da kurtulamadı 

SARI-Lacivertli ekibin dünkü idmanı sonrası 18 yaşını bitiren genç Gürhan'ın doğum günü de Brezilya usulü unlu - yumurtalı bir şekilde kutlandı. Bu arada Daum'un arkadaşı, Belçika'nın bir zamanlar gol kralı Roger Van Gool da çalışmayı saha kenarından izledi. 

Hiddink için özel program 

FENERBAHÇELİ yöneticiler, PSV'yi çalıştıran Sarı - Lacivertli ekibin eski hocası için özel bir program hazırladı. Yönetim, Hollandalı teknik adama İstanbul'u gezdirerek, nostalji yaşatacak. Bu arada Birleşik Fenerbahçeliler Vakfı da Hiddink'e maç öncesi plaket verecek. 


</TEXT>
</DOC>
