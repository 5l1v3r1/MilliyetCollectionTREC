<DOC>
<DOCNO> 383489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/yasam/yas05.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk'ün ayağı kısa ve taraklı 
</HEADLINE>
<TEXT>


Uzmanların yaptıkları araştırmanın ilk sonucuna göre Türk insanının ayakları kısa, taraklı, yayvan ve etli 

EKONOMİ SERVİSİ 

Polaris ve Flo mağazaları, ABD'den getirdiği 'F-Scan Mobile' adlı makine ile Türk insanın ayak profilini ortaya çıkaracak bir araştırma başlattı. Ortopedist Doktor Umur Aydoğan'ın başkanlığındaki bir ekibin gerçekleştireceği araştırma için hazırlanan Mobil Ayak Araştırma Merkezi, 15 Ekim'de Türkiye seyahatine çıkacak. İlk 2 ay içinde Bursa, Erzurum, Mardin, Trabzon, Samsun, Adana, Ankara ve Antalya illerinde bu illerin ayak profillerini belirleme çalışmaları gerçekleştirecek. 

Sonuçlar açıklandı 
2 yıl sürecek araştırma için 5 bin denek kullanılacak. Şu ana kadar bin denekle çalışılan araştırma sonuçlarını değerlendiren Aydoğan, "Her ne kadar yöresel ve ırksal farklılıklar gösterse de, Türk ayak yapısı Anglosakson ülkelerinin aksine ince ve uzun olmayıp daha kısa ve özellikle tarak kemikleri civarında yayvan ve etli bir yapı gösteriyor" dedi. Araştırmaya göre, Türk insanın en büyük sorunu ise yanlış ayakkabı kullanımı sonucu oluşan ağrı ve nasırlar... 




</TEXT>
</DOC>
