<DOC>
<DOCNO> 389993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/ekonomi/eko03.html </URL>
<DATE> 2005/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyeteye 'parola' ile taklit çanta 
</HEADLINE>
<TEXT>


Ünlü markaların taklitlerini yapan üreticiler sık sık yapılan baskınlardan korkunca, üretimi gizli yapıyorlar. Satışlar ise mağazalardan sadece tanıdık müşterilere yapılıyor. Tanınmayanlar müşteri ancak parolayı verirse ürün alabiliyor 

ESRA AKIN - HİCRAN TEKİN 

Kapalıçarşı'da, Tod's, Prada, Gucci, Yves Saint Laurent, Louis Vuitton gibi birçok tanınmış markanın taklit çantalarının satışı Tescilli Markalar Derneği'ni TMD harekete geçirdi. 
Taklit ürün satan mağazalara savaş açan dernek, emniyet güçleriyle birlikte Kapalıçarşı'ya sık sık baskınlar düzenliyor. 
TMD'nin avukatı Vehbi Kahveci, kayıtdışıyla mücadeleyi sürdürdüklerini, buna rağmen Kapalıçarşı esnafıyla mücadele etmenin hiç de kolay olmadığını söyledi. Ayda ortalama 300, yılda 3 bin kişiyle davalık olduklarını kaydeden Kahveci, en son yapılan baskınların ünlü Fransız markası Louis Vuitton tarafından gerçekleştirildiğini belirtti. 
Kahveci, şu bilgileri verdi "Öncelikle firmaların özel olarak tuttuğu araştırmacılar olay mahalline gidiyor. Kapalıçarşı'da taklit yapan mağazaların fotoğraflarını çekiyorlar. Sonra firmalar bize şikayetlerini belirtiyorlar. Biz de aldığımız izinle polise başvurup, birlikte baskın düzenliyoruz." 
Avukat Kahveci, açılan davaların ağır cezalarla sonuçlandığını söyleyerek, aleyhinde karar çıkan kişilere 27 milyar para cezası, 2 yıl hapis ve ticaretten men cezası verildiğini belirtti. 

250 euroya satılıyor 
Bu arada satılan taklit ürünler gerçeğini aratmayacak kalitede. Bu çantaların en önemli müşterilerini ise sosyetik isimler oluşturuyor. 
250 euroya çantaların satıldığı mağazalar sık sık baskınlara uğruyor. 
Mağazacılar da ürünlerini satmak için yeni yollar keşfetmişler. Parolayla satıştan, gizli depolarda yapılan satışa kadar bir çok çözüm düşünüyorlar.. 

'Gizli depolarda satarız' Kapalıçarşı esnafından bazıları, TMD'nin taklit ürün satanlara karşı açtığı savaşla ilgili olarak "Bizimle ilgili bir durum olduğunda ne yapacağımızı düşünürüz" yanıtını veriyorlar. 
Şu an için bir önlem almayı düşünmediklerini belirten mağazacılar, ticarethanelerinin kapatılması gibi bir durumda buna karşı savaşacaklarını hatta ürünleri vitrinlerden kaldırıp sadece gizli depolarda satmaya başlayacaklarını söylüyorlar. 
Yurtdışında da taklit ürün satışlarının olduğunu söyleyen esnaf, "Baskınların şimdi artması ve TMD'nin bizim üstümüze şimdi gelmesi AB'ye yapılan bir gösteriştir" diyerek kızgınlıklarını belirtiyorlar. 
Ayrıca, "Eğer böyle bir yasaklama gelirse biz de artık o ürünleri satmayız" diyerek duruma daha olumlu yaklaşanlar da var. 


</TEXT>
</DOC>
