<DOC>
<DOCNO> 351017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/soneko03.html </URL>
<DATE> 2005/06/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
THY, Ocak-Mart döneminde 819 bin YTL kar etti... 
</HEADLINE>
<TEXT>

     Türk Hava Yolları Anonim Ortaklığı'nın THY , Sermaye Piyasası Kurulu SPK mevzuatına göre hazırlanan mali sonuçlarına göre, Ocak-Mart 2005 döneminde vergi öncesi 819 bin YTL kar elde ettiği bildirildi. 
     THY'den yapılan yazılı açıklamada, kuruluşun tarihinde ilk kez yılın bu döneminde kar açıkladığına dikkat çekilerek, havacılık sektörünün mevsimsel dalgalanmalara açık olması nedeniyle yılın ilk üç aylık döneminin, havayolu taşımacılığında talebin en düşük olduğu zamanlar olduğu ifade edildi. 
     Bu nedenle havayolu şirketlerinin, bu dönemleri genellikle zararla kapattıkları aktarılan açıklamada, THY'nin, 2004 yılının aynı döneminde vergi öncesi 102 milyar YTL 31 Aralık 2004 fiyatları ile zarar ettiği ancak, buna karşın yılı 110 milyar YTL vergi öncesi karla kapattığı anımsatıldı. 
     Açıklamada, ''Bu yılsa THY tarihinde ilk kez, SPK mevzuatına göre hazırlanmış ilk üç aylık mali sonuçlara göre vergi öncesi kar elde etti. Petrol fiyatlarındaki artışa ve düşük seyreden kura rağmen ortaya çıkan kar, verimliliğin bir göstergesi... Yolcu sayısının ve doluluk oranının artması da karın ortaya çıkışında önemli bir etken olarak değerlendiriliyor'' ifadelerine yer verildi. 
     THY'den, Nisan ayında İMKB'ye gönderilen açıklamada da, Ocak-Mart döneminde şirketin tarihinde ilk defa 2005 yılının ilk çeyreğinde yüzde 68.9 seviyesinde yolcu doluluk oranına ulaştığı belirtilmiş, yolcu sayısının ise yüzde 22.6 artarak 2 milyon 416 bin yolcudan ortaklığın tarihinde ilk defa 2 milyon 961 bin yolcuya yükseldiği ve ilk çeyrek sonuçları açısından yolcu sayısında yeni bir rekor kırıldığı ifade edilmişti. 
     
</TEXT>
</DOC>
