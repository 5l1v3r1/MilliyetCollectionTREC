<DOC>
<DOCNO> 399728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sontur01.html </URL>
<DATE> 2005/12/01/ </DATE>
<TIME> 03.10 </TIME>
<AUTHOR>  </AUTHOR>
<HEADLINE>
İstanbul Büyükşehir'in 2006 yılı bütçesi 3 milyar 200 milyon YTL 
</HEADLINE>
<TEXT>

     İstanbul Büyükşehir Belediyesi'nin 2006 mali yılı bütçesi, oylamaya katılan 291 meclis üyesinin oy birliğiyle kabul edildi. 
     Meclis 2. Başkanvekili Ahmet Selamet başkanlığında toplanan Büyükşehir Belediye Meclisi'nde, şahıslar adına konuşmaların ardından 3 milyar 200 milyon YTL'lik 2006 yılı bütçesi oylandı. 
     291 üyenin katıldığı oylamada, bütçe oy birliğiyle kabul edildi. 
     Meclis'te tekrar söz alarak eleştirileri yanıtlayan Büyükşehir Belediye Başkanı Kadir Topbaş, İstanbul ile ilgili her kararın Belediye Meclisi'nden çıktığını ve meclis adına hiçbir birimin karar almadığını belirterek, İstanbul Metropoliten Planlama ve Kentsel Tasarım Merkezi'nde yapılan planların da ancak meclis tarafından onaylanması halinde bir anlam ifade edeceğini söyledi. 
     Kamu Mali Yönetimi ve Kontrol Kanunu gerekçe gösterilerek Şehir Tiyatroları'nın 1 Ocak 2006 tarihinden itibaren katma bütçeli sanat kurumu olma statüsünden çıkarılmasıyla ilgili eleştirileri de yanıtlayan Topbaş, ''Yapılan düzenleme yasal zorunluluk gereği. Yoksa Şehir Tiyatroları'nı ortadan kaldıracak, onların çalışmalarını akamete uğratacak bir çalışma değil'' dedi. 
     Topbaş, Şehir Tiyatroları'nın bütçesinin 16 milyon YTL'den 19.2 milyon YTL'ye çıktığını, bunun da tiyatroya desteğin göstergesi olduğunu, ayrıca özel tiyatrolara da onurlu bir destek vermek için çalışma yaptıklarını söyledi. 
     Okullarda başarılı olan ve tiyatroyu seven öğrencilere yönelik bir kültür otobüsü hazırlayarak, bu öğrencilerin okullardan alınıp tiyatrolara götürülmesini planladıklarını ifade eden Topbaş, bunun da bu tiyatrolara verilecek doğru bir destek olduğunu kaydetti. 
     Topbaş, Sulukule'nin de yerinde rehabilite edilerek, orada yaşayanların tekrar orada barındırılması görüşünü savunduğunu, ancak o kadar nüfusu barındıracak bir inşaat alanı o bölgede oluşturulamayacağı için bir kısmının başka bir yere taşınacağını söyledi. 
     Avcılar'da heyelan bölgesindeki vatandaşların mağduriyetlerini gidermek için KİPTAŞ aracılığıyla konut yapılması konusunu Başbakan Recep Tayyip Erdoğan'a ilettiğini ifade eden Topbaş, çalışmaların devam ettiğini kaydetti. 
     Kadir Topbaş, çalışmalarına verdikleri destekten dolayı tüm Meclis üyelerine teşekkür etti. 
     
</TEXT>
</DOC>
