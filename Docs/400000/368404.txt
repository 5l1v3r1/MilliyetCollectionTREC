<DOC>
<DOCNO> 368404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sonspo24.html </URL>
<DATE> 2005/08/09/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Denizlispor Sahaya 3 puan kazanmak için çıkacağız... 
</HEADLINE>
<TEXT>

     Denizlispor Futbol Şubesi Sorumlusu Turgut Dalaman, Beşiktaş maçına 3 puan için çıkacaklarını söyledi. 
     Dalaman, kulüp basın sözcüsü Hasan Kıbrıslıoğlu ile birlikte düzenlediği basın toplantısında, ligde yapacakları tüm maçlara 3 puan parolasıyla çıkacaklarını, Beşiktaş karşılaşmasının da kendileri için diğerlerinden bir farkı olmadığını belirtti. 
     Beşiktaş'a geçen sezon 9 kişiyle yenilmelerinin sansasyon olduğunu hatırlatan Dalaman, ''Bu sezon ise Ersen Martin'in transferiyle ilgili de bazı olumsuzluklar yaşandı. Bunlar önemli değil. Sahaya 3 puan kazanmak için çıkacağız. Kazanarak geçen yılın rövanşını da almak istiyoruz'' dedi. 
     Transfer çalışmasıyla ilgili bir soruyu da yanıtlayan Dalaman, Polonyalı Piotr Brozek ile her konuda anlaştıklarını, ancak kulübüyle bonservis konusunda bir pürüz bulunduğunu, Brozek olmasa bile sol kanada mutlaka bir futbolcu alacaklarını ifade etti. 
     
     PANKART AÇTILAR 
     Bu arada, Dalaman ve Kıbrıslıoğlu, uzun bir aradan sonra Atatürk Stadı'nın önemli bir bölümünü dolduran taraftarlara pankart açarak teşekkür ettiler. 
     Basın sözcüsü Kıbrıslıoğlu, Ankaraspor maçını 6 bin 837 seyircinin izlediğini, bu karşılaşmadan 40 bin 172 YTL hasılat elde ettiklerini belirterek, ''Daha sonraki maçlarda taraftar sayısının artacağına inanıyoruz'' diye konuştu. 
     Öte yandan, yeşil-siyahlı takımda Beşiktaş maçının hazırlıklarına başlandı. Futbolcular, teknik direktör Giray Bulak yönetiminde Zafer Katrancı Tesisleri'nde ilk çalışmasını yaptı. 
     
</TEXT>
</DOC>
