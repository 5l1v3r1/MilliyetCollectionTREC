<DOC>
<DOCNO> 354961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/siyaset/siy01.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez bayrak jesti 
</HEADLINE>
<TEXT>


Org. Duvas, Atina Harp Okulu'nda yaşanan 'Türk bayrağı yırtma' krizinin ardından Yunanistan'a gelen Büyükanıt'a asılı 2 Türk bayrağını işaret ederek, "Az bile" dedi 

Taki Berberakis - Atina 


Kara Kuvvetleri Komutanı Orgeneral Yaşar Büyükanıt'ın resmi Yunanistan ziyaretiyle Atina'da dün "ilkler dizisine" imza atıldı. Yunan Kara Kuvvetleri Komutanı Orgeneral Nikolaos Duvas, karşılama sırasında Büyükanıt'a asılı 2 Türk bayrağını göstererek, 'Az bile' dedi. 
Atina, resmen ağırlanan ilk Türk komutan olan Büyükanıt onuruna Yunanistan Savunma Bakanlığı'nda resmi tören düzenlendi. Duvas'ın sıcak karşılamasından sonra, Büyükanıt kırmızı halıda yürüyerek şeref kıtasını denetledi. Ardından iki komutan Türk ve Yunan bayraklarının yanındaki yerlerini aldı ve Yunanistan Deniz Kuvvetleri bandosu ilk kez Savunma Bakanlığı içinde Türk milli marşını çaldı. Büyükanıt, Atina merkezindeki Sindagma meydanında bulunan "Meçhul Asker" anıtına da bir çelenk koydu. 
Büyükanıt, Yunan Savunma Bakanı Spilios Spiliotopoulos, Genelkurmay Başkanı Oramiral Panayotis Hinofotis ve Duvas ile ikili görüşmeler yaptı. 

'İyi komşuluk istiyoruz' 
Elefterotipiya gazetesi, Büyükanıt'ın kendisini karşılayan Yunan muadili Duvas'a, "Tarih yazıyoruz" dediğini öne sürdü. 
Yunan TV ve radyo kanalları da Spiliotopoulos'un, Büyükanıt'a Türk Hava Kuvvetleri'nin Ege'deki faaliyetini gündeme getirdiğini, Büyükanıt'ın da "Türkiye ile Yunanistan arasında işbirliği ve iyi komşuluk istiyoruz" dediğini iddia etti. 
Atina'daki Türk gazeteciler ile de sohbet toplantısı düzenleyen Büyükanıt, Atina'da gördüğü karşılama ve ağırlamadan "çok memnnun" olduğunu belirterek, "Yunan meslektaşım büyük bir misafirperverlik gösteriyor, her şey olağanüstü, insanlar adeta çırpınıyor" dedi. 
Büyükanıt, Türk ve Yunan kara kuvvetleri komutanları olarak yaptıkları görüşmelerde, "İşbirliğimiz nasıl gelişir arayışı içindeyiz, bir günde mucize olmaz, ancak görüşmenin faydası var" ifadesini kullandı. 

FIR sorunu 
İki ülke silahlı kuvvetleri arasında harp öğrencisi gidiş gelişi gibi güven artırıcı önlemler oluşturulduğunu vurgulayan Büyükanıt, nisanda Atina Harp Okulu'nda Türk öğrenciler ağırlanırken, meydana gelen "Türk bayrağını yırtma" olayıyla ilgili, "kurumsal bir olay değil, kişisel girişim, faili bulundu, çok açık özür dilendi" diye konuştu. 
Büyükanıt, Yunanistan'la yaşanan 'FIR sorunu'yla ilgili de gazetecilere şunları söyledi "FIR hattı uçuş malumat bölgesidir, sivil uçaklarla ilgilidir, devlet uçakları burdan geçerken, uluslararası kurallar gereği bir bildirim yapma durumunda değildir. Oysa Yunanistan, FIR hattından geçen, Ege'nin uluslararası sularında eğitim yapmak için çıkış yapan uçakların Ege'ye girişini ihlal olarak görüyor. Bunun uluslararası hukuka dayanağı yoktur" dedi. 

'PKK'yla silahlı mücadele sürecek' 

Büyükanıt'ın, Atina'daki Türk gazetecilerle yaptığı sohbette, PKK da gündeme geldi. "PKK'ya operasyonlar dursun" şeklinde içte ve dışta duyulan seslerden "çok rahatsız olduklarını" vurgulayan Büyükanıt, "Dağda piknik yapmıyoruz" dedi. PKK'ya karşı silahlı kuvvetlerin "mücadeleye kararlı olduğunun" altını çizen Büyükanıt, Türkiye'nin patlayıcı madde deposu olmaya başladığını kaydederek, "Teröristlerin çantalarında, ekmek taşır gibi, C4 var. Bu çok ciddi bir tehdit" diye konuştu. Büyükanıt şöyle devam etti "Operasyonlar dursun, genel af ilan edilsin, Öcalan affedilsin. Türkiye'de aklı başında kimse bu isteme 'evet' diyemez. Binlerce şehidimizin kemiği sızlar. Operasyon yapıyorsak, o operasyonu yapma ihtiyacı var demektir." 


</TEXT>
</DOC>
