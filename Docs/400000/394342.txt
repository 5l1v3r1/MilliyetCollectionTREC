<DOC>
<DOCNO> 394342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun22.html </URL>
<DATE> 2005/11/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Afganistan'da genel seçim sonuçları kesinleşti... 
</HEADLINE>
<TEXT>

     Afganistan'da genel seçimlerin sonuçlarının kesinleştiği bildirildi. 
     Seçim Komisyonu sözcüsü Bahin Sultan Ahmed, AP'ye yaptığı açıklamada, ''Bütün sayımları tamamladık'' dedi. 
     Kazanan adayların kesin listesi, Seçim Komisyonu'nun internet sitesinde yayımlandı. 
     18 Eylül'de yapılan seçimin sonuçları, yolsuzluk ve benzeri itirazlar nedeniyle oy sayımlarının uzaması nedeniyle şimdiye kadar kesinleştirilememişti. 
     Kazanan adayların tamamına yakını bağımsız aday olduğu için Meclis'te kimin çoğunluk sağladığını belirlemek zor olsa da Batılı diplomatlar ve siyasi gözlemciler, Devlet Başkanı Hamid Karzai'yi destekleyen milletvekillerinin çoğunluğu sağladığını belirtiyor. 
     Önde gelen bir yazar ve siyasi yorumcu olan Ali Amiri, hükümetin Meclis'te yüzde 50'den fazla desteğe sahip olduğunu kaydederek, ''Bazı küçük muhalefet grupları var, ama hiçbiri Karzai'ye meydan okuyacak kadar büyük değil'' dedi. 
     249 üyeli meclise 68 kadın milletvekili girerken, kadın milletvekillerinden bazılarının Meclis üyelerinin dörtte birinin kadınlara ayrılması nedeniyle milletvekilliğini kazandığını, ancak bazılarının kotaya gerek kalmadan da milletvekili seçilebilecek kadar yüksek oy aldığı belirtildi. 
     
</TEXT>
</DOC>
