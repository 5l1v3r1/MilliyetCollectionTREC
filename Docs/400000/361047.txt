<DOC>
<DOCNO> 361047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/soneko56.html </URL>
<DATE> 2005/07/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Erdoğan Bizim hesabımız halkladır, ülkenin kalkınmasıyladır 
</HEADLINE>
<TEXT>

     Başbakan Recep Tayyip Erdoğan, ''bizim hesabımız halkadır, ülkenin kalkınmasınadır, çünkü bu ülke buralarda kalamaz, kalmamalıdır'' dedi. 
     ''Niye biz 20. sırada olalım'' diyen Başbakan, Türkiye'nin daha ileriye gitmesi yanında, ''süratle ilk 10'un içinde yerini alması gereken bir ülke'' olduğunu bildirdi. 
     Erdoğan, bu dinamizmin Türkiye'de bulunduğunu anlatırken, ''bunu başarırız, onun için size büyük işler düşüyor. Elele olacak, omuz omuza olacak ama bu işi başaracağız'' şeklinde konuştu. Başbakan Erdoğan, ASO Meslek komiteleri 2. Toplantısı'nda yaptığı konuşmada, Uzakdoğu malları ile ilgili yapılan eleştirilerin haklı olduğunu, ancak bunlar için de belli bazı kurallar konulduğunu ve getirilen tedbirlerle birlikte, girişi engellemenin yollarının arandığını kaydetti. 
     
     BÜROKRATİK OLİGARŞİ 
     Bu kapsamdaki sorunların, Türkiye'nin taraf olduğu Dünya Ticaret Örgütü anlaşmaları çerçevesinde, AB mevzuatının titizlikle uygulanması ve piyasada da ilgili birimlerin piyasa gözetimine ağırlık vermesi ile önlenebileceği kanaatinde olduğunu ifade eden Erdoğan, şunları kaydetti 
     ''Sürdürülen politikalar ve yapısal reformlar, hedeflere ulaşmanın yanında makroekonomik istikrarın sağlanması ve sürdürülmesinde de önemli rol oynayacaktır. Türkiye ekonomisinde özel sektör faaliyetlerinin güçlendirilmesi, hükümetin genel makroekonomik istikrar programındaki temel unsurlardan biridir. Biz devleti bu işin içinden çekerek, özel sektörle bu işi sürdürmek ve sürekli olarak özel sektörün yanında yer almasının vaadini zaten yapmış bir hükümetiz. Burada bize düşeni her zaman yapacağımızı söyledik, söylüyoruz. 
     Tabii ki bir mücadele burada vereceksiniz, alışkanlıklar var, bunları dağıtıyorsunuz, kolay değil bu. Öyle alışkanlıklar var ki bunları aşmak öyle kolay değil, adeta örf haline gelenek haline gelmiş...Belki biz de dışarıdayken bu iş neden olmasın diyorduk ama işin içine girdik bir baktık ki maalesef üzerine gitmediğiniz zaman, 50 dereden 50 türlü su getiriyor size. Onun için diyorum bürokratik oligarşi...Bu oligarşik yapının aşılması lazım.'' Bürokratların iyi niyetinden hiç endişesi olmadığını ama bu işi kolaylaştırmak zorunda olduklarına işaret eden Başbakan, ''yani bürokrat yokuşa süren değil, yokuşu inişe döndürendir. Bu başarıldığı zaman, ülke aydınlık yarınlara çok daha çabuk çıkacaktır. Yoksa bugün git yarın gel mantığı ile bu olmaz.. Böyle başaramayız bunu'' şeklinde konuştu. 
     
     DOĞRUDAN YABANCI SERMAYE 
     Başbakan Erdoğan, doğrudan yabancı yatırımların bu süreçte çok önemli rol oynayacağını vurgularken, ''hiç şüpheniz olmasın. Ülkenin rekabet gücünü, pazar gücünü artıracaktır. Bundan endişe etmeyin, bu konuda rahat olun'' dedi. 
     Gelişmiş ülkelerin de bunu böyle başardıklarını, doğrudan yabancı sermaye girişinde halen Türkiye'nin potansiyel seviyesine ulaşamadığını söyleyen Başbakan, şöyle devam etti 
     ''Bu nedenle yerel iş ve istihdam fırsatları kısıtlı kalmıştır. Şurası bir gerçektir ki Türkiye uluslararası yabancı sermaye akımından henüz yeterince pay alamamaktadır. Ülkemizin potansiyeli göz önüne alındığında Türkiye'ye fiilen giren yabancı sermaye miktarının çok düşük kaldığı görülmektedir. Bunda ekonomik dalgalanmalar ve yaşanan krizlerin de şüphesiz büyük etkisi bulunmaktadır, bununla birlikte son dönemde hükümetimizin uyguladığı ekonomik program ve gerçekleştirilen yapısal dönüşüm sonucu Türkiye bir istikrar yakalamıştır. Önümüzdeki dönem daha fazla yabancı sermaye girişi konusunda önemli hareketler yaşanacağını kuvvetle muhtemel görüyoruz. 
     Bizim bu noktada çok daha dinamik bir noktada olmamız lazım. Bunlar ayrı bir heyecanı, dinamizmi ülkemize inşallah kazandırsınlar. geçen sene 2.5 milyar dolar...'' Ülkenin gelişmesi ve toplumsal refahın sağlanması amacıyla yeni yatırımlara kesinlikle ihtiyaç olduğunu anlatan Başbakan, bu yatırımların özendirilmesi ve sürdürülmesi için, yatırım ortamının iyileştirilmesi ve rekabetçi duruma getirilmesinin şart olduğunu bildirdi. 
     Doğrudan yabancı sermaye yatırımlarının, kronik kaynak sorunlarının giderilmesinde de ''en güvenilir'' çözümlerden biri olduğunu belirten Başbakan, ''hükümetimiz bu gerçekten hareketle, Türkiye'de yatırımın ve yabancı sermaye girişinin önündeki engeller kaldırmak için önemli düzenlemeler yaptı ve bundan sonra da yapmaya devam edeceğiz'' dedi. 
     
     VERGİ İNDİRİMİ 
     Başbakan, bu kapsamda vergi rejimi konusunda, hükümet olduklarından beri vergide azaltmalara gittiklerini söyledi. 
     ''Gelir ve kurumlar vergisi oranlarında indirim süreci, inşallah bütün dengeleri ile uyumlu olarak bu defa devam edecektir'' diyen Başbakan, buna paralel müteahhitlik sektöründe hakediş bedelleri üzerinden kesilen yüzde 5 oranındaki stopaj vergisinin yeniden gözden geçirilerek, indirime tabi tutulacağını bildirdi. 
     Başbakan, bunların hepsini, kazandıkları güç nispetinde yavaş yavaş girişimcinin lehinde kullanmaya çalıştıklarını anlatırken, ancak burada ekonomik programdan, mali disiplinden taviz vermeye kalkılırsa, bir yanlışa girilirse, ifade edilen dengelerin tutturulmasının mümkün olmadığına dikkati çekti. Erdoğan, devamla şöyle konuştu 
     ''Her zaman sizlerle beraber olan, her zaman sizin gücünüzü kendi gücü olarak bilen bir hükümet işbaşındadır. Bürokratik işlemlerin azaltılması, gümrük işlemlerine etkinlik sağlanması alanlarında önemli ilerlemeler sağlandı. Bunu yeterli görmüyoruz bundan da çok şikayetçiyiz onu da söyleyeyim. Öte taraftan Ar-ge yatırımlarının artırılması, alt yapının iyileştirilmesi, özelleştirmeye hız verilmesi ve kobi'lerin desteklenmesi gibi çok yönlü uygulamalarla yatırım ortamının iyileştirilmesine bu dönemde ciddi imkanlar sağlandı. 
     Biz Tübitak'a 450 trilyon ayırdık. Bundan sizlerde istifade edebilirsiz, üniversiteler hatta lisedeki öğrenciler bile bundan istifade etme imkanına sahip. Ama görüyoruz ki bu konuda ciddi manada gelen proje, hemen hemen yok noktasında. Lütfen Tübitak'a müracaatla bunları yapın.'' 
     
     ARA ELEMAN SIKINTISI 
     Ara eleman ihtiyacı konusuna değinen Başbakan, bu konuda ciddi manada sıkıntı olduğunu vurgularken, şunları söyledi 
     ''Şimdi meslek liseleri cazip hale gelse bu sıkıntılar yaşanır mı Ama maalesef hep başka şeyler düşünmek suretiyle, bunların önü kesiliyor. Acımasızca. Dünyada gelişmiş ülkelerinde meslek liselerinin oranı yüzde 65, düz lise oranı yüzde 25-30 bizde tam tersi niye Cazibesi yok onun için. Şu anda maalesef bu sıkıntı devam etmekte, direnenler var. Biz MEB olarak bu meslek liselerine ağırlık vermeye başlıyoruz. 
     Üniversite sanayi işbirliği kapsamında bugüne kadar toplam 18 adet teknopark kuruldu ve bunların 9 tanesi fiilen çalışmaktadır. Diğer 9 adeti kuruldu filen çalışma aşamasına gelmedi henüz.'' 
     
     İŞSİZLİĞİ ÇÖZME GAYRETLERİ 
     Bu çalışmalarla, vatandaşın refah ve mutluluğunun artırılması için, özellikle işsizliği çözmeye yönelik bir gayret içinde olduklarını belirten Başbakan Erdoğan, ''en önemli handikabımız da tabiiki.. Bunu başarmamız gerekiyor. Bunun için sizlerin, gerek hizmet sektöründeki gelişmeler, gerekse tarımsal endüstri önem arz ediyor. Tarım hayvancılık ciddi önem arz ediliyor, bu toplumun ortak bir derdi'' ifadesini kullandı. 
     
</TEXT>
</DOC>
