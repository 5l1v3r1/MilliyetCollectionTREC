<DOC>
<DOCNO> 376408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/soneko28.html </URL>
<DATE> 2005/09/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Zorlu Tüpraş'ın fiyat öncekinden yüksek olacak 
</HEADLINE>
<TEXT>

     Hasan TÜRKAN AA 

Zorlu Holding Yönetim Kurulu Başkanı Ahmet Nazif Zorlu, Tüpraş'ın özelleştirilmesi ihalesinde 12 Eylül Pazartesi günü yapılacak olan nihai görüşmeler ile açık artırma konusunda, ''Tüpraş'ın fiyatını piyasalar belirleyecek ama fiyat öncekinden yüksek olacak'' dedi. 
     IFA 2005 Fuarı'nda yer alan Vestel'in Berlin'deki Adlon Kempinski Otel'de düzenlenen gala yemeğine katılan Zorlu, burada gazetecilere açıklamalarda bulundu. 
     Zorlu, son yıllarda Zorlu Holding'in çeşitli alanlarda yaptığı yatırımları anlatarak, şunları kaydetti 
     ''Yaptıklarımız, yapacaklarımızın teminatıdır. Yaptıklarımızı ülkemiz için yaptık, laf olsun diye bunları söylemiyoruz. Ülkemize olan inancımızı, güvenimizi hiçbir zaman kaybetmedik. İnsanlara iş sahaları oluşturmak zorundayız. Biz de bunu kendimize görev edindik ve bunu yerine getirmek için elimizden geleni yapıyoruz.'' Acımasız bir ekonomik savaş ve rekabetin yaşandığını ve kendilerinin de bu savaşta mücadele ettiklerini anlatan Zorlu, şöyle devam etti 
     ''Biz emin adımlarla ilerliyoruz. Rusya'da yatırımlar yaptık. Almanya, Fransa ve İngiltere varız. Bunun yanında Türkiye'de yatırımlar yapıyoruz. Bunlar köprünün birer ayağı. Bazı şirketler satın alarak bünyemize kattık. Karşımıza çıkan fırsatları değerlendiriyoruz. İşimize gelirse satın alıyoruz, olmazsa kendimiz o ülkede sıfırdan başlıyoruz. Bunun için gerekli altyapıya sahibiz. Biz artık belli bir olgunluğa geldik. Yarışlarda bir çizgi vardır, biz o çizgiyi artık geçtik. IFA'daki standımızda yeni teknoloji ürünleri sergileniyor. Gelenler hayranlıkla izliyor.'' 
     
     SORULARI YANITLADI 

     Basın mensuplarının sorularını da yanıtlayan Zorlu, özelleştirmeler konusundaki bir soru üzerine, Maliye Bakanı Kemal Unakıtan'ın ''parayı veren düdüğü çalar'' şeklinde bir ifade kullandığını hatırlatarak, ''Paran varsa istediğin yerde, istediğini alırsın. Ben Almanya'ya gelip istediğimi satın alabiliyorsam, yabancılar da gelip benim ülkemden alabilirler. Globalleşmeyi sonuna kadar savunuyorum'' dedi. 
     Zorlu, Türkiye'nin son 3-4 yılda büyük mesafe kat ettiğini de vurgulayarak, şöyle konuştu 
     ''O gün neredeydik, şimdi neredeyiz Yabancı yatırımcı güvenip ortak olmaya gelmiyordu. Biz diyoruz ki kimseyle evlilik yapmayız . O zaman evde kalırsın. Bugün artık gelecek kaygımız yok, yarın ne olacağız demiyoruz. Artık herkes Türkiye'de bir şeyler almak istiyor. Demek ki Türkiye'ye bir güven geldi. Tek başına bir iktidar var ve uluslararası alanda güveni sağlamış. Şirketlerin değeri artmış. Benim bir şirketimin değeri bir bina değeri bile değilken, bugün 4-5 misli oldu. Satmam derseniz kimse de almaz ve elde kalır. Evde kalmadan kocaya gideceksin veya hanımı alacaksın.'' 
     
     ''ÖNCELİĞİMİZ TÜPRAŞ'' 

     Özelleştirme sürecinde yer almak istediklerini ifade eden Zorlu, ''Bundan iki sene önce Tüpraş ihalesine girdik. Bir çok katılımcı vardı. İki kişi kalmıştı ve bize nasip olmuştu. Ama tabii sonradan iptal oldu, saygıyla karşılıyoruz. Şimdi tekrar Tüpraş'a teklifimizi verdik. Tabii ki bu nasip işi. Biz de kendi kafamızdaki düşüncelerimize göre ihaleye katıldık. Süreç devam ediyor'' dedi. 
     Zorlu, Tüpraş'ın yeni fiyatının nasıl olacağına yönelik bir soru üzerine de şu yanıtı verdi 
     ''Tüpraş'ın fiyatını piyasalar belirleyecek. Bizim bunu belirlememiz mümkün değil. Bundan dört sene önce kurumların veya malın değeri bugünkünden çok düşüktü. Biz Tüpraş'a daha önce en yüksek fiyatı verdik. Bugün Türkiye'ye karşı büyük bir talep var ve fiyat öncekinden daha yüksek olacak. Daha önce yapılan blok satışta da bunu gördük. Pazartesi günü de kendi kesemize, boyumuza göre, biz de Tüpraş ihalesi sürecinde olacağız.'' Erdemir ihalesine girip girmeyecekleri yönündeki bir soru üzerine de Zorlu, ''Artık burada manevi durumu da göz önüne almamız lazım. Bunu karşılayabilir miyiz, onun değerlendirmesini yapmalıyız. Biz çeşitli ihalelere giriyoruz, ama şimdilik birinci önceliğimiz Tüpraş'' şeklinde konuştu. 
     
     ''VESTEL İÇİN GÖRÜŞMELERE AÇIĞIZ'' 

     Zorlu, Vestel'in satışına ilişkin iddialar konusundaki soruya da şu yanıtı verdi 
     ''Dedikodular yapılıyor. Ama bir talipli çıkar, biz de beğenirsek neden olmasın Biz diyoruz ki bu şirketi büyütelim kendi ülkemizin bir değeri olsun ama biz her şeye açığız. Bu konuda gelene git demeyiz. İşimize geldiği anda her an her şeyi yapabiliriz. Bundan kimsenin şüphesi olmasın. 
     Zamanında teklifler geldi. Bizimle görüşenler oluyor, olacaktır da. Ama bir sonuca varmadan bunu konuşmamız borsa açısından doğru değil. Gelsin yabancı bize ortak olsun. Buna hepimiz seviniriz. Görüşmelere açığız. Yeni yatırımlar için görüştüklerimiz var, ama bu Vestel'in isim hakkının satışı değil.'' 
     
     ''ZEYTİNLİK ADASI'NA DİSKO YAPMAYACAĞIZ'' 

     Zorlu, turizm alanındaki yatırım planları ve Zeytinlik Adası'na ilişkin soruyu da şöyle yanıtladı 
     ''Turizmde tekrar reel sektör ve sanayide olduğu gibi yatırımlarımız olacaktır. Her şeyin iyisini yaparak, adım adım ilerleyeceğiz. Düşündüğümüz bazı şeyler var. Güzel şeyler düşünüyoruz. Zeytinlik Adası'yla ilgili kafamızda bir şeyler var, ama daha net bir plan oluşmadı. Araştırıyoruz, güzel bir konsept çıkar. Oraya götürüp disko yapmayacağız. Ülke yararına bir şeyler yapacağız. 
     Taş taş üstüne koymaya çalışıyoruz. El dokuma tezgahıyla başladık, bugün 30 bin kişiye iş veriyoruz. Bundan ülke yarar mı, zarar mı görüyor Bunlara bakalım. Başkalarının ne dediğine bakmıyoruz. Yunan adaları çorak yerde turist çekiyor. Bizim her şeyimiz var, ama birbirimizi çekiştirmekten, dedikodu yapmaktan iş yapamıyoruz. Bırakın insanlar iş yapsın. Gelecek kuşaklar da rahat etsin. Paris bugün 60 milyon turist çekiyor. Biz hala samanlık yapmaya devam mı edeceğiz '' Tekstil alanındaki yatırımlarına da değinen Zorlu, Sisley ve Benetton'la lisans anlaşması yaptıklarını hatırlatarak, Avrupa'nın çeşitli ülkelerinde, önümüzdeki bir yıl içinde 40 yeni ev tekstili mağazası açacaklarını sözlerine ekledi. 

     
</TEXT>
</DOC>
