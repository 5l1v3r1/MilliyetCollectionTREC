<DOC>
<DOCNO> 374139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo28.html </URL>
<DATE> 2005/08/30/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Federasyon Sembolik oranlı damga vergisi tartışması sona ermiştir 
</HEADLINE>
<TEXT>

     Futbol Federasyonu, basında yer alan bazı kulüplerle ilgili, sembolik oranlı Damga Vergisi tartışmasının sona erdiğini, Maliye Bakanlığı’nın verdiği söz doğrultusunda yasanın önümüzdeki dönemde çıkması durumunda tüm bu tartışmaların bir daha gündeme gelmeyeceğini açıkladı. 
     Federasyondan yapılan yazılı açıklamada, Maliye Bakanlığı’nın üst düzey yetkililer ve kulüp başkanlarının bu yılın Nisan ayında, Maliye Bakanlığı’nda damga vergisi konusunu da kapsayan toplantıda, yüzde 0,75’lik sembolik bir oranda alınmakta olan damga vergisi ile ilgili şikayetlerin de ele alındığı ve konunun çıkacak ilk yasaya bir madde olarak eklenmesine karar verildiği, aynı toplantıda yasanın yürürlük tarihinin de 2005 yılı ilk transfer periyodunu kapsayacağı, yasanın çıkmasında gecikme olsa bile, yasanın yürürlük tarihinin buna uygun şekilde düzenleneceğinin ifade edildiği belirtilerek, şu görüşlere yer verildi 
     "Buna istinaden, bazı kulüplerimizin ’Yasa ile sözleşme damga vergisinin transfer dönemi itibariyle kalkacağı’ düşüncesi ile uygulama yaptıkları görülmektedir. Bu uygulamanın kulüplerimizin kendilerine Maliye Bakanlığımızca verilen taahhütten kaynaklandığı ortadadır. Buna rağmen, olay basınımızda, ödenecek vergi oranının yüzde 1 dahi olmamasına rağmen, ’vergi kaçırma’ şeklinde yer almıştır. Bu ifadenin uygun bir ifade olmadığı açıktır. 
     Futbolculara yapılan ödemelerde, esas olan vergi Gelir Vergisi’dir. Olaya, bu yönüyle bakıldığında, basında adı geçen kulüplerimiz, futbolcularına ödedikleri tutarı, gerçeğe uygun şekilde defterlerine geçirmiş ve gelir vergisini gerçek tutar üzerinden tahakkuk ettirmişlerdir. Haberin basına yansıyan şeklinde, örneğin ’1 trilyon lira yerine 10 milyar lira üzerinden gelir vergisi tahakkuk ettirilmiş’ şeklinde bir ifade vardır. Bu ifade de kesinlikle doğru değildir. Kulüpler, gerçek ödeme tutarı üzerinden Gelir Vergisi’ni tahakkuk ettirmişlerdir. 
     Yukarıda da belirtildiği gibi, olay Damga Vergisi ile ilgilidir. Damga Vergisi oranı ise yüzde 0,75’dir. Bu orandaki verginin ödenmemesinde ise kesinlikle bir art niyet söz konusu değildir. Maliye Bakanlığı üst düzey yetkililerinin, kulüplerin vergi oranları ile ilgili özel toplantıda sözleşmelerdeki damga vergisinin ’2005 yılı transfer dönemi itibariyle kaldırılacağı’ yönünde verdikleri söze istinaden damga vergisi ile ilgili bir eksiklik söz konusu olmuştur. 
     Bu eksikliği gidermek ve bir yanlış anlaşılmadan kaynaklanan uygulamaya bir çözüm bulmak üzere federasyon nezdinde yapılan görüşmede, sembolik orandaki bu verginin ödenmesi ve bu konudaki tartışmalara son verilmesi hususunda görüş birliğine varılmış, kulüplerimiz de buna uygun beyanname vereceklerini ifade etmişlerdir. 
     Sonuç olarak, basında yer alan bazı kulüplerle ilgili, sembolik oranlı damga vergisi tartışması sona ermiştir. Maliye Bakanlığımızın verdiği söz doğrultusunda yasanın önümüzdeki dönemde çıkması durumunda tüm bu tartışmaların bir daha gündeme gelmeyeceği açıktır." 
     
</TEXT>
</DOC>
