<DOC>
<DOCNO> 379714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/19/son/sonspo12.html </URL>
<DATE> 2005/09/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İspanya'da Barcelona ve Real Madrid haftayı yenik kapadı 
</HEADLINE>
<TEXT>

     İspanya Birinci Ligi'nin La Liga güçlü takımlarından Barcelona ve Real Madrid haftayı yenik kaparken, İtalya'da Juventus, Almanya'da Bayern Münih, İngiltere'de de FC Chelsea liderliğini korudu. 
     La Liga'da geçen yılın şampiyonu Barcelona, ligin 3. haftasında deplasmanda Athletico Madrid'e 2-1 yenilerek 3 puandan oldu. 
     Sezona birçok ünlü transferle hazırlanan Real Madrid, geçen yıl olduğu gibi bu yıl da Avrupa Şampiyonlar Ligi açılış maçında 3-0 yenildikten sonra ligdeki ilk maçında Espanyol karşısında 1-0 mağlup oldu. 
     Geçen yıl Şampiyonlar Ligi'nin ilk maçında Bayer Leverkusen'e 3-0 yenilen Real Madrid, bu maçın ardından Espanyol ile karşılaşmış ve aldığı 1-0'lık yenilgi teknik direktörün takımdan ayrılmasına neden olmuştu. 
     Milli futbolcu Nihat Kahveci'nin takımı Real Sociedad, deplasmanda Real Mallorca'dan 5-2 gibi farklı bir yenilgi aldı. Lig liderliğine ise Alaves deplasmanından 3 puanı 4-3'lük galibiyetle ayrılan Getafe oturdu. 
     
     İTALYA 

     İtalya Birinci Ligi'nde Serie A son şampiyon Juventus, 3. haftayı lider kapadı. 
     Sahasında Ascoli ile karşılaşan Juventus, 2-1'lik galibiyet elde ederken, puanını da 9'a çıkardı. Fenerbahçe'nin Avrupa Şampiyonlar Ligi E Grubu açılış maçında 3-1'lik yenilgi aldığı AC Milan, deplasmanda Sampdoria'ya 2-1 yenildi ve sezonun ilk mağlubiyetini yaşadı. 
     Inter'in Lecce önünde 3-0 galip geldiği 3. haftada Lazio, Treviso'yu 3-1, Parma ise Empoli'yi 1-0 yendi. 
     
     ALMANYA 

     Almanya Birinci Ligi Bundesliga şampiyonu Bayern Münih, bu sezon ligde çıktığı 5. maçını da kazanarak liderliğini sürdürdü. 
     Geçen sezonun son 9 maçını galibiyetle kapatan Bayern Münih, sahasında Hanover 96'yı 1-0 ile geçerken, üstüste galibiyet sayısını da 14'e çıkardı. 
     Ümit Davala'nın takımı Werder Bremen, Borussia Dortmund karşısında 3-2'lik galibiyet alırken, Alpay Özalan'ın forma giydiği ve bir sarı kart gördüğü maçta FC Köln, Borussia Moenchengladbach'ı 2-1 ile geçti. 
     Gol krallığı yarışında ilk sırada bulunan Halil Altıntop, takımı Kaiserslautern'un Arminia Bielefeld ile golsüz berabere kaldığı maçta takımına galibiyeti getirecek golü bulamadı. 
     
     İNGİLTERE 

     İngiltere Premier Ligi'nde FC Chelsea, galibiyet serisine devam ediyor. Ligde çıktığı son 6 maçta yenilgi yüzü görmeyen FC Chelsea, bu süre içinde kalesinde gol de görmedi. Son şampiyon FC Chelsea, lig ikincisi Charlton Athletic deplasmanından 3 puanı 1-0'lık skorla aldı. 
     Haftanın derbisinde son Avrupa Şampiyonlar Ligi Şampiyonu Liverpool, sahasında Manchester United ile golsüz berabere kalırken, Emre Belözoğlu'nun takımı Newcastle United, Tugay Kerimoğlu'nun ekibi Blackburn Rovers'u deplasmanda 3-0 yenerek sezonun ilk galibiyetine imza attı. 

     
</TEXT>
</DOC>
