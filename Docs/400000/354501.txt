<DOC>
<DOCNO> 354501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sontur37.html </URL>
<DATE> 2005/06/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İzmir'de çıkan orman yangını kontrol altında 
</HEADLINE>
<TEXT>

     İzmir'in Menderes İlçesi'nde, bozuk orman alanında çıkan yangın, 16 hektarda kontrol altına alındı. 
     Çile Köyü yakınlarında koru, bozuk orman ve makilik alanda çıkan yangın, Orman Bölge Müdürlüğü ekiplerinin müdahalesi sonucu, kontrol altına alındı. Yangında, 15 hektarlık bozuk orman ve 1 hektarlık koru alanının tahrip olduğu bildirildi. 
     Yangın bölgesine gelen Orman Bölge Müdürü İsmail Üzmez, ekiplerin çalışmasını koordine etti. 
     Üzmez, yangının çıkış nedeninin kesin olarak bilinmediğini belirterek, "Ancak yangının başlangıç noktasının yakınında bir anız bulunuyor. Anız yakılmasından dolayı yangının çıktığını tahmin ediyoruz. Maalesef bütün uyarılarımıza rağmen vatandaşlarımız bu tür ihmalkarlıkları yapıyorlar" dedi. 
     Üzmez, yangına 5 helikopter, 1 C-130 tanker uçağı, 9 arozöz, 2 dozer, 8 su tankeri, 5 mühendis ve 250 işçiyle müdahale edildiğini kaydederek, yangında 1 hektarlık koru ve 15 hektarlık bozuk orman olmak üzere toplam 16 hektarlık alanın yandığını bildirdi. Yangının kontrol altına alındığını, ters bir rüzgar olmazsa kısa sürede soğutma çalışmalarının tamamlanacağını ifade eden Üzmez, yanan makilik alanın, gelecek yıl tekrar kendiliğinden yeşilleneceğini söyledi. 
     İzmir'de orman alanlarının 24 saat boyunca kontrol altında tutulduğunu kaydeden Üzmez, vatandaşlardan daha duyarlı olmalarını istedi. 
     
</TEXT>
</DOC>
