<DOC>
<DOCNO> 376020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sondun29.html </URL>
<DATE> 2005/09/06/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İran, ABD'ye 20 milyon varil petrol vermeye hazır 
</HEADLINE>
<TEXT>

     İran'ın, ABD'nin güneyini vuran Katrina kasırgası nedeniyle bu ülkeye 20 milyon varil ham petrol göndermeye hazır olduğu bildirildi. 
     Devlet ajansı IRNA'nın haberine göre, İran'ın Petrol İhraç Eden Ülkeler Örgütü'ndeki OPEC temsilcisi Ali Kazımpur, Amerikalı yetkililerle yaptığı telefon görüşmesinde, Tahran'ın, Amerikan makamlarının izin vermesi halinde ivedilikle 20 milyon varil ham petrol göndermeye hazır olduğunu söyledi. 
     Kazımpur, İran'a uygulanan yaptırımların kaldırılması halinde, belirtilen miktarda petrolü ABD'ye hemen gönderebileceklerini kaydetti. 
     İran Kızılay'ı da Katrina kasırgasının yol açtığı felaket nedeniyle yürütülen kurtarma çalışmalarına katılmaya hazır olduğunu açıkladı. 
     İran Kızılay Derneği'nden ABD Kızılhaç örgütüne gönderilen mektupta, Kızılay'ın işbirliğine hazır olduğu, bölgeye kurtarma ekibi gönderebileceği ve insani yardım sağlama çalışmalarına katılabileceği belirtildi. 
     ABD, 26 Aralık 2003 tarihinde İran'ın Bem şehrinde meydana gelen ve yaklaşık 30 bin kişinin hayatını kaybettiği depremde, sivil toplum kuruluşları aracılığıyla insani yardımda bulunmuştu. 
     İran İslam Devrimi'nin ardından 4 Kasım 1979'da Tahran'daki ABD Büyükelçiliği'nin ''İmamın Çizgisindeki Öğrenciler Grubu'' üyeleri tarafından basıldığı ve elçilikte çalışan 52 kişi rehin alındığı 444 günlük rehin alma eyleminden sonra iki ülke arasındaki tüm ilişkiler kesilmişti. 
     
</TEXT>
</DOC>
