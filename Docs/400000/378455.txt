<DOC>
<DOCNO> 378455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/14/son/sontur12.html </URL>
<DATE> 2005/09/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Cenazeye çelenk göndermek, slogan atmak caiz degil" 
</HEADLINE>
<TEXT>

     
     Cem BAKIRCI ERZURUM, DHA 
     
DİYANET Din İşleri Yüksek Kurulu, cenaze namazlarında yüksek sesle tekbir getirme, alkışlama, slogan atma ve ıslık çalmanın caiz olmadığını, çelenk göndermenin israf olarak değerlendirildiğini bildirdi. 
     Diyanet İşleri Başkanlığı'nın yayınladığı derginin Eylül sayısında yer alan Dini Sorular ve Cevaplar’ bölümünde Cenazeye çelenk, çiçek, göndermenin hükmü nedir '', Cenaze’de alkış tutulması ve ıslık çalınması caiz midir '' gibi sorulara karşı komisyonun şu görüşleri açıkladığı belirtildi 
     Cenazenin ardından kabre kadar gitmek sünnettir. Cenaze merasimlerinin ölen bir Müslüman’a yapılması gereken son bir vazife olması yanında, yaşayanlara yönelik ölümü hatırlatmak, ahireti düşünerek ibret almak gibi amaçları vardır. Bu nedenle cenaze törenlerinde bağırıp, çağırmak, yüksek sesle ağlamak, ölen kişileri alkışlamak, slogan atmak, ıslık çalmak, tezahürat yapmak caiz değildir. İslam alimleri, değil bu gibi taşkınlıkları, cenaze merasimlerinde yüksek sesle tekbir getirmeyi bile hoş karşılamamışlar, mekruh kabul etmişlerdir. Bu itibarla cenaze merasiminde hazır bulunanların sükunet ve vakarla cenazeyi takip etmeleri gereklidir. Bu ölen kimseye gösterilecek saygının da bir gereğidir. Cenaze merasimlerine çelenk gönderilmesi ve kabirlere çelenk konulmasının ölüye hiç bir faydası yoktur. Bu tür harcamalar, yerinde olmadığından israftır. İsraf ise, haramdır. Bu itibarla, çelenk için sarf edilecek paranın, sevabı ölünen ruhuna hediye edilmek üzere, hayır kurumlarına veya fakirlere bağışlanması daha uygun ve dana yararlı bir davranıştır.'' 
     
</TEXT>
</DOC>
