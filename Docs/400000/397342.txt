<DOC>
<DOCNO> 397342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sonsiy01.html </URL>
<DATE> 2005/11/23/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Bütçede "türban" atışması 
</HEADLINE>
<TEXT>

     TBMM Plan ve Bütçe Komisyonu’nda, CHP ve AKP’liler arasında türban tartışması yaşandı. AKP’li Musa Uzunkaya, CHP’lilerin AİHM’nin türbanla ilgili kararını açıkladığı 10 Kasım’ın bayram ilan edilmesine ilişkin sözlerine tepki gösterirken, CHP’li Gürol Ergin, "CHP, Cumhuriyeti ve Cumhuriyetin temellerini yıkmak isteyenlerin karşısına çıkacak. CHP gerekirse başınıza gökkubeyi yıkar" diye konuştu. 
     Plan ve Bütçe Komisyonu’nda, Milli Eğitim Bakanlığı ve YÖK’ün bütçeleri görüşülürken, imam hatip okulları ve türban tartışması da yapıldı. AKP Samsun Milletvekili Musa Uzunkaya, CHP Grup Başkanvekili Ali Topuz’un AİHM’nin türban kararını verdiği 10 Kasım tarihinin bayram ilan edilmesine sözlerini anımsatarak, "AİHM’in bu kararına zil takmak yerine, sorgulamamız ve üzülmemiz gerekir" dedi. Uzunkaya, türbana siyasi simge denildiğini ancak üniversitedeki öğretim üyelerinin siyasi partilere üye olabildiklerini de belirterek, buna Toktamış Ateş’i örnek gösterdi. Uzunkaya, CHP üyesi olan Ateş’in CHP’yi eleştiren bir yazısını da komisyonda okuyarak, "Mustafa Kemal’in partisinin yüzde 18 olması mümkün değil. Mustafa Kemal’in partisi memleketin yüzde 100’üne sahipti. Demokrasi ve temel haklar hepimize lazım. Bunu savunacak olan da 80 yıllık CHP olmalı. 
     Türkiye’de bu özgürlükler konusunda ciddi bir iyileştirme yapılacaksa, CHP’li dostların buna sarılması lazım. 
     Didişerek, Türkiye olumlu bir noktaya taşınamaz" dedi. 
     Bunun üzerine CHP Muğla Miletvekili Gürol Ergin, "CHP, Cumhuriyeti ve Cumhuriyetin temellerini yıkmak isteyenlerin karşısına çıkacak. CHP gerekirse başınıza gökkubeyi yıkar. 
     Cumhuriyetin temel değerlerine karşı yapmak istediklerinizi yapamayacaksınız" diye konuştu. AKP’li Muzaffer Baştopçu, "Ne yapacak mışız " derken, CHP’li Ergin, "Başbakan Yardımcısının eşi AİHM’ye olan başvurusunu neden geri aldı. 
     Leyla Şahin davası da Türkiye Cumhuriyetine karşı açılmıştı ve Türkiye Cumhuriyeti de o davayı kazanmıştır. AB söylemi yapıyorsunuz ama siz AİHM’ye karşı çıkarak nasıl Avrupalılarla bir arada olacaksınız" diye konuştu. AKP’li Uzunkaya, "Onu bize bırak. Olumlu çıksaydı ne yapacaktınız 
     AİHM, ’Aczimendiler ellerinde bastonla gezsinler’dedi" dedi. 
     CHP Ergin, AKP hükümetinin AİHM’nin kararına karşı tavrını Yıldırım Akbulut fıkralarına benzeterek, "Türkiye Cumhuriyeti devletine karşı dava açılıyor. Sonuçta devlet kazanıyor. Devletin yönetimini elinde tutan hükümet karşı çıkıyor. Yıldırım Akbulut davalarına benziyor. Bir davayı kazanmıştı onu da temyize götürdü" diye konuştu. 
     
     ÜNİVERSİTELERİN YATIRIM BÜTÇELERİ KISILMIŞ 
     CHP Trabzon Milletvekili Akif Hamzaçebi, faizdışı fazla hedefine odaklanan hükümetin, hükümeti cezalandırmak amacıyla 2006 yatırım bütçelerinde olağanüstü kısıntıya gittiğini söyledi. Hamzaçebi, bunun için İstanbul Üniversitesi ile Gazi Üniversitelerinin bütçelerini örnek göstererek, "İstanbul Üniversitesinin bütçesi 2005 yılı için 20.7 milyon YTL iken, 2006 bütçesi 32.6 milyor YTL’ye çıkmış 
     görünüyor. Gerçek durum bu değil. Bu artışın yaklaşık 19 milyon YTL’lik kısmı üniversitenin kendi gelirlerinden yapacağı yatırım miktarı. Bunu yatırım ödeneğinden düştüğünüzde 13.6 milyon YTL’ye düşüyor. Bırakın reel artışı, nominal artış bile yok. Gazi Üniversitesi’nde de aynı durum var" dedi. Hamzaçebi, Bakan Çelik’e, Türkiye genelindeki üniversitelerin ödeneklerinden yapılan toplam kesinti miktarını da sordu. 
     
     "VAN’DA KOMPLO VAR" 
     CHP İstanbul Milletvekili Birgen Keleş de, Van Yüzüncü Yıl Üniversitesi’nde insanlık dramı yaşandığını belirterek, "Asıl rektörün değilde bu komployu hazırlayanların içeride olmaları gerekir" dedi. 
     CHP Tekirdağ Milletvekili Enis Tütüncü de, İmam Hatip okullarıyla ilgili tartışmalara değinerek, "Türkiye’nin imam valiye, imam avukata, imam öğretmene, imam dişçiye ihtiyacı yok. İmam hatipleri de, meslek teknik okullarını da yerli yerine oturtalım. Mesleki eğitim okullarının, yükseköğretimdeki yerini belirleyelim. Türban ve imam hatiplerle Türkiye’yi hiç hak etmediği bir yere sokmayalım" şeklinde konuştu. 
     AKP Kocaeli milletvekili Milletvekili Muzaffer Baştopçu da, YÖK’ü "12 Eylül’ün ürünü, yanlışlar yumağı" olarak değerlendirerek, bugüne kadar bağımsız akademisyenlerin hepsinin YÖK’ü eleştirdiklerini söyledi. Baştopçu, "YÖK sistemi, YÖK Başkanının kişiliğiyle orantılı başına buyruk hale geldi" dedi. 
     
</TEXT>
</DOC>
