<DOC>
<DOCNO> 374634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/01/yazar/altan.html </URL>
<DATE> 2005/09/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ördeklerin dünyası, eski "Celali İsyanları" ve savurtmacalar... 
</HEADLINE>
<TEXT>


Beyaz beyaz ördekler yüzüyor havuzda birkaç tanesi de siyahımsı, gri noktalı ve yeşil başlı... Arada bir başlarını havuza sokup çıkaranlar, kanatlarını açarak uçacakmış gibi rüzg rlandıranlar, birbirlerini kovalayanlar ve kendilerine özgü sesleriyle, nara atar gibi vak vak diye bağıranlar... 
Havuz, Beykoz'da eski Abraham Paşa Korusu'nun içlerindeki bahçeli bir lokantanın ortasında... Havuzun da ortasında, dev gibi ağaçların yükseldiği bir adacık ve ağaçların altında masalar... 

Sıcak yaz günlerinde Abraham Paşa Korusu, güncel tatavalarla savurtmacaların ötesinde, kendi bilinmez filmlerini yaşayan eski bir İstanbul efsanesi... 
Sağda solda piknik yapan başörtülü aileler... 
Havuzlu lokantada, miniklerini gezdiren genç annelerle büyükanneler. 
Havuzun kıyısında, ailesiyle gelip oturmuş yaşlıca bir adam, uzaktan kumandalı oyuncak bir tekne yüzdürüyor havuzda... Ördekler hiç mi hiç aldırmıyorlar, aralarında dolaşan oyuncak tekneye... 

Oh aman, ne iyi ettik de geldik Abraham Paşa Korusu'na... 
Bizim masada da, küçük bir semaver ve ellerimizle, ince belli çay bardaklarına koyduğumuz demli mi demli çaylar... 

Yüzyıllardan bu yana, eli ayağı, saçı tırnağı birbirine dolanmış Küçük Asya yaşamlarını zorlama yaratılmış bir imajın arkasına iterek, resmi tarih ve suyuna tirit piyasasız bir eğitimle, çağdaşlaştırma olanağı var mıdır 
Vardır, vardır sesleri yükselse de her gün gitgide artan bir yığın tümörleşmiş kepazelik dökülüyor ortalığa... 

Nedense kuvvet şurubu gibi, bir övünme şurubuna çevirdiğimiz Osmanlı tarihi, gerçekte tam bir anarşi tarihidir. 
Önce şu "Celali İsyanları"na kabaca bir bakalım 
1- 1519'da Tokat dolaylarında Şeyh Celali'nin öncülüğündeki ayaklanmalar... 
2- 1525'te Yozgat'ta Baba Zünnun Ayaklanması... 
3- 1526'da Sivas, Amasya, Tokat, Maraş, Adana, Tarsus, İçel bölgelerine yayılan Kalenderoğlu Ayaklanması... 
4- 1559'da, Kanuni'nin sağlığında oğulları Şehzade Selim ile Şehzade Beyazıt arasında çıkan kavgada Beyazıt yandaşlarının dağa çıkması ve medrese öğrencilerinin ayaklanması... 
5- 1566'da Kastamonu, Bolu, Samsun'da, medreseyi bitirmelerine karşın iş bulamayan öğrencilerin başlattığı ve halkın da katıldığı geniş ayaklanma... 
6- 1581'de Bolu ve Gerede yörelerindeki Köroğlu Ruşen Ayaklanması... 
7- 1587-97 arasında Karaman'da Davudoğlu önderliğindeki ayaklanmalar Batı Anadolu'da Neslioğlu önderliğindeki ayaklanmalar Antalya yöresinde Şahgeldi önderliğindeki ayaklanmalar... 
8- 1598'de Sivas ve Maraş yörelerinde, Karayazıcı'nın başlattığı ayaklanmalar... 
9- 1604'te Kastamonu, Çorum dolaylarında Tavil Halil, Karasaid, Marakaş, Kalenderoğlu Mehmet ve Gurguroğlu ayaklanmaları... 
10- 1622-1658'de Erzurum'da Abaza Mehmet Paşa ve Abaza Hasan Paşa ayaklanmaları... 
11- 1730'da İstanbul'da Patrona Halil Ayaklanması... 
12- 1806'da Edirne Ayaklanması... 
13- 1807'de İstanbul'da Kabakçı Mustafa Ayaklanması... 
14- 1822'de Mora Başkaldırısı ve Yunanistan'ın bağımsızlığını ilan etmesi... 
15- 1831'de Mısır Valisi Kavalalı Mehmet Ali Paşa'nın ayaklanması... 

Osmanlı tarihinin nasıl ve neden bir anarşi tarihi olduğu ve 36 padişahtan 14'ünün nasıl ve neden devrildiği, ayrıntılarıyla incelenmeden sadece "Türk'e Türk propagandası" yapmakla varılacak yer resmi resepsiyonlarda dahi, birtakım kaygı fıskıyelerinin çoğalması olur... 

Etkilere ve tepkilere boş vererek, tatavalar ve savurtmacalarla günleri geçiştirme ve "hükmetme" hırslarıyla azgınlaşma yavaş yavaş "bindik bir alamete, gidiyoruz kıyamete" karamsarlığını da, yoğunlaştırabilir insanlarda... 

Abraham Paşa Korusu'nda, önümüzdeki semaverden beşinci çayları dolduruyorduk... 
Beyaz beyaz ördekler, havuzun ortasındaki adaya giden küçük köprünün altında, özel tahta yemliklerine doğru yüzüyorlardı... 

1950'de İsmet Paşa iktidardan düştükten sonra, Ankara'ya el öpme heyetleri gelmeye başlamıştı. 
Ve yeni iktidarı alabildiğine tutan basında, bir haber yayımlanmıştı "İsmet Paşa, artık el öpme heyetlerinin gelmesini istemiyor" diye... 
CHP'nin yeni Genel Sekreteri Kasım Gülek de, bir basın toplantısı yapmıştı "Paşa, heyetlerin gelmesini istiyor" anlamında... 
İstanbul basınının Ankara temsilcilerinden biri 
- Biz, demişti, CHP'ye karşı kasıtlı haber yayımlamıyoruz. CHP'nin darbe yapma söylentileri bile dolaşıyor ortalıkta. Paşa'nın bu söylentileri dağıtmak için, heyetlerin gelmesini artık istemediği haber verildi bize... 

Bendeniz de o tarihlerdeki basın toplantılarında, gazeteci arkadaşların neler sorduklarını ve ne yanıtlar aldıklarını netleştirirdim. Yine öyle yapmıştım. 
Birkaç gün sonra savcılığa çağırdılar beni hükümet darbesinden kimin söz ettiğini araştırıyorlardı. 

Kasım Gülek'le gazeteci arkadaşlar hemen ortak bir bildiri yayımladılar basın toplantısında hükümet darbesinden asla söz edilmediği üstüne... 
Bendeniz, sakıncalı bir uydurukçu durumuna düşmüştüm. Darbe uydurukçuluğundan ağır cezaya verilecektim. 

Neyse ki, ünlü kitabevi sahibi Bilal Akba'nın damadı ve Yeni Sabah gazetesinin temsilcisi Niyazi Kotay da, basın toplantısındaki konuşmaları aynen yazmıştı. Onun imzalı yazısında da, "darbe"yle ilgili diyaloglar vardı. 
Bendeniz, o yazıyı da göstererek kurtarmıştım paçayı. 

Yarım yüzyıla yakın bir süredir hiç karşılaşmadığım Niyazi Kotay'ın, hayat parantezini kapattığını öğrendim gazetelerden... 
Abraham Paşa Korusu'nda, dev gibi ağaçların altı serindi ve semaverin demliğinde de çay bitmişti... 
Ördekler beyaz beyaz yüzüyorlardı... 



</TEXT>
</DOC>
