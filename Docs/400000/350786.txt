<DOC>
<DOCNO> 350786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/10/son/sontur03.html </URL>
<DATE> 2005/06/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Geleceğimizin Çocukları Vakfı'nın anlamlı gecesi... 
</HEADLINE>
<TEXT>

     Milli Eğitim Bakanı Hüseyin Çelik, Geleceğimizin Çocukları Vakfı’nın GÇV , Fatih Belediyesi’nin verdiği arsaya korunmaya muhtaç çocuklar için yurt yaptırmak amacıyla düzenlediği geceye katıldı. 
     Fatih Zeyrek’te yaptırılacak yurt yararına Balmumcu Caliante Restoran’da düzenlenen gecede konuşan Bakan Çelik, 170 çocuğu şefkatli kollarına alan ve onları topluma kazandırmak için çaba sarf eden tüm vakıf yöneticilerine teşekkür etti. 
     Çelik, "Başkasının derdiyle dertlenip, acılarını paylaşan, eğitim vererek yavrularımızı topluma kazandıran böyle bir vakfı kurarak destek verenleri gönülden tebrik ediyorum" dedi. 
     Dezavantajlı çocukları gördüğü zaman içinin sızladığını dile getiren Çelik, şunları kaydetti 
     "Ankara’da, engelli çocuklarımız için bir etkinlikte, oradaki çocuklara bir soru sormuştum En kötü engellilik nedir diye. Bana, uzuv eksikliklerinden bahsederek, kimi kolun, kimi bacağın, kimi gözün olmamasının en kötü engellilik olduğunu söyledi. Orada da söyledim, burada da söylüyorum. En kötü engellilik gönülden engelli olmaktır. 
     Gönülden engelli olan başkasının derdini anlamaz. Ben burada gönülden engelli olmayan insanlarla birlikte olmaktan onur duyuyorum. insanın elemiyle elemlenip, insanın sevinciyle sevinmek gerekir." Çelik, vakıflar konusunda yaptıkları çalışmaları anlatarak, vakıfların gerçek anlamının zenginden alıp fakire vermek olduğunu belirtti. 
     Gecede yapılan müzayedede, Fatih Terim’in UEFA Kupası’nın kazanıldığı gün taktığı ve vakfa bağışladığı kravat, Liverpool ve Fenerbahçe takımlarının imzalı formaları, Osmanlı hat sanatı uzmanı Serdar Gülgün’ün bağışladığı bir hat eser ile Opal Mücevherat’ın bağışladığı 3 parça eski kıymetli mücevher satışa sunuldu. 
     Satıştan 50 milyar lira gelir elde edildiği öğrenildi. 
     GÇV Başkanı Müge Çelebican Bakan Çelik’e bir plaket sunarken, Çelik de vakfa katkıda bulunan kurumların temsilcilerine plaket verdi. 
     Geceye, İstanbul Valisi Muammer Güler, Türkiye İhracatçılar Meclisi Başkanı Oğuz Satıcı, İl Milli Eğitim Müdürü Ömer Balıbey ve çok sayıda davetli katıldı. 
     
</TEXT>
</DOC>
