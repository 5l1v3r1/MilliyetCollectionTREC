<DOC>
<DOCNO> 365750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonyas04.html </URL>
<DATE> 2005/07/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ev kadınları HIV virüsünü kocalarından kapıyor 
</HEADLINE>
<TEXT>

     Marmara Üniversitesi Farmakoloji Bilim Dalı Başkanı Prof. Dr. Şükran Atamer Şimşek, son 1.5 yılda ev kadınlarında HIV virüsünün artmasına kocalarının sebep olduğunu bildirdi. 
     M. Ü. Farmakoloji Bilim Dalı Başkanı Prof. Dr. Şükran Atamer Şimşek ANKA’ya yaptığı açıklamada, İstanbul Üniversitesi Mikrobiyoloji kürsüsünün araştırmasının, Türk erkeklerinin HIV virüsünü farklı partnerlerden alıp eşlerine bulaştırdığı sonucunu ortaya koyduğunu kaydetti. Şimşek, "AIDS’le Savaşım Derneği Başkanı Selim Badur’un yaptığı bu çalışmada, son 1.5 yıldır, ev kadınlarında HIV virüsünün arttığı ve AIDS’e yakalanma oranının yükseldiği ortaya çıktı. Bunun da nedeni kocalarıdır" dedi. 
     Türkiye’de HIV, AIDS ve cinsel yollarla bulaşan diğer hastalıklara ilgili bilgi eksikliği olduğunu belirten Şimşek, "Hastalığın kesin bir tedavisi yok. Bağışıklık sisteminizi güçlü tutmanız yeterli. Şeker hastalığı gibi ilaç kullanarak, uzun süre yaşayabilirsiniz. HIV virüsü taşımak, AIDS olmak anlamına gelmiyor. Kişi sadece taşıyıcı olabilir. AIDS olmak, o virüs sebebiyle hastalanmak demektir. Kullanılan ilaçlar, AIDS olmanızı geciktiriyor. Ya da önlüyor" diye konuştu. 
     HIV AIDS’in tedavisinde olumlu gelişmeler olduğunu kaydeden Şimşek, tedavileri yarım kalan hastaların yaşam kalitesinin düştüğünü, ayda 1500-2000 dolara kadar yükselen ilaç fiyatlarıyla tedaviden yararlanabiliyorsa uzun yıllar yaşanabileceğini söyledi. 
     
     TÜRKİYE TAKLİT İLAÇTAN YARARLANAMIYOR 
     Dünyada 60 milyon AIDS’li olduğuna işaret eden Şimşek, "Geçen yıl bir karar alındı ve yıllık geliri belli bir sınırın altında olan ülkelerde taklit ilaçların yapılması uygun görüldü. Geçen yıl Hollanda’da taklit ilaçlara rastlandı. 
     Zengin bir ülkede olmaması gerekiyordu. Türkiye’nin bu haktan yararlanma şansı yok" şeklinde konuştu. 
     
     TÜRKİYE’DE BİN 900 HIV TAŞIYICISI VAR 
     Şimşek, Türkiye’deki virüslü kişi sayısının, resmi rakamlara göre, bin 900 civarında olduğunu fakat bu oranın daha yüksek olduğunun tahmin edildiğini belirtti. Afrika ülkelerinin rakamlarının, dünya ortalamasını yükselttiğini kaydeden Şimşek, "Türkiye’deki rakamlar, başvuranları ya da teste girenleri kapsıyor. Bir de tesadüfen öğrenilenler var. AIDS’le Savaşım Derneği’ne başvuranların çoğu, yurtdışında yaşayan, ikinci kuşak Türkler ya da yurtdışında çalışıp gelenler bu rakamlara dahil" dedi. 
     
</TEXT>
</DOC>
