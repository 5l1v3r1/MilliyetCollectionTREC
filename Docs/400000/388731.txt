<DOC>
<DOCNO> 388731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/spor/spo03.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerets büyük şans' 
</HEADLINE>
<TEXT>


Milliyet'i Fatih Gökşen ile birlikte ziyaret eden Galatasaray 2. Başkanı Ergun Gürsoy, Belçikalı hocaya övgüler yağdırdı. Hakan Şükür'ü de göklere çıkaran Gürsoy, taraftarın takıma sahip çıkmasını istedi 


Galatasaray 2.Başkanı Ergun Gürsoy, Gerets'e övgüler yağdırarak, çok iyi, mütevazı ve kaliteli bir hocaya sahip olduklarını söyledi. Milliyet'i yönetici Fatih Gökşen ile birlikte ziyaret eden Gürsoy, taraftarın sonuna kadar bu hocaya ve takıma sahip çıkması gerektiğini de vurguladı. 
2. Başkan, Hakan Şükür'e de övgüler yağdırdı, "Türkiye'de havada asılı kalan tek santrfor" benzetmesini yaptı. Ergün Gürsoy, yıldız golcü için "Kendi istediği süre içinde bu takımda oynamalıdır" yorumunda bulundu. 
Fenerbahçe ile ilgili yaptığı açıklamanın artık tartışılmaması gerektiğini belirten Gürsoy "Trabzonspor bu ülkenin en iyi takımlarından. Onlarla maçımız var ve tribünlere 8 bin kişi geliyor. Hem maça gelmeyeceksin, hem kulübüne katkın olmayacak, hem de 'Yönetim istifa' diye bağıracaksın. Olmaz böyle şey. Bu takımın başarılı bir hocası var. Ligde lider. Mütevazı bir kadroya sahip. Tek ihtiyacı destek" dedi. 

"Üyelik zor değil" 
Mart seçimlerinde kesinlikle aday olmayacağını söyleyen Ergun Gürsoy "Ben tamamen kendi olanaklarımla, mütevazı gelirimle bu kulübe üye oldum. İçimdeki aşkla çalıştım, çabaladım. Hevesi olan gelir, üye olur. 1984 yılından beri bu kulübün içinde yöneticilik yapıyorum. Üyelik zor diyorsunuz. Oysa 10 milyar lira. Daha bu ücreti verip de, üye olalım diyen yok" ifadesini kullandı. 
İdeal teknik direktör profilini de çizen Gürsoy şöyle devam etti 
"Hoca dediğinin, kariyeri olacak. Futbolcusundan iyi giyinecek, iyi yerlerde oturacak, iyi arabaya binecek. İyi yerlerde gezecek. Onlardan daha bilgili daha kültürlü olacak. Bu yönetici için de geçerli". 

İftar açtılar 

Gürsoy-Gökşen ikilisi, gazetemiz Yayın Danışmanı Nurcan Akad'ın da katıldığı iftar yemeğinde Milliyet ekibiyle uzun süre sohbet etti. Ayrıca müdürümüz Cem Şengül'e hayırlı olsun dileklerinde bulundu. 

Daum sorgusu 

Galatasaray, Alman hocanın bir röportajında sarı - kırmızılı kulüple ilgili kullandığı sözlerin araştırılması için federasyona başvuruda bulundu 


Galatasaray Kulübü, Fenerbahçe Teknik Direktörü Christoph Daum'un bir Alman gazetesine yaptığı açıklamayla ilgili Futbol Federasyonu'na başvurdu. Sarı -kırmızılı kulüpten yapılan açıklamaya göre, federasyona şu yazı gönderildi "Fenerbahçe Teknik Direktörü Christoph Daum'un, 'İstanbul cehennemi gibi klişeleşmiş sözler, konuklarımız candan hoş gelirler maçımıza, Galatasaraylı olmadıkları sürece' şeklinde beyanatı çıkmıştır. Bir teknik direktörün bu sözleri sarf etmemiş olacağına inancımız tam olmakla birlikte, doğru olup olmadığının araştırılması ve kulübümüze bilgi verilmesi konusunda gereğini ve yardımlarınızı arz ederiz." Federasyonun konu ile ilgili Daum'un bilgisini alacağı belirtildi. 

Alpay iddiası 

Sarı - kırmızılı ekibin devre arasında başlayacak ara transferde Almanya'nın Köln Kulübü'nde forma giyen Alpay Özalan'ı renklerine bağlamaya çalışacağı ileri sürüldü. Gerets'in, savunmanın ortasında oynattığı Tomas ve Song'un takım içinde alternatifi olmadığını belirttiği, yönetimden takviye istediği öğrenildi. Bunun üzerine Alpay üzerine yoğunlaşıldığı iddia edildi. 

Taşlar oynayabilir 

Galatasaray Teknik Direktörü Gerets, haftalar sonra ilk kez Denizlispor maçı öncesinde takımdaki taşlarla oynama kararı aldı. Erciyesspor maçında son dakikada elde edilen galibiyete rağmen, takımının ortaya koyduğu performansı yeterli bulmayan Belçikalı teknik adamın, Sırp oyuncu Sasa İliç ve tecrübeli yıldız Ergün'ü takıma monte etmeyi planladığı öğrenildi. 

GALATASARAY - DENİZLİSPOR 

Kadrolar 
Galatasaray 
Mondragon 
Cihan 
Song 
Tomas 
Ergün Orhan 
Hasan Şaş 
Saidou 
Heinz 
İliç Necati 
H.Şükür 
Ümit Karan 

Denizlispor 
Souleymanou 
Miikka 
Kratochvil 
Burak 
İbrahim 
Fatih 
Abraham 
Serdal 
Yusuf 
Mustafa 
Ömer Rıza 

STAT Ali Sami Yen 
HAKEM Selçuk Dereli 
SAAT 20.00 
YAYIN Lig TV - Naklen 
SAKAT Sabri Galatasaray , Güven Denizlispor 
CEZALI Hüseyin, Serhat Denizlispor 

Diğer maçlar 

19 Mayıs Stadı 
20.00 A.Gücü - Ankara Bülent Demirlek 
Atatürk Stadı 
20.00 Kayseri - Samsun Tolga Özkalfa 


</TEXT>
</DOC>
