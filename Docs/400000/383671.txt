<DOC>
<DOCNO> 383671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/son/sontur17.html </URL>
<DATE> 2005/10/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Eskişehir'de 3 katlı inşaat çöktü 
</HEADLINE>
<TEXT>

     
     Eyüp KELEBEK ESKİŞEHİR, DHA 

     
ESKİŞEHİR’de, inşaat halindeki 3 katlı bina çöktü. Binada inceleme yapan bina sahibi ve annesi ile sıvacı çökmeden hemen önce dışarı çıkarak kurtuldu. 
     43 yaşındaki Mustafa Yüzbaşı, 71 Evler Mahallesi Elçiler Sokak’ta yaptırdığı 3 katlı binayı kontrol etmek için annesi 73 yaşındaki Makbule Yüzbaşı ile birlikte inşaata geldi. Binanın sıvasını yapan 39 yaşındaki Halil Karakuş'tan çalışmalar hakkında bilgi alırken bu sırada tabanda çatlama oldu. Halil Karakuş'un binanın çökebileceği uyarısı ile binayı terkeden Mustafa ve Makbule Yüzbaşı'nın, dışarı çıkmalarının hemen ardından bina çöktü. Mustafa Yüzbaşı, annesi Makbule Yüzbaşı ile sıvacı ustası Halil Karakuş yara almadan kurtuldu. 
     Sıvacı Halil Karakuş, İnşaatın son katında sıva yapıyordum. Yanımda da inşaat sahibi Mustafa Yüzbaşı ve annesi Makbule Yüzbaşı vardı. Birden bastığım tabanda yarılma oldu. Binanın yıkılacağını anlayıp hemen inşaat sahiplerini uyardım, kendimizi sokağa attık. 5 dakika geçmeden büyük bir gürültü ile inşaat çöktü. Bu inşaata eski bir tarihte başlanılmış. Yeteri miktarda demir ve beton kullanılmamış. Ya inşaat tamamlanıp içerisinde oturan olsaydı O zaman bir facia olurdu'' diye konuştu. 
     Bina sahibi Mustafa Yüzbaşı ise, Ben bittim, bütün birikimim bir anda yok oldu'' diyerek sürekli gözyaşı döktü. Olaydan sonra, baygınlık geçiren anne Makbule Yüzbaşı ise 112 Acil Servis ambulansıyla Eskişehir Devlet Hastanesi’ne kaldırıldı. 
     Olay yerine gelen Büyükşehir Belediyesi İtfaiyesi ekibi, çöken binanın altında kalan olup olmadığını kontrol etti. Enkaz altında kimsenin olmadığını öğrenen itfaiye ekipleri olay yerinden ayrıldı. 
     Eskişehir Odunpazarı Belediyesi yetkilileri ise binanın çökme nedenini araştırdıklarını belirtti. 
     
</TEXT>
</DOC>
