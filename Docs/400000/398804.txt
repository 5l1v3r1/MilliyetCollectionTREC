<DOC>
<DOCNO> 398804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/ekonomi/eko02.html </URL>
<DATE> 2005/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyon dolarlık tabela 
</HEADLINE>
<TEXT>


Fortis İcra Kurulu Başkanı Tayfun Bayazıt, Dışbank'tan Fortis'e geçiş maliyetinin şube yenilemeleri ve reklam kampanyası ile birlikte yaklaşık 20 milyon dolar olduğunu söyledi 

EKONOMİ SERVİSİ 

Dışbank'ın 183 şubesinin tabelası Fortis olarak değiştirildi ve dünden itibaren Fortis adıyla müşterileri kabul etmeye başladı. Fortis İcra Kurulu Başkanı Tayfun Bayazıt, Dışbank'tan Fortis'e geçişin yaklaşık 20 milyon dolara mal olduğunu açıkladı. 
Fortis Bank Yönetim Kurulu Başkanı Karel De Boeck ve Fortis Bank İcra Kurulu Başkanı Tayfun Bayazıt, düzenledikleri basın toplantısında, Fortis'in Türkiye'deki planlarını ve hedeflerini açıkladılar. Bayazıt, önümüzdeki 5 yıl için hedeflerini de şu anda yüzde 2.5 olan pazar paylarını 2 kat artırmak, şube sayılarını 183'den 300'e, çalışan sayısını da 4 bin 600'den 6 bin 300'e çıkarmak olarak açıkladı. 
Fortis'in Dışbank'ı satın almasıyla, Türkiye'nin önceki yıllarda ortalama olarak sağladığı yabancı sermaye girişine yakın, 1 milyar euro dolayında bir sermaye girişinin olduğunu anımsattı. Bayazıt, Fortis olarak Türkiye için genel değerlendirmelerinin "Kabuk değiştirmekte olan bir ekonomi" şeklinde olduğunu söyledi. 

'Türkiye fantastik' 
Karel De Boeck, Türkiye için "Fantastik, muazzam bir piyasa" nitelemesinde bulundu. Boeck, "Bankacılık piyasasında yüzde 10 büyüme var. Bu ne demek biliyor musunuz Her 7 senede bir 2 katına çıkıyorsunuz. Yüzde 2 ile 35 senede 2 katına çıkarsınız. 8-9 senede 2 katına çıkacak bir ülkede bankacılıkta yapacak çok şey var demektir' dedi. 


</TEXT>
</DOC>
