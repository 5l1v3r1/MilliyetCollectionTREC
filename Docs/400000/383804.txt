<DOC>
<DOCNO> 383804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sondun18.html </URL>
<DATE> 2005/10/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Schröder'den Türkiye'ye Avrupa'ya hoşgeldiniz 
</HEADLINE>
<TEXT>

     Almanya Başbakanı Gerhard Schröder, Türkiye ile AB üyelik müzakerelerine başlanması yönünde karar alınmasından mutluluk duyduğunu belirtti. Schröder, ajansların son dakika haberi olarak geçtiği açıklamasında Türkiye'ye 'hoş geldin' dedi. 
     Alman Başbakan, ''AB üyesi ülkelerin Türkiye'nin üyeliği konusunda müzakerelere başlanması yönünde karar almalarından memnun oldum'' açıklamasını yaptı. 
     AB'nin böylece, Türkiye'ye 40 yıldan fazla bir süredir verilen bir sözü yerine getirdiğine dikkati çeken Schröder, Türkiye'nin de köklü değişiklikler başlattığını ve müzakerelere başlanması için gerekli şartları yerine getirdiğini kaydetti. 
     Müzakerelerin uzun ve zorlu olacağını, tam üyelik hedefine ulaşmanın da Türkiye'nin elinde olduğunu ifade eden Schröder, ''Türkiye'nin AB üyeliği konusundaki ortak hedefe ulaşılmasını diliyorum. Dinamik bir Türkiye, ekonomik açıdan çok cazip bir ortak. Ayrıca İslamiyet ile Avrupa'daki aydınlanmanın değerlerinin bağdaştırılabileceğini gösteren bir Türkiye, Avrupa'da ve dünyada istikrar ve güvenliğin büyük ölçüde artmasını sağlayacaktır'' ifadesini kullandı. 
     EA-ÇAĞ-ALŞ 12 09 04 10 05 
     
</TEXT>
</DOC>
