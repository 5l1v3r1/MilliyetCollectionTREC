<DOC>
<DOCNO> 388656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/son/sontur42.html </URL>
<DATE> 2005/10/21/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Hedef Yılda 1 milyon ünite KAN 
</HEADLINE>
<TEXT>

     Kızılay Genel Başkan Vekili Servet Rüştü Karahan, hedeflerinin yılda 1 milyon ünite kan toplamak olduğunu söyledi. 
     Kızılay Uşak Şubesi yönetiminin görevden alınması nedeniyle incelemelerde bulunmak üzere kente gelen Karahan, Kızılay'ın genel anlamda bir işleyişinin olduğunu ve şubelerin sürekli rutin denetime tabi tutulduğunu bildirdi. 
     Kızılay Uşak Şubesi'nin Ankara'dan izledikleri kadarıyla yeterli faaliyeti olmadığının belirlendiğini, bu nedenle görevden alındığını ifade eden Karahan, ''Uşak şubesinin hesap kayıtlarında eksiklikler olduğu ve yönetimin değiştirilmesi gerektiğini tespit ettik. Buna istinaden yeni bir yönetim atadık'' dedi. 
     Kızılay'ın önceki yılarda uğradığı imaj erozyonunu yavaş yavaş üzerinden attığını vurgulayan Karahan, Kızılay bünyesinde AB normlarına uygun kan temini ve modernize edilmiş kan merkezlerinin oluşturulması için çalıştıklarını belirterek, ''Dünyada kan bağışı ve dağıtımı organizasyonu Kızılay veya Kızılhaç gibi oluşumlar tarafından yapılmaktadır. Ülkemizde de bu dağıtımı Kızılay kanalı ile tek elden yapmak istiyoruz'' diye konuştu. 
     
     YILDA 1 MİLYON ÜNİTE KAN 
     Şu anda yaklaşık 400 bin ünite kan bağışı yapıldığını ifade eden Karahan, şunları kaydetti 
     ''Bu rakamı yılda 1 milyon üniteye çıkarmayı hedefliyoruz. Sağlık Bakanlığı ile yeniden yapılacak bir protokol gündemde. Yani bir süre sonra kan temini, kanın ünitelerine ayrılması ve bunların kontrolü tamamen Kızılay'da olacak. Hastaneler ihtiyacı olan kanı Kızılay'dan talep edecek. Kızılay kanları verip parayı hastanelerden tahsil edecek. 
     Sosyal güvenlik kuruluşları mensupları kan almak için kapı kapı dolaşmayacak. Gerekli olan kan hastanedeki kan istasyonunda rezerve edilecek.'' 
     
</TEXT>
</DOC>
