<DOC>
<DOCNO> 375843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/son/sontur32.html </URL>
<DATE> 2005/09/05/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Bardakoğlu Dine tehdit ateistlerden değil popüler kültürden gelmektedir 
</HEADLINE>
<TEXT>

     Diyanet İşleri Başkanı Prof. Dr. Ali Bardakoğlu, "Bugün artık dine veya dindarlığa kültürel bağlamdaki asıl tehdit, pozitivist veya teorik bazdaki ateist mülahazalardan değil, gündelik hayat akışının ürettiği popüler kültürden gelmektedir" dedi. 
     "6. Avrasya Şurası" açılış törenindeki konuşmasına besmeleyle başlayan Bardakoğlu, dinin, öncelikle bireyin iç dünyasında doğrudan doğruya yaşanan bir tecrübe olsa da, toplumsal hayatın penceresinden bakıldığında insan tutum ve davranışları, insan ve toplumlararası ilişkileri, fert ve toplum hayatını derinden etkilediğinin açıkça görüldüğünü söyledi. 
     Ayrıca dinin tarih boyu neredeyse tüm toplumlar için ortak bir refleks ve güç olduğunu da kaydeden Bardakoğlu, dinin bu etki ve gücünün bugün de fonksiyonel bir şekilde devam ettiğini belirtti. 
     Bardakoğlu, "O kadar ki, dünyayı bir medeniyetler çatışmasına hazırlama çabalarının veya uluslararası siyaset projelerinin dahi dinin bu gücünü kullanma peşinde olduğunu üzülerek müşahade etmekteyiz" diye konuştu. 
     Dinin, kültürü her durumda etkilemeye ve beslemeye devam ettiğini dile getiren Bardakoğlu, İslam’ın ana çizgisinin tarihin ve yerel kültürün istilasına uğramadığını ifade etti. 
     Bardakoğlu, günümüzde çok kültürlülüğün kabul edilmiş bir sorun olarak ortaya çıktığını belirterek, "Bugün çok kültürlülük tartışmalarında asıl sorunun çok dinlilik olduğu, farklı dinlerin birarada nasıl yaşatılacağı endişesi artık iyice açığa çıkmış durumdadır" dedi. Ali Bardakoğlu, şunları kaydetti 
     "Bugün artık dine veya dindarlığa kültürel bağlamdaki asıl tehdit, pozitivist veya teorik bazdaki ateist mülahazalardan değil, gündelik hayat akışının ürettiği popüler kültürden gelmektedir. 
     Popüler kültürün bütün değerleri aşındırmasından ve toplumu tüketim kitlelerine dönüştürme çabalarından gelmektedir. Kuran’ın boş olarak, beyhude olarak algıladığı popüler kültür dalgaları, dindar bir kişiliğin sahih ölçüler içinde gelişiminin ve devamının belki de en önemli tehdidi olmaktadır." Gençler açısından din, kültür ve kimlik konusunda beklenen kayıpların şimdiden ürkütücü boyutlar kazandığını ifade eden Bardakoğlu, İslam’ın tüm sorunları aşabileceğine ilişkin geleneksel inancın da yanlış olmadığını söyledi. Çağdaş sorunları aşmak için seferber edilen bilgilerin miadını doldurduğunu dile getiren Bardakoğlu, bilgileri ciddi bir güncelleme eksikliğinin söz konusu olduğunu anlattı. 
     Şimdi yapılması gerekenin geniş açılımlı müzakere süreci başlatmak olduğunu ifade eden Bardakoğlu, bu bağlamda Şura’nın önemine işaret etti. 
     Bardakoğlu, şiddet ve terör konusuna da dikkati çekerek, şiddet ve terörün herkesi yuvasından eden bir krize dönüştüğünü, küresel bir tehdit halini aldığını söyledi. 
     Ali Bardakoğlu, "İslam Şurası’ndan beklenen İslam’ı gündelik politik çekişmelerden korumak, buna karşılık onun gündelik hayatın dili olarak üstlendiği işlevlerine canlılık kazandırmak, onu hayata dahil etmektir" diye konuştu. 
     
     ÖTEKİ KONUŞMALAR 
     Açılış töreninde konuşan Bosna Hersek’ten Reisül Ulema Mustafa Efendi Ceric, burada Fatih Sultan Mehmet ve Mevlana’nın torunu olarak bulunmaktan mutluluk duyduğunu ifade etti. 
     Konuşmasında Atatürk’ün sözlerine de atıfta bulunan Ceric, dünya barışı, dini diyalog ve insanlık konularına işaret etti. 
     Kafkas Müslümanları Dini İdare Başkanı Allahşükür Paşazade de, Şura’nın birleştirici olmasını dilediğini belirterek, önümüzdeki toplantının Azerbaycan’da yapılmasını istedi. 
     
</TEXT>
</DOC>
