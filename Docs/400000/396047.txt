<DOC>
<DOCNO> 396047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/18/son/soneko20.html </URL>
<DATE> 2005/11/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Otomotiv 2005 ve Ticari Araçlar Fuarı açıldı... 
</HEADLINE>
<TEXT>

     11. Uluslararası Otomotiv Yan Sanayi, Yedek Parça, Aksesuar ve Servis Ekipmanları Fuarı Otomotiv 2005 ve Ticari Araçlar 2005 Fuarı açıldı. 
     ITF Fuarcılık tarafından CNR Expo'da gerçekleştirilen fuarların açılışında konuşan Otomotiv Distribütörleri Derneği ODD Başkanı Yüksel Mermer, Türk otomotiv sektörünün 40 yıllık bir geçmişi olmasına rağmen geride bıraktığı 10 yılda gösterdiği başarıların göz kamaştırıcı olduğunu söyledi. 
     Özellikle Gümrük Birliği Anlaşması'nın ardından sektörün büyük yol kat ettiğini ifade eden Mermer, Türkiye'nin bu konuda sayılı üretim merkezlerinden biri haline geldiğini anlattı. 
     Türkiye'deki otomobil fabrikalarının dünyadaki en iyi fabrikalar arasında yer aldığını belirten Mermer, bu fabrikalara çeşitli ülkelerden ziyaretçi akınları olduğunu dile getirdi. 
     Türkiye'deki fabrikalarda üretilen araçların önemli başarılar kazandığını ifade eden Mermer, bu ürünlerin yılın ticari aracı ve otomobili seçildiğini anımsattı. 
     Bu araçların bütün dünyaya ihraç edildiğini, sektörün de Türk ekonomisinin önemli bir itici gücü olduğuna işaret eden Mermer, ''Bundan sonra da olmaya devam edecektir. İhracatımız yıldan yıla artmaktadır'' dedi. 
     Mermer, dünya otomotiv merkezlerinden biri haline gelen Türkiye'nin, 2004 yılında dünyanın 17. üretici ülkesi olduğuna rikkat çekerken, Avrupa'da ise otobüste 1., hafif ticari araçta 3. otomobilde ise 7. sıraya yükseldiğini kaydetti. 
     Sektörün Türkiye'de ikinci büyük ihracatçı sektör durumuna geldiğini, 2004 yılında 10 milyar dolar ihracat rakamına ulaştığını belirten Mermer, ''Otomotiv sektörünün 2005 yılı ihracatının 12 milyar doları aşması beklenmektedir. İhraç edilecek araç sayısının ise 560 bin olarak tahmin ediyoruz'' diye konuştu. 
     Mermer, otomotiv iç pazarının 2004 yılında tarihinin en yüksek satışına ulaştığını, geçen yıl toplam 747 bin adet araç satıldığını söyledi. 
     Sanayi ve Ticaret Bakanlığı Müsteşarı Adem Şahin de bu tür fuarların sektörlerin gelişimine önemli katkılarda bulunduğunu bildirdi. 
     Otomotiv sektörünün ülkedeki rekabetçi sektörler arasında yer aldığını ifade eden Şahin, sektörün aynı zamanda AB ile uyumunu gerçekleştirdiğini kaydetti. 
     Şahin, Sanayi ve Ticaret Bakanlığı'nın sektör ile yakın çalışma içinde bulunduğunu ve bu çalışmaların bundan sonra da devam edeceğini belirtti CNR Holding Genel Koordinatörü Adnan Taşpınar da brüt 60 bin metrekarede yapılan fuarların, sektörün ihracatını artırmayı amaçladığını söyledi. 
     
     FUARLAR 
     23 Kasım'a kadar sürecek Ticari Araçlar 2005 ve Otomotiv 2005 fuarlarını, 85 bin kişinin ziyaret etmesi bekleniyor. 
     480 katılımcı firma ile gerçekleştirilen fuarlara, uluslararası profesyoneller, otomobil ve orijinal ekipman üreticileri ve ithalatçıları, satın almacılar katılıyor. 
     Fuarda, Volkswagen, Peugeut, Toyota, Opel, Ford Otosan, Mazda, Citroen, Nissan, Fiat, Temsa-Mitsubishi, Renault, Iveco gibi 25 üretici firma ve marka, otobüs, minibüs, panelvan, minivan, kamyonet, konteyner, römork, tanker gibi ürünlerini sergiliyor. 
     
</TEXT>
</DOC>
