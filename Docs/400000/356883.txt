<DOC>
<DOCNO> 356883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/yasam/yas01.html </URL>
<DATE> 2005/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı ve Avrupa'nın 'müzikal' buluşması 
</HEADLINE>
<TEXT>


İstanbul Müzik Festivali'nin son konserlerinden 'Osmanlı ve Avrupa Saraylarında Müzik'te, 17. yüzyıl barok müziği ve geleneksel Türk müziği ilk olarak bir arada icra edilecek 

Aslı Onat 

33. Uluslararası İstanbul Müzik Festivali'nin son konserlerinden biri olan "Osmanlı ve Avrupa Saraylarında Müzik", soprano ve müzikolog Çimen Seymen'in, 17. yy. barok müziği icra eden Suonare e Cantere topluluğuyla geleneksel Türk müziği üzerine uzmanlaşmış olan Bezmara grubunu bir araya getirmesiyle hayata geçti. 
Konser, bu akşam saat 20.00'de Aya İrini'de yapılacak. 
Aynı dönemde farklı coğrafyalarda icra edilen iki müzik türü, bu konserde ilk kez bir arada seslendirilecek. "Osmanlı ve Avrupa Saraylarında Müzik" öncesinde, "Akdeniz'in Doğu Kapılarında Müzik" ve "Mitolojik Barok Kantatlar" gibi projelere de imza atan Çimen Seymen, bu kapsamda Doğu ve Batı'nın müzikal etkileşimini yansıtan repertuvarlara yer veriyor. 

Bu bağlantı hep vardı 
Barok müziğin ağır bastığı bir müzik eğitimi aldınız. Doğu müziği ne zaman ilginizi çekmeye başladı 
Aslında hiçbir zaman Doğu müziğinden ayrılmadım. Ama belli bir zamana kadar Batı ve Doğu arasındaki ilişkiyi kurmak kolay olmadı. Eski dönemlere ait besteleri dinledikçe o ilişkiyi fark ediyorsunuz. Osmanlı İmparatorluğu ile Avrupa sarayları arasında hep bir bağlantı vardı. Bu ilişkinin boyutunu sorgulayarak ilerledim. 
15. ve 16. yüzyıllardaki durumla 17. ve 18. yüzyıldaki durum aynı değil, çünkü sonraki yüzyıllarda Osmanlı'nın siyasi konumu da değişti. Seyahatnamelerden ve elimizdeki diğer müzik belgelerinden bu değişimi gözlemliyoruz. Büyük bir şans eseri 17. yy.'da Ali Ufki'nin yazmış olduğu, dönemin Osmanlı musikisini aktaran iki el yazması var. 

Bu akşam vereceğiniz konser, 17. yüzyıl Batı ve Doğu müziğinin 'ilk kez birlikte icra edilişi' niteliğinde... 
Önyargı ya da bir toplumun kültürünü diğerine benzetmek söz konusu değil. Osmanlı müziği ve barok müzik alanında uzman iki topluluğu bir araya getirerek, "O dönemde böyle iki grup bir araya gelseydi ortaya nasıl bir etkileşim çıkardı " sorusunun yanıtını bulmaya çalıştım. 
Bu işi mutlaka uzmanlarla yapmak lazım. Aksi takdirde iki müzik türü birbirine benzemeye başlar ve işin kültürel boyutu yok olur. 

Türk musikisiyle ilgilenenler kızıyor 

"Osmanlı ve Avrupa saraylarında icra edilen müzik çok farklı değil" dediğinizde tepki alıyor musunuz 
Evet, bunu söylediğimde Türk musikisiyle ilgilenenler kızıyorlar bana. Aslında bir mücadele veriyorum. Çünkü müziği sadece nota, vb. teknik ayrıntılarla kısıtlamamak lazım. Elbette ki her müziğin kendi kültürü içerisinde kendi kuralları var. Ama bu demek değildir ki bu toplumlar birbirinden kopuk. 


</TEXT>
</DOC>
