<DOC>
<DOCNO> 361764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/17/ekonomi/aeko.html </URL>
<DATE> 2005/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Niye gittim Idaho'ya' 
</HEADLINE>
<TEXT>


Son günlerde tartışılan yabancı sermaye konusu, Başbakan - TÜSİAD buluşmasına da damgasını vurdu. TÜSİAD'ın 'Yabancı sermayesiz olmaz' mesajına Başbakan Erdoğan, 'Ben niye gittim ki Idaho'ya ' sorusuyla karşılık verdi 

EYLEM TÜRK 

Başbakan Tayyip Erdoğan'ın Türk Sanayici ve İşadamları Derneği'ne TÜSİAD yaptığı dünkü ziyarette günlerdir tartışılan yabancı sermaye konusu gündeme geldi. 
TÜSİAD binasında bir saat süren görüşmede, dernek yönetimi, Erdoğan'a "Önümüzdeki on yıl yüzde 5 büyüme tutturulmak isteniyorsa, bunun yabancı sermayesiz olmayacağı" mesajını verdi. Başbakan Erdoğan ise bu mesaja, "Ben Idaho'ya niye gittim ki " sorusunu sorarak yanıt verdi. TÜSİAD heyetine, Dell Computer örneğini vererek, İrlanda'ya yatırım yapan şirketin bugün 15 milyar dolar ihracat yaptığını söyleyen Erdoğan, "Böyle büyük bir şirketin gelmesini ve ihracat imkanı yaratmasını niçin istemeyelim " dedi. 
Erdoğan bu ay başında ABD'nin Idaho eyaletindeki Sun Valley kasabasında düzenlenen konferansa katılmış, ABD'li işadamları ile bir araya gelmişti. 

Tarım raporunu sundular 
Toplantıda ayrıca, tarım konusu da gündeme geldi. Başbakan Erdoğan'a Tarım raporundan "Uzun vadeli politikaların temel ilkeleri ne olması gerektiği konusunda" 10 - 15 dakikalık kısa bir sunum yapılırken, kayıtdışı ekonomi konusunda görüşler dile getirildi. Bu arada AB ile müzakere sürecinde TÜSİAD ile TOBB arasındaki "özel sektörün temsili" konusunda süren tartışmanın da gündeme geldiği söylendi. 
Basına kapalı yapılan görüşmenin ardından Başbakan Erdoğan ve TÜSİAD Başkanı Ömer Sabancı açıklama yaptı. 
TÜSİAD Başkanı Ömer Sabancı, Başbakan Recep Tayyip Erdoğan'ın ziyareti sırasında Hükümetin programı uygulamasındaki başarıyı, özelleştirmelerdeki kararlılığını takdirle karşıladıklarını dile getirdiklerini söyledi. 
Sabancı yaptığı açıklamada, Başbakan Erdoğan'ı uzun süredir TÜSİAD'da ağırlamak istediklerini belirtti. Bakanlar ve AKP yöneticileriyle birlikte kendilerine zaman ayırdıkları için Erdoğan'a teşekkür ettiğini kaydeden Sabancı, Başbakan ile daha önce pek çok görüşme fırsatı bulduklarını, bu ziyaret vasıtasıyla çalışmalarını bir kez de kendi merkezlerinde aktarma fırsatı elde ettiklerini vurguladı. 

Özelleştirmedeki kararlılık 
Sabancı, şunları söyledi 
"Kuşkusuz ekonomiden başlayarak pek çok konunun üzerinde durduk. Hükümetin programı uygulamadaki başarıyı, özelleştirmelerdeki kararlılığını takdirle karşıladığımızı dile getirdik. Bu arada Başbakan ve bakanlara geçtiğimiz ay yayınladığımız Tarım Raporu'nun özetini sunma fırsatımız oldu." 
Sabancı, haliyle bütün konuların gelip AB'ye bağlandığını belirterek, şöyle devam etti "Biz bu konuda AB'ye tam üyelik hedefi doğrultusunda ilerlerken zaman zaman önümüze çıkan engellerin kalıcı olmayacağını düşünüyoruz. AB - Türkiye ilişkilerinin zemini sağlamdır. Meselelere uzun vadeli bakmak gerekir. Türkiye'nin reformlarla kaydettiği ilerlemeler ile AB'nin kendi iç sorunlarını çözmesiyle orta ve uzun vadeli tam üyelik hedefimiz doğrultusunda programladığımız gibi ilerleceğimize inanıyoruz." 

'Kırgınlık gündemden kalktı' Başbakan Tayyip Erdoğan'ın, TÜSİAD ile İstanbul'da buluşması, "barışma yemeği" olarak da yorumlandı. Gazetecilerin Başbakan Erdoğan ve TÜSİAD Başkanı Ömer Sabancı'ya bir süre önce aralarında yaşanan gerginliği hatırlatması üzerine Erdoğan, "Biz, birbirimizle dayanışma içinde bu çalışmaları sürdürmekte kararlıyız" dedi. Sabancı da, "Benim için bu konu gündemden kalkmıştır. Zaten şu gördüğünüz fotoğrafa ilave edecek bir başka yorum var mı bilemiyorum" diye konuştu. 
TÜSİAD Yüksek İstişare Konseyi YİK Başkanı Mustafa Koç, toplantının fevkalade iyi ve sıcak geçtiğini söyledi. İlk defa bu şekilde bir toplantı yaptıklarını kaydeden Koç, görüşmeye hem TÜSİAD Başkanlık Divanı üyeleri ve Başkanlar Konseyi üyeleri hem de Yönetim Kurulu üyelerinin katıldığını belirtti. Koç, "Herkes diyaloğumuzun sağlıklı geçmesi, sürmesi açısından toplantının çok önemli olduğuna kanaat getirdi. Dolayısıyla yıl içinde vaktimiz elverdiğince bu tip toplantıları yapmaya devam edeceğiz" dedi. 


</TEXT>
</DOC>
