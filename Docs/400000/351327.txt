<DOC>
<DOCNO> 351327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/12/son/sontur17.html </URL>
<DATE> 2005/06/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kadıköy'de, Küresel açlığa karşı yürüyüş düzenlendi... 
</HEADLINE>
<TEXT>

     Uluslararası bir şirketin Türkiye çalışanları, Birleşmiş Milletler Dünya Gıda Programı'nın küresel açlıkla mücadele için başlattığı ''Dünyayı Değiştirelim'' projesine destek amacıyla Kadıköy'de yürüyüş yaptı. 
     Dünyanın çeşitli ülkelerinde 160 bin çalışanı bulunan TNT Ekspres'in Türkiye'deki çalışanları ve ailelerinden oluşan yaklaşık 750 kişilik grup, Caddebostan'dan yürüyüşe başladı. Grup, sahilden Suadiye'ye kadar yaklaşık 5 kilometre yürüdü. 
     Etkinlikle ilgili bir açıklama yapan TNT Ekspres Türkiye Genel Müdürü Turgut Yıldız, bugün dünya çapında 90 ülkede 200'den fazla şehirde yüzbinlerce kişinin, çocukların açlık tehlikesine dikkat çekmek için yürüyeceklerini söyledi. 
     Yıldız, her ülkenin yerel saatiyle sabah saat 10.00'da gerçekleştirilecek olan yürüyüşlerin açılışının, Yeni Zelanda'da yapılacağını kaydetti. 
     Aynı yürüyüşün geçen yıl da yapıldığını anlatan Yıldız, geçen yılki etkinlikte 72 ülkede, 300 binden fazla okul çağındaki çocuğun beslenmesi için yardım toplandığını, bu yıl ise 2 milyon Avro'nun üzerinde yardım toplanmasının beklendiğini bildirdi. 
     
</TEXT>
</DOC>
