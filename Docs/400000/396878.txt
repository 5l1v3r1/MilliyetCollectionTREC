<DOC>
<DOCNO> 396878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/guncel/agun.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kez İstanbul'dalar 
</HEADLINE>
<TEXT>


Doğu'da görev yapan 118 öğretmen, çeşitli etkinliklere katılmak için, ilk kez bindikleri uçakla, ilk kez İstanbul'a geldi. Boğaz turu yapacak olan öğretmenler, 'Çok heyecanlıyız' diye konuştu 

Sinan Toros - İstanbul 

Uluslararası Lions Dernekleri'nin İstanbul şubesi ve Onur Air'in organizasyonu kapsamında Diyarbakır, Kars, Erzurum, Elazığ, Erzincan, Adıyaman, Malatya, Van, Bitlis ve Bingöl'de görev yapan 118 öğretmen, çeşitli etkinliklere katılmak ve şehrin turistik yerlerini gezmek için dün İstanbul'a geldi. 

'Memnun olduk' 
Öğretmenler, Atatürk Havalimanı'nda Lions üyeleri ve Onur Air İnsan Kaynakları Müdürü Dündar Kumbasar tarafından karşılandı. 
Kumbasar, Onur Air'ın daha önce de bu tür sosyal projelere destek verdiğini belirterek, Doğu'dan gelen öğretmenleri ağırlamaktan büyük memnuniyet duyacaklarını söyledi. 
Çoğu ilk kez uçağa binen ve ilk defa İstanbul'a gelen öğretmenler, heyecanlı olduklarını belirtti. 

Sağlık taraması 
İstanbul'da kaldıkları sürede tansiyon ölçümü, kan grubu, diyabet ve göz taramasından da geçecek öğretmenler Koç Müzesi, Dolmabahçe Sarayı, Miniatürk ve Sultanahmet Meydanı'nı gezdikten sonra gemiyle Boğaz turu yapacak. 
Öğretmenler 24 Kasım'da da Vali Erol Çakır Öğretmenevi'ndeki Öğretmenler Günü kutlamasına katılacak. 

'Çok sevinçliyim' 
Mardin'de görev yapan Ayşegül İpekçi isimli 3 aylık öğretmen, hayatında ilk kez uçağa bindiğini ve ilk kez İstanbul'a geldiğini belirterek, çok heyecanlı olduğunu söyledi. 
Diyarbakır'da öğretmenlik yapan Mehmet Şakir Yaman da, "20 yıldan beri aralıksız görev yapıyorum. İstanbul'a gelmek daha önce nasip olmadı. Öğretmenler Haftası vesilesiyle İstanbul'u gezip görebileceğim için sevinçliyim tabii ki" diye konuştu. 



</TEXT>
</DOC>
