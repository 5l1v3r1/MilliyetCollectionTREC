<DOC>
<DOCNO> 362363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun35.html </URL>
<DATE> 2005/07/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Blair'den Müslümanlarla uzlaşma mesajı 
</HEADLINE>
<TEXT>

     İngiltere Başbakanı Tony Blair, ''nerede şiddete yol açılırsa açılsın, bunu yapanların böyle bir şeye hakkı olmadığını'' söyledi. 
     Blair, ülkesindeki Müslüman toplumun ileri gelenleri ve Afganistan Devlet Başkanı Hamid Karzai ile görüştükten sonra yaptığı açıklamada, teröre karşı kararlı tutumunu bir kez daha vurguladı. 
     İngiltere Başbakanı, ''Bu tür saldırılar Afganistan'da, İsrail'de, Türkiye'de, Filistin'de ya da dünyanın bir başka yerinde yaşanabilir. Nerede şiddete yol açılırsa açılsın, bunu yapanların böyle bir şeye hakkı yok'' dedi. 
     Müslüman liderlerle yaptıkları görüşmede, İngiltere'de güvenliğin, dinler ve kültürler arasındaki uyumun artırılması için birlikte çalışma kararı aldıklarını belirten Blair, Afganistan'daki demokratikleşme sürecine katkıda bulunmaya da devam edeceklerini bildirdi. 
     Blair, bunun için önümüzdeki 10 yılda Afganistan ile ortak çalışmalarını düzenleyen bir anlaşmaya Karzai ile birlikte imza koyduklarını ifade etti. 
     Bir soru üzerine, şiddete yol açanları topraklarında barındırmama konusunda kararlı olduklarını bildiren Blair, teröristlerin Afganistan ya da Irak'taki askeri harekatları eylemlerine bahane olarak gösterdiklerini hatırlattı. ''Her zaman bir bahaneleri olacak'' diyen Blair, ''Bu tür bahaneler karşısında dikkatli olmalıyız. Bugün Afganistan'da, Irak'ta halklar demokrasiyi yeşertmeye çalışıyor. Ama aynı terörizm bunu de engelleme çabasında'' dedi. 
     Irak'ta ve Afganistan'da ve Filistin'de Müslümanların demokrasiye kavuşmak istediklerini, teröristlerin ise buna yardımcı olmak yerine süreci engellediklerini belirten Blair, bu tür bir mantığa ancak ona karşı durularak karşı çıkılabileceğini söyledi. 
     Blair, terörün ideolojisi, yolu, mantığı, her şeyinin yanlış olduğunu, Türkiye'de, Afganistan'da, ABD'de ya da İngiltere'deki bütün eylemlerinin de lanetli olduğunu kaydetti. 
     Basın toplantısında konuşan Afganistan Devlet Başkanı Hamid Karzai de, ''El Kaide'nin bir daha asla Afganistan topraklarına dönemeyeceğini'' belirtti. 
     İngiltere'ye yönelik terör saldırılarından dolayı halkının İngiliz halkına yönelik iyi dilekleri ileten Karzai, terörün yarattığı acıyı en çok çekmiş toplumlardan biri olarak, terörün ne olduğunu hiçbir toplumun Afganlardan iyi bilemeyeceğini söyledi. Karzai, 11 Eylül'den önce de terörün var olduğunu, Afganistan'da kadın-çocuk, yaşlı-genç demeden teröristlerin cana kıydığını belirtti. 
     Teröristlerin bu işi bir ticaret haline getirdiklerini, bu durumun dinle ya da herhangi bir ideolojiyle ilgisi bulunmadığını kaydeden Karzai, ''Bu insanlar sadece can aldıkça, insanlar acı çektikçe mutlu oluyor'' dedi. 
     ''İngiliz halkının cesur tavrını'' öven Karzai, İngilizlere bu saldırıların bir dinin işi olmadığını kabul etmeleri telkininde bulundu. 
     Karzai, teröristlerin fikirlerini kabul ettirmek için bu eylemlere giriştiği fikrini kabul etmeyeceğini belirtirken, ''Öyleyse 1995-2000 yıllarında neden Afgan çocuklarını öldürdüler. Neden bu kadar yoksul bir ülkenin tarlalarına zarar verdiler. Hiçbir argümanları doğru değil'' dedi. 
     Afganistan Devlet Başkanı, dünyanın Afganistan'ı özgürlüğüne kavuşturmasından önce ülkesini de terörist unsurların yönettiğini, teröre karşı ortak mücadelenin şart olduğunu vurguladı. 
     Karzai, ''El Kaide bir daha asla Afganistan topraklarına dönemeyecek'' dedi. 
     
</TEXT>
</DOC>
