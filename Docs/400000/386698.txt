<DOC>
<DOCNO> 386698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/14/son/sonsiy16.html </URL>
<DATE> 2005/10/14/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baykal Geçen yıl da sessizce bir kuş gribi tehlikesini aynen yaşamışız 
</HEADLINE>
<TEXT>

     CHP Genel Başkanı Deniz Baykal, "CHP heyetinin yaptığı incelemeler şunu gösteriyor geçen yıl sessizce bir kuş gribi tehlikesini aynen yaşamışız. Kimse farkında değil" dedi. 
     Irak’ın Kerkük kentinde yaşamını yitiren TRT Başkameramanı Mustafa Ünal’ın adı, TRT Oran Sitesi’nin yanındaki orman yoluna verildi. 
     Törene, CHP Genel Başkanı Deniz Baykal, bazı CHP milletvekilleri, Çankaya Belediye Başkanı Muzaffer Eryılmaz, TRT Genel Müdür Vekili Ali Güney, TRT çalışanları ve Mustafa Ünal’ın ailesi katıldı. 
     CHP Genel Başkanı Baykal, törende yaptığı konuşmada, toplumu yükseltenlerin, yüceltenlerin zannedildiği gibi herkes tarafından tanınan şöhretler değil, işini sessiz sedasız, namuslu ve dürüstçe yapan insanlar olduğunu söyledi. Baykal, "Mustafa Ünal da böyle birisiydi. Toplumda herkes tarafında bilinen, tanınan adam değil, ama görevinin sorumluluğunu taşıyan bir insandı" diye konuştu. 
     Çankaya Belediye Başkanı Muzaffer Eryılmaz da haber kameramanlığının çok zor bir meslek olduğunu belirterek, "Genel olarak gazetecilik zor bir meslek. Çünkü fazla sevilmiyorsunuz. Çoğu zaman iyi de söyleseniz, kötü de söyleseniz suçlu siz oluyorsunuz" dedi. 
     TRT Genel Müdür Vekili Ali Güney de Ünal’ın çevresinde çok sevilen birisi olduğunu, adının orman yolunda yaşatılacak olmasından mutluluk duyduklarını söyledi. 
     Haber Kameramanları Derneği Başkanı Talay Ulusu ise Ünal’ın adının orman yoluna verilmesi dolayısıyla Çankaya Belediyesi’ne teşekkür etti. 
     TRT Başkameramanı Mustafa Ünal’ın babası Hilmi Ünal da oğlunun adının orman yoluna verilmesinin kendilerini çok mutlu ettiğini belirterek, Çankaya Belediye Başkanı Eryılmaz’a teşekkürlerini sundu. 
     Konuşmaların ardından Ünal’ın ailesine çiçek veren Baykal, kurdeleyi keserek, "Başkameraman Mustafa Ünal Sokağı"nı hizmete açtı. Daha sonra Baykal ve beraberindekiler, yürüyerek TRT Genel Müdürlüğü’nde Mustafa Ünal’ın çalıştığı haber merkezine gittiler. 
     Burada, Mustafa Ünal’ın dolabını inceleyen Baykal, dinlenme odasına geçerek, bir süre TRT Genel Müdür Vekili Ali Güney ile sohbet etti. 
     
     "GEÇEN YIL DA KUŞ GRİBİ TEHLİKESİ YAŞANDI" 
     TRT Genel Müdürlüğü’nden çıkışında gazetecilerin sorularını yanıtlayan Baykal, bir gazetecinin, "Sayın Başbakan, iftar yemeğinde tavuk yedi. Daha önce Tarım ve Köyişleri Bakanı da bu nedenle eleştirilmişti. Siz bütün bu haberlerin üzerine Başbakan’ın tavuk yemesini nasıl değerlendiriyorsunuz" sorusuna, "bunu daha önceki olaylara benzetmek istemediği, Türkiye’de tavuk yemenin şu aşamada riskli olduğunu ortaya koyan bir veri olmadığı" yanıtını verdi. 
     Tavuk yemeyi caydıracak bir yaklaşım ortaya koymanın zorunlu olduğunun tıbben tespit edilmediğini vurgulayan Baykal, şöyle devam etti 
     "Herkes bir çekingenlik içindedir, uzak durmayı tercih ediyor olabilir. Ama tavuk etinin yenilmesinin bir sakıncası olduğu netleşmiş değil. Yani çaydaki duruma benzemiyor. Çayda radyasyon vardı, radyasyon varken bunlar yapılmıştı. 
     Bizim CHP heyetinin yaptığı incelemeler şunu gösteriyor geçen yıl sessizce bir kuş gribi tehlikesini aynen yaşamışız. Kimse farkında değil. Kuş gribi geçen sene yine bu olayın ortaya çıktığı bölgede yaşandı. Arkadaşlarımız çiftlik sahibiyle görüştü. Geçen sene de binin üzerinde tavuğu telef olmuş ama kimse incelememiş, ilgilenmemiş. Olay sürekli, düzenli, kararlı, hijyenik koşulların takip edilmesini gerektiren bir olay. 
     Şu sırada iki sorunumuz var birincisi, Türkiye göç yolları üzerinde. Kuş gribine karşı etkin önlemler almak ve bunu sürekli götürmek lazım. İkincisi de bu olayların Türkiye’de bir büyük panik yaratmasına, ekonomiyi çökertmesine ve gereksiz telaşa yol açmasına fırsat vermemeliyiz." Kuş gribi tehlikesinin sadece Manyas bölgesinde değil, göçmen kuşların uğradığı diğer yerlerde de dikkatle izlenmesi gerektiğini kaydeden Baykal, "Başbakan’ın tavuk yemesinin yanı sıra yaptığı diğer işlerin de üzerinde önemle durulması lazım. Yediği tavuğa afiyet olsun diyorum. Yemiş olmasında vahim bir kamu zararı görmüyorum" dedi. 
     Bir gazetecinin, "Siz tavuk yiyor musunuz" diye sorması üzerine Baykal, geride kalan bir kaç gün içinde ne yediğini hatırlamadığını söyledi. 
     Baykal, "AB, Türkiye’deki kuş gribiyle ilgili bir süre önce açıklama yaptı, uyarıda bulundu. Daha önce başka ülkelerde de görülmesine rağmen böyle bir yola başvurmamıştı. Bunu nasıl değerlendiriyorsunuz" sorusuna, "AB’nin Türkiye’ye husumeti olarak değerlendirmiyorum. AB, daha önce başka ülkelere karşı nasıl tavır takındı bilmiyorum ama genellikle Avrupalılar böyle konularda hassas. 
     Bizim en kısa zamanda gerekli çalışmayı yapıp Türkiye üzerindeki kuşkuyu kaldırmamız lazım. Çünkü, AB aynı zamanda Türkiye’ye seyahat edenleri caydıracak bir tavır takındı" yanıtını verdi. 
     
     SAKAL-I ŞERİF OLAYI 
     CHP lideri Baykal, bir gazetecinin, "Günlerdir tartışılan Sakal-ı Şerif olayı var. Başbakan dün yaptığı açıklamada, kutsal emanetlerle ilgili bazı köşe yazarlarını eleştirdi ve ’benim bunu bir Siirtli şeyhe götürdüğüme yönelik açıklamalar var, bunlar densizlik’ dedi. Siz bu iddiaları nasıl değerlendiriyorsunuz" sorusu üzerine, "Başbakan, Sakal-ı Şerif kriziyle ilgili olarak neyin olmadığını söylüyor da neyin olduğunu söylemiyor" dedi. 
     Baykal, şöyle devam etti 
     "Önemli olan neyin olduğunu bilmektir. Neyin olduğunun ortaya çıkmasıdır. Başbakan bilmiyorsa kim bilecek Bunu Türkiye’ye anlatmak Başbakan’ın görevidir. Bir garip olay yaşanmıştır. Sakal-ı Şerif havaalanına getirilmiştir ve sonra telaşla havaalanından kaçırılıp götürülmüştür. Havaalanında Dubai Şeyhi, Başbakan ve ailesiyle Kültür ve Turizm Bakanı vardır. 
     Ama Türkiye hala anlayamadı Sakal-ı Şerif niye geldi, niye döndü 
     Bu konuda yapılan açıklamaların hiçbir ciddiyeti olmadığı çok net ortada. Geçerli olmadığını bildiğimiz laflara inanmamızı niye istiyorlar Kamuoyunun bu konuda bir tereddüdü var. Başbakan buna cevap vermeli, ’bu olay aslında şudur’ demeli." "Bunu izah etme görevi anlaşılıyor ki Kültür ve Turizm Bakanı’na verilmiş" diyen Baykal, Kültür ve Turizm Bakanı Atilla Koç’un "hoşluklar" yaptığını, "çelebi bir zad" olduğunu, ama sözlerinin inandırıcı olmadığını söyledi. 
     Türk kamuoyunun Sakal-ı Şerif’in havaalanına niçin götürüldüğünü merak ettiğini ifade eden Baykal, "Başbakan’ın o konuda ortaya atılmış bir varsayımı cevaplıyor olmasını anlıyorum. O cevapta ’densizlik’ sözünü kullanma ihtiyacını hissetmesi, bu sözün ağırlığından kurtulma çabasıyla da ilgili olabilir. Çünkü ortada bir densizlik varsa o da Sakal-ı Şerif’in havaalanına getirilmesidir. 
     Başbakan çıksın, ’bu olay doğru değildir’ desin, bitsin. Doğruyu da söyleyiversin" diye konuştu. 
     Herkesin Başbakan’dan Sakal-ı Şerif konusunda açıklama beklediğini ifade eden Baykal, "Doğrusu ne o zaman Siirt’e götürülemeyecekti de nereye götürülecekti. Havaalanı bir yere götürmenin çıkış yeridir. 
     Başbakan çok gergin, sağı solu suçluyor. Köşeye sıkıştığı zaman ona buna hakaret ediyor. Başbakan’ın bunları bırakıp görevini yerine getirmesi lazım" dedi. 
     Baykal, "Başbakan Recep Tayyip Erdoğan’ın bir şeyleri sakladığını" ileri sürerek, şöyle konuştu 
     "Sakal-ı Şerif’in niye getirildiğini, iş adamı Sami Ofer’le görüştüğünü saklıyor. Ondan sonra saldırmaya başlıyor ona buna, ’Bunlar sermaye ırkçısı, sermaye milliyetçisi’ diye. Sakal-ı Şerif’i Siirt’e götürmek için getirtmemiş inandık. Nereye götürmek için getirtmiş, bunun cevabını bekliyoruz." 
     
</TEXT>
</DOC>
