<DOC>
<DOCNO> 368724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/sontur17.html </URL>
<DATE> 2005/08/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
29 yıl sonra kalbinin sağda olduğunu öğrendi 
</HEADLINE>
<TEXT>

     Konya’da artan ağrıları nedeniyle hastaneye giden Burhanettin Cihan 29 , kalbinin ve dalağının sağda, karaciğerinin ise solda olduğunu öğrenince şaşkına döndü. 
     Selçuk Üniversitesi Alaaddin Keykubat Yerleşkesi’nde öğrenci kantininde çalışan Burhanettin Cihan 29 , AA muhabirine yaptığı açıklamada, sağlık konusunda çok hassas olduğunu, bugüne kadar da hayatında ciddi bir problemle karşılaşmadığını söyledi. 
     Geçtiğimiz günlerde böbreklerinde aniden şiddetli bir ağrı başladığını ifade eden Cihan, "Ağrılarım dayanılamayacak dereceye gelmişti. Ben de böbreklerimde taş olduğunu düşünerek, Konya Numune Hastanesi’ne gittim. Burada, hastalığın kesin teşhisi için ültrasonla inceleme yapıldı" dedi. 
     Cihan, çektirdiği filmleri götürdüğü doktorun, kendisine kalbinin ve dalağının sağda, karaciğerinin ise solda olduğunu söylediğini kaydederek, bunu duyduğunda çok şaşırdığını, fakat doktorun korkulacak birşey olmadığını söylediğinde rahat nefes aldığını dile getirdi. 
     Bu gerçeği öğrenince yıllardır aklındaki bir soru işaretinin açıklığa kavuştuğunu vurgulayan Cihan, şunları kaydetti 
     "Daha önce elimi göğsümün soluna koyduğum bir gün kalbimin atmadığını sağ tarafa koyduğumda ise kalp atışlarımı hissetmiştim. O günden bu yana bu durumdan şüpheleniyordum. Bunu arkadaşlarıma ve aileme anlattığımda ise benimle alay ediyorlardı. Ancak çektirdiğim ültrasonda bu gerçek ortaya çıktı. Hemşire ve doktorlar da bu duruma çok şaşırdı. Herhangi bir rahatsızlığım da yok. Böbrek taşı ağrısıyla geldiğim hastanede kalbimin, karaciğerimin ve dalağımın normalden farklı yerde olduğunu öğrenince çok şaşırdım." 
     
     SAĞLIK SORUNUNA NEDEN OLMUYOR 
     Hastane’nin Üroloji Bölümü doktoru Ali Hatay ise Cihan’da görülen duruma milyonda bir rastlanıldığını belirterek, doğuştan olan bu durumun düzeltilmesi için herhangi bir operasyona gerek olmadığını kaydetti. 
     Hatay, Cihan’ın böbrek taşlarının alınması için gerçekleştirdikleri ameliyatın oldukça başarılı geçtiğini, Cihan’ın bundan sonra da hayatını sağlıklı şekilde sürdürebileceğini sözlerine ekledi. 
     
</TEXT>
</DOC>
