<DOC>
<DOCNO> 362292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/spor/spo10.html </URL>
<DATE> 2005/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın yumurtlayan Horoz 
</HEADLINE>
<TEXT>


Denizlispor Teknik Direktörü Giray Bulak, sportif başarıların yanı sıra Fair - Play'de de önde olduklarını belirterek, "Birçok futbolcumuzu da milli takımlara gönderdik. Hatta yabancıları bile milli yaptık" dedi 

TUNÇ KAYACI 


Son yıllarda oynadığı çağdaş futbol, elde ettiği başarılı sonuçlar ve milli takımlara gönderdiği futbolcularla Süper Lig'e damgasını vuran Denizlispor'un teknik alandaki mimarı olan Giray Bulak birçok konuda yine ilginç açıklamalar yaptı. Tecrübeli hoca, Yeşil - Siyahlı kulübün başarısı için inandığı yolda yürümeye devam edeceğini söyledi. 
Sportif başarının yanı sıra Fair - Play'de de önde olduklarını belirten başarılı teknik adam, "Son iki sezonda ligi 5. ve 6. basamaklarda bitirdik. Bu seviyeyi yakalarken milli takımlara da önemli katkılarda bulunduk. Ersen Martin ve Güven'i A Milli Takım'a yolladık. A2'ye 4, Ümit Milli'ye 1, Üniversite Oyunları'na 5 ve U19'lara da birçok oyuncumuzu gönderdik" dedi. 

'Sadece Ersen atıldı' 
Giray Bulak, kadrodaki yabancı futbolcuların bile Denizlispor'a geldikten sonra milli takımlarına çağrıldığını belirtti. Tecrübeli hoca, "Bize transfer olduklarında hiçbiri ülkelerinin milli takımlarında oynamıyordu. Şimdi Roman, Hamidu, Mika milli takımlarının vazgeçilmezleri haline geldi. Ben bunu tamamen performans geliştirmeye bağlıyorum. Denizlispor'un bu artıların yanında gurur duyacağı bir başka konu da centilmenliği. Geçen yıl tek kırmızı kartı Ersen Martin gördü. 60 tane de sarı kart görmüşüz. Gerçekten de takımımla övünülecek işler yaptık. Mesela 1988 doğumlu Yaser'i Süper Lig'de oynatma cesaretini gösterdik. Bir başka örnek, önceki yıl Güven'i 3. Lig takımı Beykoz'dan aldık. Aynı Güven aynı yıl hem Denizlispor, hem de A Milli Takım formasını giydi" ifadesini kullandı. 

Milli Takım mesajı 
Giray hoca, tesisleşme ve mali durum açısından da kulübe katkılar sağladıklarını belirtti. Bulak, "Göreve geldiğimde 13 trilyon borcu olan Denizlispor'un şimdiki borcu 5 trilyon civarında. Bunu kulübün menfaatlerine uygun bir şekilde futbolcu satarak yaptık. Ama bu sirkülasyon sırasında yerlerini de yetenekli oyuncularla doldurduk" diye konuştu. 
Başarılı hoca, A Milli Takım'ın hedefleri arasında olduğunu da dile getirdi. Giray Bulak, "Kendimizi aralarında Milli Takım'ın da olduğu bazı hedefler için hazırladık. Milli Takım'da görev alırız veya almayız ama o önemli mevki için kendimizi hazır tutmak zorunda olduğumuzu biliyorum" diye konuştu. 

Bak bitti gibi 

Kırmızı - Siyahlı yönetim, Teknik Direktör Hadzıbegiç'in istediği Lens'te oynayan Polonyalı yıldızın transferini büyük ölçüde bitirdi 

Gaziantepspor, Jacek Bak'ı bekliyor. Almanya'da kamp yaparak yeni sezona hazırlanan Kırmızı - Siyahlı takımda, Teknik Direktör Faruk Hadzıbegiç'in yönetime sunduğu transfer raporu doğrultusunda çalışmalara hız verildi. 
Almanya'daki kamptan dün sabah saatlerinde ayrılarak Fransa'ya geçen İdari Menajer Ali Doğan ve Teknik Direktör Hadzıbegiç, Polonya Milli Takımı kaptanı olan Bak için Lens Kulübü yöneticileriyle pazarlık masasına oturdu. Tarafların büyük ölçüde anlaştığı, aradaki küçük pürüzlerin giderilmesinden sonra başarılı savunma oyuncusunun resmi imza atarak kampa katılacağı ifade edildi. 
Boşnak teknik patron Hadzıbegiç, Almanya kampının başarılı bir şekilde devam ettiğini söyledi. Takımda sakatlık problemi olmadığını vurgulayan tecrübeli hoca, "Burada oynadığımız 3 hazırlık maçı bize ilerisi için bazı işaretler verdi. Kısa süre içinde takım olarak daha iyi duruma geleceğiz" diye konuştu. 
Kırmızı - Siyahlı takım dördüncü hazırlık maçını bugün Hollanda'nın Waalwick ekibi ile oynayacak. 

Gece yarısı imza 

TANER BAYAR DHA 

İkinci Lig B Kategorisi'ne bu sezon yükselen Boluspor, Kayseri Erciyesspor'un 22 yaşındaki golcüsü Aytek Çöltekin'i gece yarısı operasyonu ile kadrosuna kattı. Önceki gece saat 02.30'da Boluspor Başkanı Necip Çarıkçı ile birlikte kulüp binasına gelen Aytek iki yıllık resmi sözleşmeye imza attı. Mukavele imzaladıktan sonra eşyalarını toplamak için İstanbul'a giden Aytek akşam Bolu'ya dönerek takımla birlikte ilk antrenmana çıktı. Boluspor forması altında büyük başarılara imza atmak istediğini vurgulayan genç forvet, "Son 2 yılda Karagümrük ve Erciyes'de şampiyonluk yaşadım. Simdi sırada Boluspor var. Hedefim en az 20 gol" ifadesini kullandı. 

Korkusuz Uşakspor 

İkinci Lig A Kategorisi'nin yeni takımı Uşakspor'da Teknik Direktör Hayri Obüs, taraftarlara umut saçtı. Gruptan çekincelerinin olmadığını vurgulayan başarılı hoca, sezonun ilk maçından itibaren iyi futbol oynamak istediklerini söyledi. Ligin ilk sınavını İstanbul Büyükşehir Belediyespor deplasmanında vereceklerini kaydeden Obüs, "Alınacak galibiyet büyük avantaj olur. Teknik heyetinden taraftarına kadar A Kategorisi'ne hazırız" ifadesini kullandı. 
A Kategorisi'ndeki güçlü rakipleri yakından tanıdığını da kaydeden tecrübeli teknik adam, "Diğer takımların yaptığı gibi izleme komitesi oluşturarak her takımın futbol sistemini çözmeyi düşünüyoruz. Böylelikle rakip takımlara karşı kendi oyun sistemimizi daha rahat kabul ettirebiliriz. Takıma beş transfer yaptık. Bu oyuncular çok ama çok çalışacak. Kendini kanıtlayan formayı kapar. Diğerleri yedek bekler" dedi. 

Zonguldak'ta Kerem imzaladı 

Karadeniz ekibinde transfer çalışmaları devam ediyor. İkinci Lig B Kategorisi'nde mücadele eden Kırmızı - Lacivertli kulübün Başkanı Hüsnü Kavas iç transferde Kerem'le sözleşme yenilediklerini açıkladı. Başkan Kavas dış transfer görüşmelerinin de sürdüğünü belirtti. 

Josip Skoko yüksek uçtu 

Gençlerbirliği'nin orta saha oyuncusu Josip Skoko'nun, İngiltere Premier Ligi'ne bu sezon yükselen Wigan Athletic takımına transferi çıkmaza girdi. Başkent ekibinin 500 bin pound bonservis karşılığında transferine izin verdiği Avustralyalı futbolcunun, İngiliz kulübünden talep ettiği ücretin yüksek olması nedeniyle transfer askıya alındı. Wigan Kulübü'nün teklif ettiği parayı kabul etmesinin mümkün olmadığını belirten Skoko'nun, menajeri aracılığı ile Avrupa'daki arayışlarını sürdürdüğü ifade edildi. Teknik Direktör Ziya Doğan'ın gözden çıkardığı yıldız futbolcunun, takımda kalması durumunda forma şansı bulmasının zor olduğu öğrenildi. n İLHAN GÜLER 

Doğan Taktiksel sıkıntılarımız var 

Gençlerbirliği Teknik direktörü Ziya Doğan, Belçika'daki kamp çalışmaları hakkında bilgi vererek, "Takımda kazanma hırsı ve mücadele çok üst düzeyde. Ancak taktiksel sıkıntılarımız bulunuyor" dedi. Belçika'da oynadıkları üç hazırlık maçını da kazandıklarını kaydeden Doğan, "Bu sınavlarda elimizdeki tüm futbolculara görev verdik. Takımın kazanma hırsı bizi memnun etti ancak yeni oyuncuların kadroya katılması taktiksel açıdan sıkıntı yaşamamıza neden oluyor. Onların isteklerimi yerine getirmeleri için zamana ihtiyaçları var. Belçika'da bu sorunu çözersek Ankara'ya rahat döneriz" diye konuştu. Bu arada dün çift idman yapan Başkent ekibi bugün Lierse'le karşılaşacak. 

Yeni Kırşehir sahaya iniyor 

Yeni Kırşehirspor yarın toplanıyor. İkinci Lig B Kategorisi 3. Grup'ta yer alan Kırşehir ekibinin Teknik Diretörü Şevket Kesler 10 gün sürecek birinci etap kamp çalışmalarına yarın kulüp tesislerinde başlayacaklarını açıkladı. Transferin sürdüğünü kaydeden Kesler, "Yeni bir takım kurduk. İkinci etap kampı için Nevşehir veya Avanos'a gideceğiz. Lige kadar 5-6 hazırlık maçı oynamayı planlıyoruz" dedi. 

Ümitlere Portekiz ve Belçikalı hakem 

Ümit Milli Futbol Takımımız'ın 2006 Avrupa Şampiyonası eleme grubunda Danimarka ve Ukrayna ile oynayacağı maçlarının hakemleri belli oldu. Ay - Yıldızlı gençlerin, 2 Eylül Cuma günü Ali Sami Yen Stadı'nda Danimarka ile yapacağı maçı Portekizli hakem Duarte Paixao yönetecek. 6 Eylül Salı günü Kiev'de oynanacak Ukrayna karşılaşmasında ise Belçikalı Serge Gumenny düdük çalacak. 

Adana Demirspor oksijen depoluyor 

İkinci Lig B Kategorisi'nde şampiyonluk hesapları yapan Adana Demirspor'un Bolu kampı tüm hızıyla sürüyor. Lacivert - Mavili futbolcular, Teknik Direktör Orhan Uçak yönetiminde yapılan kondisyon ağırlıklı idmanlarda güç depoluyor. Takımın fizik kapasitesinin her geçen gün arttığını kaydeden teknik patron Uçak, birkaç gün daha kondisyon çalışmaları yapacaklarını söyledi. Tecrübeli hoca, "Hafta sonuna doğru teknik ve taktik ağırlıklı çalışmalara başlayacağız. Hazırlık maçlarında eksiklerimiz görüp, bu konularda çalışmalar yapacağız" dedi. 



</TEXT>
</DOC>
