<DOC>
<DOCNO> 357800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/03/son/sondun03.html </URL>
<DATE> 2005/07/03/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Ermeni lobisi, Türkiye'nin sınırı açması için ABD'de tasarı sundu 
</HEADLINE>
<TEXT>

     ABD Kongresi’ndeki Ermeni lobisi, Türkiye-Ermenistan sınırının açılması için Washington yönetiminin Ankara’ya baskı yapmasını öngören yeni bir karar tasarısını, Kongre’nin alt kanadı Temsilciler Meclisi’ne sundu. 
     Ermeni lobisinin liderlerinden Demokrat Partili Milletvekili Adam Schiff’in hazırladığı tasarıda, sınırın kapalı tutulmasının, uluslararası standartları ihlal ettiği ve Ermenistan’a ulaşan malların nakliye masrafını yüzde 30-35 artırdığı ileri sürüldü. 
     Temsilciler Meclisi Uluslararası İlişkiler Komitesi’ne sunulan yeni tasarıda, Türkiye-Ermenistan sınırının açılması için ABD’nin aldığı önlemlerin, Amerikan Dışişleri Bakanı tarafından 30 gün içinde duyurulması talep edildi. 
     Tasarının mimari milletvekili Schiff, "Türkiye’nin Ermenistan’a uyguladığı ambargonun kaldırılması için baskı yapmanın zamanı geldi" dedi. 
     Ermeni lobisinin başka bir lideri Demokrat Milletvekili Frank Pallone de açıklamasında, "Başkan George W. Bush ve Dışişleri Bakanı Condoleezza Rice, muhalefetini ve kaygılarını dile getirmeden Türkiye’nin Ermenistan’a ambargo uygulamasına artık izin veremez" ifadesini kullandı. 
     Bu arada Schiff, yeni tasarının Uluslararası İlişkiler Komitesi’ne bağlı bir alt komitede bu ay görüşüleceği yönünde komite başkanı Cumhuriyetçi Henry Hyde’dan söz aldığını belirtti. 
     Kongre’deki Ermeni lobisi, 14 Haziran’da da sözde Ermeni soykırımının tanınmasına yönelik bir başka tasarıyı Temsilciler Meclisi’ne sunmuştu. 
     
</TEXT>
</DOC>
