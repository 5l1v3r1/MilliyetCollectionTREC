<DOC>
<DOCNO> 357232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/spor/spo13.html </URL>
<DATE> 2005/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Samba makyajı 
</HEADLINE>
<TEXT>


Konfederasyon Kupası finalinde ezeli rakibi Arjantin'i "topa tutan", muhteşem futboluyla göz kamaştıran Brezilya, kaybolmaya yüz tutan organizasyonu "cilalayıp" yeniden vitrine koydu 


Almanya'nın ev sahipliğini yaptığı Konfederasyon Kupası'nı, finalde ezeli rakibi Arjantin'i 4 - 1'le "ezerek" kazanan Brezilya, kupaya yeniden "hayat verdi". 
Dünya Kupası ve Avrupa kupalarının gölgesinden yıllardır kurtulamayan turnuva, Mini Dünya Kupası olarak nitelenmesine karşın beklenen ilgiyi görmüyordu. Ancak oynanan 56 maçta atılan 56 gol, maç başına düşen 3.5 ortalama ve en önemlisi, bunların 12'sine imza atan Brezilya'nın sergilediği "müthiş" futbol, Konfederasyon Kupası'nı yeniden vitrine çıkardı. 
Ronaldinho, Kaka, Adriano, Robinho, Cicinho, Lucio gibi isimlerin parladığı "Yıldız Fabrikası", özellikle final maçında atılan birbirinden güzel gollerle adeta "futbol resitali" sundu. Şampiyonluğa imza atan bu isimler, aynı zamanda takımdan "kaytaran" yıldızların da endişelenmesine neden oldu. 

Ronaldo'nun korkusu 
Dinlenmek istediğini belirterek turnuvaya katılmayan yıldızların başında gelen Ronaldo, Adriano'nun turnuvayı beş golle kapaması sonrası yerinin garantide olmadığını söyledi. Ronaldo, "Parreira, bana takımdaki yerimin garanti olduğunu söylemişti. Ancak Konfederasyon Kupası'nda forvet oyuncularının performansından sonra artık bundan şüpheliyim" diyerek endişesini dile getirdi. 


</TEXT>
</DOC>
