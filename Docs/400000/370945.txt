<DOC>
<DOCNO> 370945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/son/sonspo17.html </URL>
<DATE> 2005/08/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çılgın İtalyan sporcular 
</HEADLINE>
<TEXT>

     İZMİR, DHA 

DÜNYA Üniversiteler Yaz Oyunları'nda Türk Milli Sutopu takımına yenilen İtalya takımı oyuncuları, arkadaşlarıyla iddiaya girdikleri için sporcu yemekhanesine makyaj yapıp travesti kılığında gitti. 
     Atatürk Yüzme Havuzu'nda dün akşam oynanan maç 8- 6 İtalya lehine sona erdi. Ancak maçın bitimine dokuz saniye kala İtalyan kaleci Mina'nın oyuncumuzu yumruklamasının penaltı olarak değerlendirilmemesi, ayrıca rakip takımdan bir yedek oyuncunun bonesini çıkarıp havuza atlaması nedeniyle FISU'ya yaptığımız itiraz haklı bulundu. Bunun üzerine maçın son dokuz saniyesinin tekrarlanması, İtalyanların bu süre içinde attığı golün iptali, kaleci Mina'nın 20 saniye ceza alması ve karşılaşmanın Türkiye'nin penaltı atışıyla başlamasına karar verildi. 
     Atatürk Yüzme Havuzu'ndaki karşılaşmanın son dokuz saniyesi İtalya'nın 7- 6'lık üstünlüğüyle başlarken, Onur penaltı atışını gole çevirerek durumu 7- 7 yaptı. Üçer dakikalık iki devre halinde uzatılan karşılaşmayı Türk milli takımı 9- 8 önde önde bitirdi ve yarı finalde oynamaya hak kazandı. 
     Kazandıklarını düşündükleri maçta yenilen İtalyan Su Topu Milli Takımı yenilginin acısını akşam Olimpiyat Köyü'nde çıkardı. Diğer kafile arkadaşlarına maçtan önce, Yenilirsek travesti gibi giyineceğiz'' diyen İtalyan Su Topu Takımı'nın oyuncuları makyaj yapıp kadın giysilerile Olimpiyat Köyü'nde binlerce sporcunun yemek yediği yemekhaneye herkesin şaşkın bakışları arasında girdi. 
     Tezahüratlar arasında bir süre dans eden İtalyan sporcular taşkınlık çıkmaması için güvenlik tarafından yemekhane çadırından çıkarıldı. 
     
</TEXT>
</DOC>
