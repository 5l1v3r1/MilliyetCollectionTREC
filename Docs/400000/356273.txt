<DOC>
<DOCNO> 356273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy28.html </URL>
<DATE> 2005/06/28/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Erdoğan'dan AB'ye uyarı ve mesaj 
</HEADLINE>
<TEXT>

     Başbakan Recep Tayyip Erdoğan, Türkiye'nin AB sürecine yönelik olumsuz mesajlar veren Avrupa ülkelerine sitemde bulundu. AB'de Türkiye ile ilgili dini ve kültürel önyargılardan kurtulamayanlar olduğunu belirten Erdoğan, "AB'nin kültürel ya da ekonomik nedenlerle değil, demokratik nedenlerle de Türkiye’ye büyük ihtiyacı var. Keşke Avrupalı dostlarımız da AB’nin geleceği için bizim kadar gayretli, dikkatli ve istekli olabilselerdi" dedi. 
     Türkiye’nin AB’ye tam üyelik yolculuğunun, tüm spekülasyonlara rağmen 17 Aralık 2004’te çizilen rotada devam edeceğini vurgulayan Erdoğan, Meclis tatile girmeden önceki son AKP grup toplantısında özetle şunları kaydetti 
     MEDENİYETLER UZLAŞMASI SAĞLARIZ Güçlü bir Türkiye, bölgesi, Avrupa ve dünya için çok önemli bir şans olacaktır. Türkiye medeniyetler uzlaşmasında önemli bir çimentodur. Farklı medeniyet ve kültürlerin, evrensel insani değerlerle buluşması adına Türkiye’nin AB üyeliği büyük bir kazanım olacaktır. 
     AB'Lİ DOSTLARA UYARI Aralarında AB kurucusu ülkelerin de bulunduğu bazı ülkelerin parlamentoları, farklı kültür ve medeniyetleri aynı evrensel değerler etrafında buluşturan ve dünya barışı için çok değerli olan bu fırsatın farkında olamıyor. İnsanlığın çocukluk hastalığı olan dini ya da kültürel önyargılardan kurtulamamış dostlarımıza, insanlığın büyük değerlerini hatırlatma konusunda ısrarlı olmayı sürdüreceğiz. 
     SAMİMİYETLERİ TEST EDİLECEK TBMM, gerek AB’ye uyum yasalarını hayata geçirirken, gerek ülkenin ihtiyaç duyduğu yasal düzenlemeleri bir bir ortaya koyarken, ne kadar olgun bir demokrasi kültürüne sahip olduğunu ortaya koydu. Türkiye’nin özellikle kendi kamuoylarına mesaj vermek adına Türkiye’nin AB üyeliğini tartışma gayreti içine girenler, kendi demokratik samimiyetlerini tartışılır hale getirdiklerini bilmeleri gerekir. AB üyesi ülkelerin sözlerindeki samimiyet test edilecektir. 
     Erdoğan, tatil talimatları verdi. Önce "Adli tatilin başlamasıyla bölgelerinize gideceksiniz" diyen Erdoğan, hatasını farkederek "özür dilerim Meclis'in tatile girmesiyle diyecektim" diye düzeltti. Yasama çalışmaları nedeniyle TBMM Başkanı Bülent Arınç ile AKP ve CHP milletvekillerine de şükranlarını sunan Erdoğan, sözlerini "Yaşasın Türkiye Büyük Millet Meclisi, yaşasın milletimizin selameti, yaşasın devletimizin bekası, yaşasın Türkiye, her şey Türkiye için" diye tamamlandı. Milletvekilleri de Erdoğan’ı ayakta alkışladı. 
     
</TEXT>
</DOC>
