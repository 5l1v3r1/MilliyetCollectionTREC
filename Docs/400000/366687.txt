<DOC>
<DOCNO> 366687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/03/son/soneko13.html </URL>
<DATE> 2005/08/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Toyota Türkiye'de büyümeye devam edecek... 
</HEADLINE>
<TEXT>

     İstanbul Sanayi Odası'nın İSO 500 büyük sanayi kuruluşu sıralamasında 2.2 milyar dolarlık ihracatla birinci, özel kuruluşlar arasında üretimden satışta da ikinci olan Toyota Otomotiv Türkiye A.Ş'nin Genel Müdürü Kazuhiro Kobayashi, ''Gelecekteki büyümemiz, Avrupa ihracat pazarımızdaki büyümeyle paralel olacaktır'' dedi. 
     Kazuhiro Kobayashi, Toyota Türkiye'nin Avrupa'nın üretim üssü olduğunu söyledi. Avrupa standartlarında araç ürettiklerini ifade eden Kobayashi, ''Toyota Türkiye, Toyota'nın Avrupa'daki büyümesiyle uyumlu olarak, ihracattaki büyümesini sürdürmektedir. Gelecekteki büyümemiz Avrupa'daki ihracat pazarımızdaki büyümeyle paralel olacaktır'' dedi. 
     Üretilen araçların kalitesinin, gelecekteki projelerin Adapazarı'ndaki fabrika tarafından değerlendirilmesi konusunda etkili bir faktör olacağını ifade eden Kobayashi, şunları söyledi 
     ''Kaliteye verdiğimiz önemle şirketimizin daha da büyümesine katkıda bulunacağız. Bütün bunların yanı sıra Türk ekonomisine ve toplumuna katkıda bulunmayı sürdüreceğiz. İhracatçı kimliğimizle ekonomiyi desteklerken, yarattığımız istihdamla topluma katkıda bulunmaktayız. Gelecekte de katkılarımızı artırarak sürdürmek niyetindeyiz.'' 
     
</TEXT>
</DOC>
