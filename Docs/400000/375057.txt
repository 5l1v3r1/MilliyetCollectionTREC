<DOC>
<DOCNO> 375057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/02/son/soneko18.html </URL>
<DATE> 2005/09/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Biyodizelde yasal boşluk sorunu... 
</HEADLINE>
<TEXT>

     Sürekli artan akaryakıt fiyatları karşısında ucuz fiyatı ile umut haline gelen biyodizelde halen mevzuatı çıkmadığı için, "merdivenaltı" tabir edilen üretimin büyük boyutlara ulaştığı ve bu durumun dolandırıcılık olaylarına da zemin hazırladığı bildirildi. 
     TBMM Tarım, Orman ve Köyişleri Komisyonu Başkanı Vahit Kirişçi, AA muhabirine yaptığı açıklamada, biyodizel üretimi konusunda yasal boşluğu değerlendiren bazı kişi ve kuruluşların, bu işi büyük boyutlara taşıdığını kaydetti. 
     Sadece Gaziantep’in Nizip ilçesinde 20 sabun üreticisinin biyodizel üretimine geçtiğini tespit ettiklerini, ancak üretim yerlerinin tamamına yakın bölümünde kalite ve standardizasyon anlayışının olmadığını anlatan Kirişçi, şunları söyledi 
     "Biyodizel üretimi, ciddi çalışma ve yatırım gerektiren bir sektör. Ancak ne yazık ki sayılarını bile bilmediğimiz çok sayıda merdivenaltı işletme var. Bir kamyonetin üzerinde bile mobilize üretim gerçekleştiriyorlar. Umut olarak görünen bu yakıt tokatçı zihniyeti, dolandırıcıları da ortaya çıkarıyor. Petroldeki ÖTV farkı nedeniyle normalde mazotla aynı maliyete üretilmesine karşın, çok daha ucuz fiyatla satışa sunulan bu ürünün mazota belli oranda katılması gerekirken, tamamen akaryakıt olarak satıldığını görüyoruz. Bazı firmalar hiçbir altyapıları olmamasına karşın çok yüksek paralar karşılığında distribütörlük bile veriyorlar." 
     
     "MEVZUATIN 3 AY İÇİNDE ÇIKMASI BEKLENİYOR" 
     Kirişçi, konuyla ilgili mevzuatı hazırlamak için Tarım ve Köyişleri Bakanlığı, Sanayi ve Ticaret Bakanlığı, Enerji ve Tabii Kaynaklar Bakanlığı, EPDK, Bütün Tütün Mamulleri Üst Kurulu, Çevre ve Orman Bakanlığı’nın çalışma yaptığını ifade ederken, şunları söyledi 
     "Mevzuatın 3 ay içinde çıkması bekleniyor. Yasal düzenlemeyle birlikte, bu işin bu kadar kolay ve ucuz olmadığı görülecek. Şu anda milyonlarca dolara kurulan tesislerin önemli bölümü makine yığınına dönecek. Biyodizel işine girecek kişi ve kuruluşları dikkatli olmaları, tokatçı anlayış içinde hareket etmemeleri ve dolandırıcıların kurbanı olmamaları konusunda uyarıyorum." 
     
     BOŞLUK KAFALARI KARIŞTIRIYOR 
     Bu arada biyodizel üretimi ve satışı noktasındaki yasal boşluklar, Emniyet Müdürlüğü ekiplerinin de işini zorlaştırıyor. 
     Konuyla ilgili her gün çok sayıda ihbar aldıklarını bildiren Adana Emniyet Müdürlüğü Mali Şube yetkilileri, yasal boşluk nedeniyle ele geçirilen üretimin nereye teslim edileceği konusunda da açıklık bulunmadığını, ya temin ettikleri tankere yüklediklerini ya da yediemin olarak teslim ettiklerini ifade ettiler. 
     Yetkililer, firmalarda üretilen biyodizelin karayollarında seyir halindeki araçlara satışının dolandırıcılık suçu olduğunu, son olarak Adana’daki büyük bir yağ fabrikasının pompalarını mühürlediklerini bildirdiler. 
     Yağ fabrikasının yetkilileri ise biyodizelin fabrika içindeki araçların kullanımı için nakledildiğini belirterek, mühürün kaldırılması amacıyla başvuruda bulunduklarını belirttiler. 
     
     "KAÇAK MAZOT SATICILARI ŞİKAYET EDİYOR" 
     Firma yetkilileri, kullanım alanı geniş olan biyodizelin mazota göre yüzde 25 oranında ucuz olmasının kaçak mazot satanların işlerini olumsuz yönde etkilediğini savunurken, "bu kişiler, sürekli olarak bizi polise şikayet ediyorlar. Çünkü satışları neredeyse tamamen düştü. Oysa biyodizel, çiftçi ve ülke için kurtuluş olacak, yakıt giderlerini büyük ölçüde azaltacak" dediler. 
     Biyodizelin şu anda mazota hangi oranda katılacağı konusunun bile belli olmadığına işaret eden üreticiler, tartışılan yüzde 2 ve 5 rakamlarının bile yıllık 20 milyon ton mazot sarfiyatı olan ülkede en az 400 bin ton biyoyakıtın üretimi anlamına geldiğini, bunun da hem üretici hem de çiftçiye büyük katkı ve pazar yaratacağını ifade ettiler. 
     
</TEXT>
</DOC>
