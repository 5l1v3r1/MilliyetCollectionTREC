<DOC>
<DOCNO> 371692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/21/son/sontur03.html </URL>
<DATE> 2005/08/21/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Yozgat'ta sel can aldı... 
</HEADLINE>
<TEXT>

     Yozgat’ın Çadırardıç Beldesi’nde, tarım işçilerinin barındığı çadırların, şiddetli yağmurun oluşturduğu sel sularına kapılması sonucu 2 çocuk öldü, bir kadın kayboldu. 
     AA muhabirinin edindiği bilgiye göre, şiddetli yağmurun oluşturduğu sel suları Hacıağa Deresi’nin taşmasına neden oldu. 
     Tarım alanlarında aileleriyle birlikte çalışan işçilerin, dere yatağının bulunduğu bölgeye kurdukları çadırlar, taşan sel sularına kapıldı. 
     Şanlıurfa’dan geldikleri belirtilen 100 civarındaki tarım işçisinin büyük bölümü çadırlardan çıkıp kaçarken, 2 ayrı çadırda bulunan 2 çocuk ve bir kadın sel sularına kapıldı. 
     Sel sularının sürüklediği 3 kişiden Süleyman Sağ 12 ve Aysel Deniz’in 12 cesetleri, çadırların 150 metre uzağında bulundu. Güneş Deniz 34 isimli kadına ise ulaşılamadı. 
     Yozgat İl Sivil Savunma ekiplerinin, Deniz’i bulmak için başlattığı çalışmalar sürüyor. 
     
     "12 DAKİKA SÜRDÜ" 

     Çadırardıç Belediye Başkanı Ahmet Demirel, şiddetli yağmurun etkisini 12 dakika civarında sürdürdüğünü söyledi. 
     Demirel, tarım işçilerinin çadırlarının yanı sıra çok sayıda büyükbaş hayvanın sel sularına kapılarak telef olduğunu, tarım alanlarının da zarar gördüğünü bildirdi. Demirel, şunları kaydetti "Şiddetli yağmurun oluşturduğu sel, Hacıağa Deresi’nin taşmasına neden oldu. Köyde bulunan binalarda herhangi bir hasar yok. Ancak Şanlıurfa’dan buraya mercimek yolmak üzere gelip, dere yatağı bölgesine kurdukları çadırlarda barınan tarım işçilerinin çadırlarının sel sularına kapılması sonucunda iki çocuk öldü, bir kadın ise kayıp. Çadırlarda barınan tarım işçileri, köylerdeki evlere dağıtıldılar. Üç kişinin sel sularına kapılması nedeniyle beldedeki diğer hasar ve hayvan telefleri konusunda herhangi bir tespit çalışması yapılmadı." Demirel, beldede önceki yıllarda da sel baskınları ve buna bağlı can kayıpları olduğunu belirtti. 
     
     KAYBOLAN KADINI ARAMA ÇALIŞMALARI SÜRDÜRÜLÜYOR 

     Yozgat'ın Çadırardıç Beldesi'nde selde kaybolan kadını arama çalışmaları sürdürülüyor. 
     Çadırardıç Belediye Başkanı Ahmet Demirel, dün akşam şiddetli yağmurun oluşturduğu sel sularının, Hacıağa Deresi'nin taşmasına neden olduğunu, selde 2 çocuğun hayatını kaybettiğini, 34 yaşındaki Güneş Deniz isimli kadının ise kaybolduğunu bildirdi. 
     Taşkının meydana geldiği Hacıağa Deresi'nin, Delice Irmağı ile buluştuğunu belirten Demirel, bu bölgenin tamamında Yozgat İl Sivil Savunma ekipleri ve jandarma tarafından arama çalışmalarının sürdürüldüğünü ifade etti. 
     İl Sivil Savunma Müdürü Ömer Kaman da Güneş Deniz'in kaybolduğu yerin 20 kilometre çevresini aradıklarını, ancak sonuç alamadıklarını kaydederek, çalışmalara devam edeceklerini söyledi. 
     
</TEXT>
</DOC>
