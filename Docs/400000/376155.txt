<DOC>
<DOCNO> 376155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/06/son/sontur08.html </URL>
<DATE> 2005/09/06/ </DATE>
<TIME> 00.35 </TIME>
<AUTHOR>  </AUTHOR>
<HEADLINE>
Bozüyük'te öfke dinmiyor 
</HEADLINE>
<TEXT>

     BİLECİK, DHA 

BİLECİK'in Bozüyük İlçesi'nde dün meydana gelen ve 144 kişinin yaralandığı olayların ardından bu akşam da toplanan 3 bin dolayındaki ilçe halkı yürüyüş yapıp PKK aleyhine slogan attı. Yoldan geçen araçlarda PKK sempatizanı olduğu gerekçesiyle taşlayan öfkeli grup, Belediye Başkanı MHP'li Ahmet Berberoğlu'nun ikna çabaları sonucu dağıldı. 
     Bozüyük'te bu akşam saat 19.30 sıralarında bir grup gencin başlattığı olay çığ gibi büyüdü. Çarşı merkezindeki işyerlerinin vitrinlerinde Pazar gün ilçede yaşanan olayların yer aldığı haberleri izleyen bir grup genç, otobüslere saldırı görüntülerini alkışladı. Ardından dün olayların yaşandığı karayolunu trafiğe kapatıp yürüyüş yapan gençlere, çevreden de katılımlar oldu. Kalabalık grup, bir önceki gün olduğu gibi yoldan geçen TIR ve bazı komyonlarda PKK sempatizanlarının saklandığı gerekçesiyle araçları yine taşladı. Olayları duyan ilçe halkının akın etmesiyle protestocuların sayısı bir anda yaklaşık 3 bine ulaştı. 
     Eylemcilerin araçları taşlaması üzerine olaya müdahale eden güvenlik güçleri, dağılmaları için uyarıda bulundu. Çığ gibi büyüyen kalabalık ise, İlçe Emniyet Müdürlüğü istikametine doğru 2 kilometrelik yolu PKK alehine sloganlar atarak yürüdü, çöp varillerini yollara saçtı. 
     Çevik Kuvvet ekipleri, cop ve biber gazı kullanarak öfkeli kalabalığı dağıtmaya çalıştı. Ara sokaklara dağılan grup bu kez Cumhuriyet Meydanı Şehitler Anıtı önünde toplandı. Sık sık Burası Bozüyük buradan çıkış yok’, Şehitler ölmez vatan bölünmez’, Kahrolsun PKK’ diyerek slogan atan gruba, Bozüyük Belediye Başkanı MHP'li Ahmet Berberoğlu seslendi. Başkan Berberoğlu'nun konuşmasından sonra ikna olan protestocular, sessiz şekilde dağıldı. 
     Kalabalık dağıldıktan sonra ilçe merkezine takviye olarak jandarma ekipleri geldi. 
     
</TEXT>
</DOC>
