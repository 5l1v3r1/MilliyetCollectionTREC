<DOC>
<DOCNO> 387086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/16/son/sondun02.html </URL>
<DATE> 2005/10/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Avustralya Irak'daki referandum demokrasinin zaferi... 
</HEADLINE>
<TEXT>

     Avustralya Dışişleri Bakanı Alexander Downer, Irak'ta dün yeni anayasa için yapılan referandumu, demokrasinin ve sıradan vatandaşların zaferi olarak niteledi. 
     Downer, gazetecilere yaptığı açıklamada, ''Irak halkının geniş kesiminin demokratik süreci kucakladığını görmek çok güzel. Bu, sıradan halkın militanlara karşı zaferi'' dedi. 
     Avustralya Dışişleri Bakanı, ülkesinin, Irak'ta demokrasinin desteklenmesi taahhüdünü koruduğunu ifade etti. 
     ABD ve İngiltere'nin Irak'ı işgaline destek olan Avustralya'nın, bu ülkede hala yüzlerce askeri bulunuyor. 
     Japonya Dışişleri Bakanlığı tarafından yapılan açıklamada da Irak'taki anayasa referandumunun geniş çaplı şiddet olayları, kargaşa ve hukuki sorunlar olmadan yapılmasından memnuniyet duyulduğu bildirildi. 
     Açıklamada, Japonya'nın, Irak'taki halkoylamasının bu ülkedeki siyasi sürecin gelişmesinde önemli bir adım olduğu ifade edilerek, Tokyo'nun, Irak'taki demokratikleşme sürecine desteğinin süreceği kaydedildi. 
     Irak'taki ABD öncülüğündeki koalisyonun bir parçası olarak yeniden inşa ve insani yardım çabalarına katılan Japonya'nın, Irak'ın güneyinde yaklaşık 550 geri hizmet askeri bulunuyor. 
     Irak'ta dün yapılan ve ilk sonuçlarının bugün açıklanması beklenen referanduma geniş katılım olduğu, 7 bölgede katılım oranının yüzde 66'nın üzerine çıktığı açıklanmıştı. 
     
     BAĞDAT'TAKİ PATLAMALAR 
     Irak'ın başkenti Bağdat'ın merkezinde bu sabah meydana gelen patlamalara havan topu saldırısının yol açtığı bildirildi. 
     Irak parlamentosu, hükümet binaları ve Amerikan güçleri karargahının bulunduğu yoğun koruma altındaki Yeşil Bölge'de meydana gelen patlamada ölen ya da yaralanan olmadığı ve patlamanın büyük bir hasara yol açmadığı kaydedildi. 
     Polis, Yeşil Bölge'ye direnişçiler tarafından, yakındaki Dora bölgesinden iki havan topu mermisi atıldığını belirtti. 
     ABD Büyükelçiliği sözcüsü de havan topu saldırısını doğruladı, ancak patlamaların Yeşil Bölge içinde olup olmadığını belirtmedi ve sadece saldırının soruşturulduğunu söyledi. 
     Anayasa referandumu için güvenlik gerekçesiyle dün ilan edilen araçların trafiğe çıkma yasağının bu sabah kalkmasından hemen sonra meydana gelen patlamanın ardından, Yeşil Bölge'den dumanların yükseldiği haber verilmişti. 
     
</TEXT>
</DOC>
