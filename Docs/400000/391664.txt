<DOC>
<DOCNO> 391664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/02/son/sondun06.html </URL>
<DATE> 2005/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Rum basınından, Türk askeriyle ilgili mesnetsiz iddialar... 
</HEADLINE>
<TEXT>

     Kıbrıs’taki görevli Türk askerlerinin Birleşmiş Milletler Kıbrıs Barış Gücü UNFICYP komutanına ve askerlerine silah çektiğini öne sürüldü. 
     Kıbrıs Rum Kesimi gazeteleri, Adada görevli Türk askerlerinin iki ay önce Birleşmiş Milletler Kıbrıs Barış Gücü UNFICYP komutanına ve askerlerine silah çektiğini iddia etti. Rum basınında çıkan haberlere göre Türk askeri 16 Ağustos’ta yeşil hat üzerinde "bir karakol" inşa 
     ediyordu. 
     Buna karşı çıkan UNFICYP askerlerinin karakolu inşa etmemeleri konusunda birkaç kez Türk askerlerini uyardığı ve her seferinde daha rütbeli bir BM subayının gönderildiği ifade edildi. 
     İddialara göre 31 Ağustos’ta UNFICYP komutanını taşıyan bir BM helikopteri bölgeye indi ve denetlemek istedi. Bunun üzerine alarma geçen Türk askerlerinin BM komutanına ve muhafızlarına silahlarını doğrulttukları öne sürüldü. 
     Rum gazetelerinde, UNFICYP sözcüsü Brian Kelly’nin "Türk askerlerinin BM personeline silah doğrulttuğu ve bu sırada da Kuvvet Komutanın BM personeli arasında olduğu" iddialarını doğruladığı ifade edildi. 
     Öte yandan Kıbrıs Rum Kesimi Hükümet sözcüsü Kypros Krisostomides, "Türk askerlerinin yeşil hattı ihlal etmesinin karakteristik bir durum" olduğunu söyledi. 
     Krisostomides, bu olayın, Türk askerlerinin UNFICYP’ye yaptığı "silahlı bir provokasyon" olduğunu savundu. 

ANKA 
     
</TEXT>
</DOC>
