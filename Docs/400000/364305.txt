<DOC>
<DOCNO> 364305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/26/yazar/kohen.html </URL>
<DATE> 2005/07/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Komşudaki değişiklik 
</HEADLINE>
<TEXT>


Türkiye'ye "sınırdaş" ülkelerin sayısı 7'yi buluyorsa da, "komşu" derken akla hep Bulgaristan gelir. 
"Komşu"da olup bitenler tabii ki Türkiye'yi ilgilendirir. Hele bu bir iktidar değişikliği ise... 
Sofya'ya şimdi yeni bir hükümet işbaşında. 25 Haziran'da yapılan seçimlerde birinci parti olarak ortaya çıkan Sosyalist Parti BSP ile 3'üncü parti durumuna gelen Türklerin oluşturduğu Hak ve Özgürlükler Hareketi HÖH 'den meydana gelen bir koalisyon... 
Bu hükümetin başında BSP'nin 39 yaşındaki lideri Sergey Stanişev Başbakan olarak yer alıyor. Kabinede 13 Sosyalist bakana karşılık, 5 de HÖH üyesi var ki, bu önemli bir gelişme. İlk kez iktidarda bir Türk başbakan yardımcısı ve 4 de Türk bakan bulunuyor... 
Bunun önemini anlamak için "komşu"da komünist dönemde Türklerin nasıl ayırımcı bir muameleye tabi tutulduklarını, bu arada onları asimilasyona zorlamak için isimlerinin dahi nasıl değiştirildiğini hatırlamak yeter. 
Bulgar ulusunun demokratik düzen içinde Türk toplumunu ki nüfusun yaklaşık yüzde 10'unu oluşturuyor kendi asli unsuru olarak sayması, kimliğine saygılı olmakla beraber ona entegre olma olanağını vermesi, övülmeye değer bir başarısıdır. 

Bulgaristan'ın çok partili demokratik sisteme geçtiği 1989'dan bu yana 6 genel seçim yapıldı her seferinde hükümet değişti Yani üst üste iki kez çoğunluğu kazanıp tekrar iktidar olan bir parti çıkmadı... 
Bundan önceki seçimleri halkın büyük umutları ve desteğiyle kazanan eski "küçük kral" Simeon'un Ulusal Hareketi, bu kez birinciliği Sosyalistlere kaptırdı. HÖH eski hükümette de koalisyon ortağı idi. Ama bu kez, aldığı yüzde 14 oy sayesinde, Sosyalist lider Stanişev'in güçlü bir ortağı oldu. 
Eski Komünist Partisi'nin mirasçısı olan BSP'nin bu kez rakibi Ulusal Hareketi sollayıp iktidara gelmesinin nedeni nedir Ne de olsa bu parti 1994-1997 döneminde de iktidar olmuş, ama ülkeyi ciddi bir ekonomik krize sürüklediği için halkın desteğini kaybetmişti. 
Şimdi Bulgaristan'ın ekonomik durumu o günlere oranla çok daha iyi sayılabilir Kalkınma hızı, 5.6 gibi yüksek bir oranda. Yabancı sermaye yatırımı 2.5 milyar doları buluyor. Enflasyon 1990'ların üç haneli sayılarından tek haneye düştü. İşsizlik 4 yıl önce yüzde 18 iken şimdi yüzde 12 civarında... 
Makro-ekonomik göstergeler olumlu sayılmakla beraber, halk halinden hiç memnun değil. Avrasya Stratejik Araştırmalar Merkezi ASAM 'nin Balkan uzmanı Erhan Türbedar'ın analizi şöyle "Bulgaristan 1997'den sonra ekonomik istikrarı sağlamayı başarmışsa da, halkın yaşam stardardı düşük seviyesinde kalmaya devam ediyor. Bu yüzden halkın memnuniyetsizliği seçimlere hep yansıdı. Her seferinde halk iktidar partilerini cezalandırdı ve alternatif kurtarıcılara oy verdi... Nitekim BSP de, popülist söylemi ile halkın eski günlere yönelik nostaljik duygularını harekete geçirip seçimleri kazanabildi"... 

Başbakan Stanişev'in Sosyalist ağırlıklı yeni hükümeti, bu kez daha başarılı olabilecek mi 
Tabii şimdiki Sosyalist partinin programı ile eski Komünist partinin politikaları arasında bir ilinti yok. BSP'nin esas hedefi Bulgaristan'ın 2007'de AB üyeliğini garantilemek, bu amaçla tüm reformları tamamlamaktır. Sofya'daki gözlemciler, Stanişev hükümetinin dış politikada olduğu gibi, ekonomide de pragmatik bir tavır alacağını tahmin ediyorlar. 
Kısacası "komşu"da iktidar değişikliği oldu, ama temel politikalarında önemli bir değişiklik beklememek lazım. 



</TEXT>
</DOC>
