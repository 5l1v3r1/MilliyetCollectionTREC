<DOC>
<DOCNO> 364031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/25/son/sondun25.html </URL>
<DATE> 2005/07/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
KKTC Başbakanı, Trabzonspor'un maçına gitmiyor... 
</HEADLINE>
<TEXT>

     KKTC Başbakanı Ferdi Sabit Soyer, Trabzonspor'un güney Lefkoşa'da Salı akşamı Anorthosis Fagamusta takımıyla oynayacağı Şampiyonlar Ligi 2. ön eleme maçına gitmeyeceğini bildirdi. Maç sonunda Trabzonspor'u KKTC'de ağırlamaktan memnun olacaklarını ifade eden Soyer, ''Eğer Trabzonspor bu tarafa gelmezse, ben onlara gücenmem'' dedi. 
     Rum siyasi partileriyle yaptığı temaslar çerçevesinden Güney Kıbrıs'a geçtiğini anımsatan Soyer, ''Ama resmi bir yere gideceğim zaman 'sahte devletin sahte başbakanı' sıfatıyla muamele görmeyi hiç bir zaman kabul etmem'' dedi. Başbakan Soyer, Azeri heyetini kabulü sırasında, bir gazetecinin, Başbakan Yardımcısı ve Dışişleri Bakanı Serdar Denktaş'ın, ''Trabzonspor'un maçtan sonra KKTC'ye gelip, Türkiye'ye Ercan Havalimanı üzerinden gitmesinin Rum yönetimi lideri Tasos Papadopulos yönetimine bu aşamada verilecek anlamlı bir cevap olacağı'' yönündeki sözlerini hatırlatarak görüşünü sorması üzerine, Türkiye'nin uluslararası ilişkilerde uyması gereken bazı kurallar olduğunu, bunlardan birinin de spor alanındaki kurallar olduğunu belirtti. 
     Bu nedenle Trabzonspor'un Güney Kıbrıs'ta maç yapacak olmasını yadırgamadıklarını ifade eden Soyer, futbol maçının dostluk ve işbirliğinin gelişmesinde katkı sağlaması gerektiğine inandıklarını söyledi. 
     Güney Kıbrıs'ın hakimiyetçi anlayışının insani, vicdani ve demokratik bir yanı olmadığını kaydeden Soyer, ''Trabzonspor güneyde Anorthosis ile maç oynarken, kendi egemenliğini bir nevi bize kabul ettirme arayışı içinde olacaktır. Bunu kimse böyle yorumlamasın'' dedi. 
     
     'KAHVEMİZİ İÇERLERSE MUTLULUK DUYACAĞIZ' 
     ''Çok güzel bir maç olması'' temennisinde bulunan Başbakan Soyer, Trabzonspor'un karar alarak KKTC'de misafirleri olması ve bir kahvelerini içmesi durumunda çok mutlu olacaklarını söyledi. Soyer, en büyük arzusunun, Kıbrıs Türk takımlarının da Türkiye, Güney Kıbrıs, Azerbaycan ve dünyanın değişik ülkelerinin takımlarıyla Kıbrıs'ın kuzeyinde spor karşılaşması yapmaları olduğunu belirtti. 
     ''Eğer Trabzonspor bu tarafa gelmezse, ben onlara gücenmem'' diyen Soyer, ''Ama, kısa bir süre gelip misafirimiz olurlarsa, bir kahvemizi içerlerse, mutluluk duyacağız'' dedi. 
     Maça gitmeyeceğini belirten Soyer, ''Güney Kıbrıs'a siyasi partilerle temaslar için geçiş yapıyorum. Ama resmi bir yere gideceğim zaman 'sahte devletin sahte başbakanı' sıfatıyla muamele görmeyi hiçbir zaman kabul etmem. O yüzden öyle bir davet gelse dahi icabet etmem'' dedi. 
     
</TEXT>
</DOC>
