<DOC>
<DOCNO> 397250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/23/son/sondun17.html </URL>
<DATE> 2005/11/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Oxford Araştırması Grubu Irak'ta savaş onyıllarca sürebilir... 
</HEADLINE>
<TEXT>

     Irak'taki savaşın onyıllarca sürebileceği ve İngiliz birliklerinin çekilmesinin, Londra'nın Washington karşısındaki tutumunu değiştirmesine bağlı olduğu öne sürüldü. 
     İngiltere'deki sivil toplum kuruluşlarından Oxford Araştırma Grubu tarafından yapılan açıklamada, El Kaide ve ona bağlı grupların, hedeflerine yıllar değil onyıllar içinde ulaşma siyaseti güttüklerine dikkat çekilerek, ABD'de kaydadeğer siyasi değişiklikler olmazsa, Irak savaşının da onyıllarca sürebileceği görüşü dile getirildi. 
     Açıklamada, Londra ABD karşısındaki yaklaşımını kökten değiştirmedikçe Irak'taki İngiliz birliklerinin barışçıl şekilde çekilmesinin pek muhtemel görünmediği de kaydedildi. 
     Grup, ABD'nin çekilmesinin ise, ''Vietnam'dakinden daha büyük diplomasi felaketi olacağı'' görüşünü savundu. Açıklamada, Irak'ın 2003'te istila edilmesinin, El Kaide örgütüne ''hediye'' gibi geldiği, zira örgütün Amerikan işgalini kullanarak kadrolarını genişletme imkanı bulduğu belirtildi. 
     Oxford Araştırma Grubu, temmuzdaki raporunda, Irak savaşı başlayalı beri 25 bine yakın sivilin hayatını kaybettiğini bildirmişti. 
     
</TEXT>
</DOC>
