<DOC>
<DOCNO> 383044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/yasam/ayas.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçüklere büyük yük 
</HEADLINE>
<TEXT>


İlköğretim öğrencilerinin sırtlarına binen ağır yük, bir kez daha ortaya konuldu. 1. sınıf öğrencileri 6.5, 5. sınıf öğrencileri 9.4 kilogramlık çantalarla okula gidiyorlar 

İSTANBUL Milliyet 

Eğitim - Bir Sen İstanbul 4 No'lu Şube Başkanlığı'nın yaptığı araştırma, ilköğretim çağındaki öğrencilerin sırtındaki yükün ağırlığını bir kez daha ortaya koydu. Sendikanın açıkladığı ve 150 ilköğretim öğrencisinin katıldığı 'Okul Çantaları Ağırlık Araştırması'na göre, ilköğretim 1. sınıfta okuyan bir öğrenci 6.5, 5. sınıftaki öğrenci de 9.4 kilo ağırlığında çantayla okula gidiyor. Aynı araştırma, 2. sınıftaki öğrencilerin ortalama 6.7, 3. sınıftaki öğrencilerin 6.9, 4. sınıftaki öğrencilerin de 7.5 kilogram ağırlığındaki çantalarla okula gittiklerini ortaya koyuyor. Çantalarda kitap, defter, beslenme çantası, suluk, kalemlik gibi çeşitli eşyalar taşınıyor. 
Araştırma sonucunda, imk nı olan okullarda özel öğrenci dolapları tahsis edilerek öğrencilerin bu ağır yükten kurtarılması isteniyor. 
İstanbul Tıp Fakültesi Öğretim Üyesi Prof. Dr. Emel Özcan da, küçük öğrencilerin sırtına binen bu yükün çok ağır olduğunu belirtti. 

Çoğunun beli ağrıyor 
Okul çağındaki çocuklarda bel ağrısı görülme sıklığının yüzde 70'lere ulaştığını kaydeden Fiziksel Tıp ve Rehabilitasyon Anabilim Dalı Öğretim Üyesi Prof. Özcan, konuyla ilgili şu uyarılarda bulundu 
"Sırt çantaları, ergonomik tasarlanmışsa ve doğru, uygun şekilde kullanılıyorsa güvenli ve yararlıdır. Aksi halde sırt çantası, okul çağında bel ağrısının en sık nedenleri arasındadır. Sırt çantaları hem doğrudan mekanik yüklenmeyle hem de duruşu bozarak bel ağrısına yol açar. Okul çocuklarında bel ağrısının diğer önemli nedenleri de bilgisayar kullanımı, kötü duruş ve sınıflarda oturma yerlerinin ve oturma pozisyonlarının uygun olmamasıdır." 




</TEXT>
</DOC>
