<DOC>
<DOCNO> 380193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun08.html </URL>
<DATE> 2005/09/21/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
BM'de İsrail ve İran temsilcilerinin sert söz düellosu 
</HEADLINE>
<TEXT>

     İsrail ve İran, BM Genel Kurulu’nda nükleer programları ve terörizm konusunda birbirine hakaret dolusu sözler sarf etti. 
     İsrail Dışişleri Bakanı Silvan Şalom, İran İslam Cumhuriyeti’ni "nükleer silahlarla dünyayı terörize etmeye çalışan Tahran’daki despotlarca yönetilen şer rejimi" olarak niteleyerek tartışmayı başlattı. İranlı temsilci Ahmed Sadıgi ise Şalom’un suçlamasına, İsrail devletinin, "savaş suçu ve insanlığa karşı farklı suçlar işleyen zanlılarca yönetilen meşruiyetten yoksun ve karanlık tarihe sahip Siyonist bir rejim" olduğu sözleriyle yanıt verdi. 
     Sadıgi, "İsrail’in nükleer tehlikesi ve onun kötü huylu davranışları ve şeytanca amaçlarıyla birleşen füze kapasitesi, sadece bölge barışı ve güvenliği için değil tüm dünya için gerçek tehdit oluşturuyor" diye konuştu. 
     İsrail, İran yönetimini nükleer silahlar inşa etmek için nükleer programının barışçıl amaçlar taşıdığı iddiası arkasına saklanmakla suçlarken, İran da İsrail’i, kendi nükleer silahlanma programını gizlemekle suçluyor. 
     
</TEXT>
</DOC>
