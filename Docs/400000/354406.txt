<DOC>
<DOCNO> 354406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sonsiy05.html </URL>
<DATE> 2005/06/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
"Askeri sır" yeniden tanımlanacak 
</HEADLINE>
<TEXT>

     Daha önce "devlet sırrı" ve "ticari sır" kavramlarının yeniden tanımlanmasına ilişkin yasa taslakları hazırlayan Adalet Bakanlığı’nın, "askeri sır" kavramının da yeniden tanımlanması için çalışma yaptığı ortaya çıktı. 
     Devlet Bakanı ve Başbakan Yardımcısı Abdüllatif Şener, AKP Bursa Milletvekili Ertuğrul Yalçınbayır’ın Dünya Bankası’nın yolsuzluk ve yönetişim endeksi ile hükümetin yolsuzlukları önleme konusunda aldığı ve alacağı tedbirlere ilişkin soru önergesini yanıtlarken, yolsuzlukla mücadele konusunda Adalet Bakanlığı’nda yapılan çalışmalar hakkında bilgi verdi. 
     Şener, 2003 yılında Adalet Bakanı’nın onayıyla yolsuzluğa karşı özel bir çalışma grubu kurulduğunu ve grubun temel görevinin yolsuzluk ve usulsüzlük yapanlara verilecek cezaları caydırıcı kılmak için önerilerde bulunmak olduğunu bildirdi. 
     Şener, 2003 yılında yine Adalet Bakanı’nın onayıyla yolsuzlukla mücadele konusunda bir başka çalışma grubu kurulduğunu belirtirken, bu grubun "devlet sırrı", "ticari sır" ve "bankacılık sırrı" gibi kavramların yanı sıra, "Askeri sır" kavramını da yeniden tanımlayan bir çalışma yaptığını ilk kez açıkladı. 
     Şener, "Çalışma grubunun görevi, farklı yasalarda geçen ticari sır, bankacılık sırrı, askeri sır, mahremiyet, gizli, gizlilik gibi kavramların kurum bazında yeniden tanımlanmasına imkan veren ve-ulusal güvenlik hariç-gizliliği teşvik eden tüm unsurları inceleyecek bir uzmanlık raporu hazırlamak ve devlet, bankacılık, ticari ve müşteri sırrını daha somut ve dar bir şekilde ortaya koymaktır" dedi. Şener, bu çalışma grubunun "Devlet Sırları Yasası" ile "Ticari Sır Yasası" tasarı taslaklarını hazırladığını da anımsattı. 
     Şener, Adalet Bakanlığı’nca hazırlanan ve komisyondan geçtikten sonra Genel Kurul aşamasında geri çekilen "Yolsuzlukla Mücadele Yasa" tasarısının da yakın bir zamanda yasallaşmasının öngörüldüğünü bildirdi. 
     
</TEXT>
</DOC>
