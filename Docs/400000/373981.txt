<DOC>
<DOCNO> 373981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/siyaset/axsiy01.html </URL>
<DATE> 2005/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK'nın infaz listesi' gerginliği 
</HEADLINE>
<TEXT>


Bir dergide yayımlanan haberde, PKK'nın 250 kişilik ölüm listesinde olduğu yönündeki ifadeler üzerine, yazar Mehmed Uzun Türkiye'yi terk etti. Kürd-Der sözcüsü İbrahim Güçlü, "Dergide yazılanlar bence doğru" dedi 

Namık Durukan 


Aksiyon dergisinde yayımlanan bir haberde PKK'nın ölüm listesinde 250 ismin bulunduğu yönündeki ifadeler tedirginlik yarattı. Diyarbakır Kürd - Der sözcüsü İbrahim Güçlü, "PKK'nın bu konuda açıklama yapmaması şüpheleri yoğunlaştırdı. Dergide yazılanlar bende 'doğrudur' düşüncesini geliştirdi" dedi. Kürtçe roman yazarı Mehmed Uzun ise, haberler nedeniyle yaşadığı tedirginlik nedeniyle Türkiye'yi terk etti. 

'Açıklama gelmedi' 
Uzun yıllar Avrupa'da faaliyet gösterdikten sonra Türkiye'ye dönen ve Ala Rızgari adlı örgütün de eski lideri olan İbrahim Güçlü, PKK'nın, Kürt aydınlarına yönelik suikast hazırlığı yaptığına inandığını vurguladı. 
"Ölüm listesindeki 250 Kürt" haberiyle ilgili olarak örgütten hiçbir açıklama gelmediğine dikkati çeken Güçlü, sözlerini şöyle sürdürdü "Böyle bir liste elimizde yok. Daha sonraki açıklamalar üzerine beklentiye girdim. Listeyle ilgili bir dergide haber çıktı. PKK çevresine yakın yayın organları var. Gazete ve TV'lerinde örgüt, haberin doğru olmadığını açıklayabilirdi. Bu konularda açıklama yapmaması şüpheleri yoğunlaştırdı. Özellikle bu açıklamanın Hikmet Fidan'ın ölümünden sonrasına denk gelmiş olması aydınlarda endişe, korku ve kuşkuların artmasına neden oldu." 
PKK'nın Güneydoğu'da sosyal iktidar gücü bulunduğuna, bu nedenle ölüm tehditlerini engelleyebileceğine dikkati çeken Güçlü, "Dergide yazılanlar bende doğrudur düşüncesini geliştirdi" diye konuştu. 

Binbay Tehdit yok 
PKK'nın ölüm listesinde adı geçen Diyarbakır Sosyal Hizmet Rehabilite ve Adaptasyon Merkezi SOHRAM Temsilcisi Yavuz Binbay ise, "Ölüm listesinde adımın olmasına ihtimal vermiyorum" dedi. 

UZUN'DAN FARKLI AÇIKLAMALAR 

Son romanını yazdığı Türkiye'deki tatilini yarıda kesen ve İsveç'e giden yazar Uzun, yayın organlarına çelişkili açıklamalar yaptı 

Kürtler üzerine yaptığı araştırma ve kitaplarıyla tanınan yazar Mehmed Uzun, "PKK'nın hazırladığı 250 kişilik ölüm listesi"nde adının bulunduğu iddiaları üzerine yaşadığı tedirginlik sonucu Türkiye'den ayrılarak İsveç'e gitti. 
Yazar Mehmed Uzun, söz konusu haberlerin yarattığı psikolojik etki nedeniyle, son romanını yazdığı Türkiye'deki tatilini yarıda kestiğini söylerken, farklı yayın organlarına da şu açıklamaları yaptı 

'Bunlar provokatif amaçlı' 
MİLLİYET'E PKK'dan, başka bir örgüt ya da merkezden herhangi bir tehdit almadım. Ben bu tür haberlerden rahatsız oluyorum. Haber çıktıktan sonra İskandinavya'da gürültü koptu. Ben çocuklarımla tatildeydim. AFP'ye bir mülakat gönderdim. Haberden 3 hafta sonra, sanki oturup bir dergiyle mülakat yapmışım gibi haber yayımladılar. Bunlar tamamen provokatif amaçlı. Bana karşı bir tehdit yok. PKK'yı kendi üslubumla eleştiriyorum. 
HÜRRİYET'E Maruz kaldığım baskılardan biraz dert yanayım. Devlet, bölücülük yapıyorum diye üstüme geldi, "Aşk Gibi Aydınlık, Ölüm Gibi Karanlık" romanım hakkında dava açtı. Öte yandan dünyayla ilişkisi olmayan Kürtler beni başka yandan işin içine sokmaya çalışıyor. Edebiyatçıyım, bunların dışındayım diyorum, ama bu anlaşılmıyor. 

'Örgüte bağlı değilim' 
MEZOPOTAMYA HABER AJANSI'NA Hiçbir siyasi örgüte bağlı değilim. Bu nedenle zaman zaman bu örgütlerce eleştiriliyorum. Ne edebiyatımın, ne de öteki konularla ilgili kendimi ifade etme tarzımın başka türlü olmasına müsaade etmem. 

'Tavsiye üzerine gittim' 
FRANSIZ HABER AJANSI AFP'YE İdeolojiyi, siyaseti ve örgütü esas alan bazı Kürt çevreleri, PKK ve Kürt gruplarınca şiddetle eleştiriliyorum. PKK'nın ölüm listesinde olduğuma dair haberlerin çıkması üzerine, arkadaş ve dostlarımın tavsiyesiyle İsveç'e gittim. Bin bir güçlükle Stockholm'e uçtuk. Bu durumda insanın kendisini rahat hissetmesi mümkün mü 


</TEXT>
</DOC>
