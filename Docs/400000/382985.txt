<DOC>
<DOCNO> 382985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/01/dunya/adun.html </URL>
<DATE> 2005/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Asıl dertleri seçim 
</HEADLINE>
<TEXT>


Türkiye karşıtı inatçı tutumuyla 3 Ekim'de müzakerelerin başlamasını riske sokan Avusturya Başbakanı Schüssel'in, böyle yaparak aslında 23 Ekim'deki Viyana yerel seçimlerini kazanmak istediği öne sürüldü 

DIŞ HABERLER SERVİSİ 


Avusturya Şansölyesi Wolfgang Schüssel'in Türkiye'nin olası Avrupa Birliği AB üyeliğine karşı sert muhalefetinin aslında Viyana'da 23 Ekim'de yapılacak olan yerel seçimler için sürdürdüğü kampanyanın bir parçası olduğu öne sürüldü. Türkiye'nin AB ile üyelik müzakerelerinin pazartesi başlayabilmesi için AB üyelerinin üzerinde uzlaşması gereken Müzakere Çerçeve Belgesi konusunda yapılan görüşmeleri "imtiyazlı ortaklık" alternatifinin belgeye girmesinde ısrar ederek tıkayan Schüssel hükümeti, Associated Press AP haber ajansına konuşan Avusturyalı analizcilere göre, böyle yaparak Türkiye karşıtı halkın oyunu almaya çalışıyor. Ancak analizciler Avusturya'nın son anda tutum değiştirerek, yarın düzenlenecek olan olağanüstü AB Dışişleri Bakanları Toplantısı'nda Müzakere Çerçeve Belgesi'ne onay vermesini beklediklerini açıkladılar. 
Avusturya, Katolik komşusu Hırvatistan h l kapıda bekletilirken, Türkiye ile müzakerelerin başlatılıyor olmasını içine sindiremediğini her fırsatta belirtiyor. 

Puan hesabı 
AP'nin konuştuğu Tuna Üniversitesi'nden Peter Wilzmaier, Avusturyalıların çoğunun Türkiye'nin AB'ye katılmasına karşı olduğunu hatırlatarak, Schüssel'in inatçı muhalefetinin ülkede düzenlenecek seçimler için bir kampanya unsuru olduğunu söyledi. Filzmaier, " Türkiye ile müzakerelere muhalefet, Avusturya'da seçim kampanyası yaparken puan toplamanın kolay bir yolu" dedi. Son yapılan anketlere göre Avusturyalıların yüzde 77'si Türkiye'nin AB üyeliğine karşı. 
Viyana Üniversitesi Siyaset Bilimi Fakültesi Dekanı Sieglinde Rosenberger de iktidardaki koalisyonun "kırılgan" yapısının Schüssel'in tutumunda etkisi olduğunu belirtti. Koalisyon, Schüssel'in lideri olduğu Halkın Partisi ve yabancı düşmanı Özgürlük Partisi'nden doğan Avusturya'nın Geleceği için İttifak partilerinden oluşuyor. Rosenberger, "Koalisyon partileri hayatta kalmak için savaşıyor. Bu reel politikadır" dedi. 

Son anda çark edecek 
Filzmaier ve Rosenberger, Avusturya'nın son anda Türkiye'ye muhalefetinden vazgeçeceğini ve müzakerelerin başlamasını isteyen diğer AB üyelerine katılacağını düşünüyor. Rosenberger, "Avusturya çıkmaz bir sokağa girdi. Ülke bir Avrupa oyuncusu olmak istiyorsa, pozisyonunu değiştirmeli" dedi. Filzmaier ise, "Hiçbir şekilde 1'e karşı 24 şeklinde savaşacak politik gücümüz yok. Avusturya'nın pozisyonu, uzun bir koşuda fark yaratmaz" diye konuştu. 

Parlamentoda tartışma 
Viyana'da önceki gün yapılan bir parlamento oturumunda çok sayıda milletvekili de, Schüssel'e Avusturya halkının iradesine bağlı kalması çağrısında bulundu. Özgürlük Partisi'nden Reinhard Boesch, Schüssel'in Türkiye konusundaki katı tutumunu sürdürmesini istedi. Ana muhalefet konumundaki Sosyal Demokrat Parti'nin lideri Alfred Gusenbauer de, Türkiye konusunda "hükümetle aynı politikayı paylaştıklarını" bildirdi. 



</TEXT>
</DOC>
