<DOC>
<DOCNO> 360232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/12/guncel/gun03.html </URL>
<DATE> 2005/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çatışmayın, bombalayın' 
</HEADLINE>
<TEXT>


Dargeçit'te 25 kilogram C- 4 patlayıcıyla yakalanan biri kadın 2 PKK'lı terörist, örgütün "Silahlı çatışmadan kaçın, sadece bombalama eylemleri yapın" talimatı verdiğini söyledi 

FERİT ASLAN, MERYEM AKYOL DHA 

Mardin'in Dargeçit ilçesinde yanlarındaki 25 kilogram C - 4 patlayıcıyla yakalanan biri Iraklı 2 PKK'lı terörist, İdil İlçe Jandarma Komutanlığı, polis lojmanları ve merkez karakolunu havaya uçurmayı planladıklarını söyledi. 
"Cehennem deresi"nde görev yapan güvenlik güçleri, 5 Temmuz'da bir grup teröristle karşılaştı. "Teslim ol" çağrılarına ateşle karşılık veren grupla girilen çatışmada 1 terörist öldürülürken, yanlarında 25 kilogram C - 4 patlayıcı, fünyeler, 5 el bombası ve uzun namlulu silahlar bulunan kadın terörist Revzete Ay 32 ile Iraklı Kemal Hüseyin 24 yakalandı. 

Mahkemeye sevk edildiler 
Haklarındaki yasal işlemler tamamlanan 2 terörist önceki gün Dargeçit Sulh Ceza Mahkemesi'ne sevk edildi. Mahkemede ifade veren Diyarbakır nüfusuna kayıtlı Ay, örgüte 1996'da katıldığını, herhangi bir silahlı eylemde bulunmadığını öne sürdü. Şırnak'ın İdil ilçesinde öldürülen 2 arkadaşlarının intikamını almak için bombalama eylemleri yapmayı planladıklarını anlatan Ay, şunları söyledi 

'Mağarada bekledik' 
"Örgüt yöneticileri bize sadece bombalama eylemleri yapmamızı ve silahlı çatışmadan kaçınmamızı söylemişti. İdil'de 2 ayrı yere mayın döşedik ve Cehennem Deresi'nde bir sığınakta beklemeye başladık. Bagok kod adlı arkadaşımız mağaradan çıkınca askerlerin pususuna düştü ve öldü. 22.00'ye kadar mağarada bekledik. Daha sonra çıkınca askerlerle karşılaştık." 
Askerleri görünce elindeki bombanın pimini çektiğini söyleyen Ay, "Ancak askerler konuşarak intihar etmemem için ikna etti. Pimi tekrar yerine takarak teslim oldum. Eğer yakalanmasaydık, İdil ilçesindeki Jandarma Komutanlığı, polis lojmanları ve merkez karakolunu bombalayacaktık" dedi. 

'Mayınları söyledik' 
Ay, İdil'de yerleştirdikleri mayınların yerini güvenlik güçlerine söylediklerini belirtirken, K. Irak'ın Erbil nufusuna kayıtlı Hüseyin, örgüte Irak'ta 1995'te katıldığını, örgütsel çalışmalarla daha çok eğitim boyutuyla ilgilendiğini öne sürerek, "Yakalanan C- 4'lerin bir kısmını Mardin'e götürecektim. Beni Mardin sorumlusu olarak atadılar. Yakalanmasaydık İdil'de bombalama eylemleri yapacaktık" diye konuştu. 


</TEXT>
</DOC>
