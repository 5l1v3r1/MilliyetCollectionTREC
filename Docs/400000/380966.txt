<DOC>
<DOCNO> 380966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur22.html </URL>
<DATE> 2005/09/23/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Cinayet zanlısının dükkanını kundakladılar 
</HEADLINE>
<TEXT>

     İbrahim ÖZÇEKİÇ KAYSERİ, DHA 

KAYSERİ’de, 12 gün önce meydana gelen cinayet olayının ardından, öldürülen kişinin yakınları, cinayet zanlısına ait kuruyemişci dükkanını kundaklamaya çalıştı. Erken farkedilen yangına itfaiye ekipleri müdahale etti. Polis, dükkandaki malzemelerin tahliyesini sağladı. 
     11 Eylül’de meydana gelen olayda, apartman yöneticisi Alaattin Perinçek, kuruyemişci Cafer Ceviz’den 50 YTL’lik çatı onarım parasını istemesi sonucu kavga çıkmış, yöneticinin oğlu 23 yaşındaki Ulaş Perinçek, kuruyemişcinin oğlu 23 yaşındaki Ömer Ceviz tarafından bıçakla öldürülmüştü. Kocasinan ilçesi Fevziçakmak Mahallesi Nil Caddesi’nde 4 kişinin de yaralanmasına neden olan olaydan sonra kuruyemişçi dükkanına yönelik başlayan saldırılara dün bir yenisi eklendi. Öldürülen Ulaş Perinçek’in yakınları, Yakacağız. Kana kan’ gibi öfke dolu sözlerle dükkana yaptıkları taşlı saldırının ardından, bu kez de dükkanda yangın çıktı. 
     Kapalı olan dükkandan duman çıktığını görenler durumu polise ve itfaiyeye bildirdi. İtfaiye, yoğun duman görülen dükkanda yangının çıkış kaynağına ulaşmaya çalıştı. Yetkililer, dışarıdan yakılıp atılan kağıt parçaları ile yangın çıkartıldığını, ancak vatandaşların haber vermesi sonucu yangının büyümeden söndürüldüğünü belirtti. Polis, mahalle sakinleri ile birlikte dükkandaki eşya ve kutuların tahliye edilmesini sağladı. Cinayet sonrası, kuruyemişci dükkanı ile caddenin karşı tarafında bulunan Ömer Ceviz’in işlettiği Oto malzemesi satan dükkan, saldırıya uğramaları nedeniyle kapatılmıştı. 
     
</TEXT>
</DOC>
