<DOC>
<DOCNO> 362160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/sontur19.html </URL>
<DATE> 2005/07/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TOKİ'nin 220 konutu için 14 kişi başvurdu 
</HEADLINE>
<TEXT>

     Bitlis’in Ahlat İlçesi’nde Toplu Konut İdaresi TOKİ tarafından yaptırılan 220 konut için 14 kişinin başvurduğunu belirten Ahlat Esnaf ve Sanatkarlar Odası Başkanı Nesim Şeker, konutların yörede yaşayan insanların alım koşullarına uygun olmadığını iddia etti. 
     Şeker, yaptığı açıklamada, TOKİ tarafından Ahlat’ın Erkizan ve Tunus mahallelerinde 220 konut yaptırıldığını ifade etti. 
     Bu konutların 45-57 bin YTL olan satış fiyatlarının, vatandaşın alım gücünün üzerinde olduğunu savunan Şeker, "Odaya kayıtlı 700 üyemiz bulunmaktadır. Geçim derdine düşen esnaf, işçi ve memur, yüksek rakamlar nedeniyle evlere ilgi göstermedi" dedi. 
     Nesim Şeker, planlı kentleşme ve konut üretimi programı doğrultusunda TOKİ tarafından başlatılan çalışmalar kapsamında, 2005 yılı sonuna kadar Türkiye’de 150 bin konut yapılmasının hedeflendiğini, ancak kurumun bölgesel özellikleri dikkate almadığını öne sürdü. 
     Şeker, batıdaki illerde TOKİ konutlarına yüzde 100’ün üzerinde talep olduğunu, fakat Doğu’da yapılan konutlara ilginin az olduğunu savunarak, "220 konut için 14 kişi müracaat etti. Konut sorunu olan ilçemizde, alım gücü olmayan vatandaşlarımız konut ihtiyaçları için müracaat edemedi" dedi. 
     
</TEXT>
</DOC>
