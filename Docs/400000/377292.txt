<DOC>
<DOCNO> 377292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/son/sondun13.html </URL>
<DATE> 2005/09/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Clinton Çin'de Başka enerji kaynakları bulmak lazım... 
</HEADLINE>
<TEXT>

     ABD'nin eski Başkanı Bill Clinton, ''Çin Komünist Partisi'nin tekil yönetiminde ekonomi devi olan'' Çin'in, büyük enerji kullanımından ötürü doğayı tahrip etme gücünün de arttığını ve başka enerji kaynaklarına yönelmenin şart olduğunu bildirdi. 
     Amerikan internet şirketi Yahoo'nun Çin şubesiyle Çinli ortağı ''Alibaba.com''un kuzeydoğu kenti Hangçou'daki toplantısına konuk olan Clinton, Çin'in büyük sanayi sektörü ve muazzam petrol tüketiminin giderek arttığını ve bunun doğa için büyük tehditler getireceğini anlattı. 
     Clinton, petrol ve kömür gibi fosil yakıtlarından ziyade başka zararsız enerji kaynaklarına yönelmenin doğanın kurtarılmasını sağlayabileceğini hatırlattı. 
     Bill Clinton, 1,3 milyar nüfusuyla dünyanın en kalabalık ülkesinde Çinlilere, ''İnterneti, doğayı korumak için araç olarak kullanınız'' çağrısında bulundu. 
     ABD'nin George Bush'tan önceki Başkanı Clinton, Çin Komünist Partisi'nin denetiminde olan Çin internetinde ''Falung Gong Yasa Çarkı '' gibi muhalefet örgütlerinin etkinliğinin kısıtlanması konusuna değinmekten özenle kaçındı. 
     Clinton, 7 yıl önce Çin'e geldiğinde başkentin Pekin Üniversitesi'nde kürsüden öğrencilere konuşurken, en çok çevreyi korumanın önemini anlatmıştı. 
     Demokrat Partili Clinton, başkanlığı döneminde de doğanın korunması için önemli icraatlarda bulunmuştu. Clinton, 8 yıllık başkanlığını bitirmeden önce ormanların korunması için kanunu yürürlüğe koymuştu. Clinton, Bush iktidarının aksine, atmosfere sanayiden salınan karbondioksit gazını azaltmayı hedefleyen Kyoto Japonya Sözleşmesi'nin de etkin savunucularındandı. 
     
</TEXT>
</DOC>
