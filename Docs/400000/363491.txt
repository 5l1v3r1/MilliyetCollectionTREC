<DOC>
<DOCNO> 363491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/22/son/sontur25.html </URL>
<DATE> 2005/07/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Belediye Başkanı olduğu ilçeye 4 aydır gidemiyor .. 
</HEADLINE>
<TEXT>

     Diyarbakır Hazro İlçe Belediye Başkanı Hamit Ergin, kan davası nedeniyle 4 aydır Hazro’ya gidemediği için görevini ilçe dışından yürütüyor. 
     Doğu ve Güneydoğu Anadolu bölgelerinin en önemli sorunu olan kan davalarının sona erdirilmesi için son yıllarda başlatılan çalışmalarda büyük mesafe alınması sayesinde olası ölümler önlenirken, kan davası sorunu yaşayanlar arasında Hazro Belediye Başkanı Hamit Ergin de bulunuyor. 
     Yıldız Teknik Üniversitesi Bilgisayar Mühendisliği’nden mezun olan ve İstanbul’da yaşayan Hamit Ergin, 2004 yılında yapılan yerel seçimde aday olduğu doğum yeri Hazro’dan belediye başkanı seçilmesinin ardından Hazro’da göreve başladı. 
     Başkan Ergin, göreve başladıktan sonra aralarında çeşitli sorunlar yaşadıkları "Dolan" ailesi mensuplarıyla 4 ay önce ilçe merkezinde çıkan ve 1 kişinin ölümüyle sonuçlanan silahlı kavgada yaralandı. 
     Yaşanan kan davası nedeniyle olayın ardından 120 gün geçmesine rağmen Hazro’ya gitmeyen Ergin, görevini ilçe dışından yürütüyor. 
     Belediye görevlilerine talimatını telefonla ileten Ergin, imzalaması gereken evraklara ise ilçe dışında imza atıyor. 
     AA muhabirine açıklama yapan Ergin, belediye başkanlığına seçilmesinin ardından eski Belediye Başkanı Recep Dolan ve onun yakınlarıyla sorunlar yaşadıklarını belirterek, gerginliğin kendilerine silahlı saldırı düzenlenmesiyle sonuçlandığını savundu. 
     Kahvehane önünde kardeşi Azad ile otururken silahlı saldırıya uğradığını, saldırı üzerine kardeşinin de tabancasıyla açılan ateşe karşılık verdiğini ifade eden Ergin, olaydan sonra Hazro’ya hiç gitmediğini vurguladı. 
     
     "18 AİLEYLE GÖÇ ETTİK" 
     Kan davası nedeniyle ilçede yakını olan 18 ailenin ilçeyi terk ederek Diyarbakır’a göç ettiğine değinen Ergin, şöyle dedi 
     "Kan davası bölgemizin derin yarasıdır. Kan davası nedeniyle ilçeye gidemiyorum. Hem tehdit alıyorum hem de güvenlik sorunu var. 
     İlçeye gidip farklı bir tahrike neden olmak istemiyorum. Üzücü olaylara neden olmamak için barış sağlanmadan ilçeye gitmeyeceğim. Bu olayın başka şeylere neden olmasını istemiyorum. İlçeye gidemediğim için belediye hizmetlerini dışarıdan yürütüyorum. Bu sağlıklı bir yönetim değil. Vali Efkan Ala ve Kaymakam Erkan Karahan’ın bilgisi dahilinde görevimi bu şekilde yürütüyorum. Evraklar Diyarbakır’a geliyor. Ben de burada imzalıyorum." 
     
     "İSTİFA ETMEMİ İSTİYORLAR" 
     Ergin, kan davasının sona ermesini istediğini vurgulayarak, bölge milletvekilleri, Büyükşehir Belediye Başkanı Osman Baydemir ve kan davalarında tarafları barıştırmasıyla gündeme gelen Kasaplar Derneği Diyarbakır Şube Başkanı Sait Şanlı’nın girişimlerinin bulunduğunu kaydetti. 
     Yaşadıkları kan davasına çok üzüldüğünü bildiren Ergin, şöyle devam etti 
     "Kan davalı olduğumuz aile belediye başkanlığından istifa etmemi ve ilçeyi terk etmemi istiyor. Can güvenliğimin olmaması nedeniyle Valilikten resmi koruma talebinde bulundum. Talebim uygun görülerek isteğe bağlı olarak resmi koruma verildi. Herşeye rağmen gelenek ve görenekleri dikkate alarak olayın büyümemesi için ilçeye gitmiyorum. 
     Kan davasının devletimizin en yetkili mercilerince çözüme kavuşturulmasını istiyorum. Barışın sağlanması gerekiyor. Artık bölgede kan davalarının son bulması lazım. Aramızdaki husumeti ancak jandarma çözebilir. Tüm yetkililerin sorunun çözülmesine katkı yapmasını talep ediyorum. Çok üzüntü verici bir durum. Seçilmiş olduğum ilçeye gidemiyorum." 
     
</TEXT>
</DOC>
