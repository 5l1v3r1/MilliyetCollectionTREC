<DOC>
<DOCNO> 368030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/08/son/soneko20.html </URL>
<DATE> 2005/08/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hazine bu hafta iki tahvil ihalesi düzenleyecek... 
</HEADLINE>
<TEXT>

     Hazine, 3.2 milyar YTL’yle yüklü bir iç borç ödemesi bulunan bu hafta biri üç ayda bir değişken faiz ödemeli, diğeri de iskontolu olmak üzere iki ayrı iç borçlanma ihalesiyle borçlanacak. 
     Hazine, Merkez Bankası’nın yeni faiz kararını açıklayacağı yarın iki iç borçlanma ihalesi birden düzenleyecek. İlk ihalede 10 Ağustos 2005 vade başlangıçlı ve 13 Eylül 2006 itfa tarihli olmak üzere, 3 ayda bir değişken faiz ödemeli Yeni Türk Lirası cinsinden TRT130906T18 tanımlı tahvilin yeniden ihracı yapılacak. 
     Tahvilin 14 Eylül 2005 tarihinde gerçekleştirilecek olan ilk kupon ödemesine esas oluşturacak faiz oranı, 15 Haziran’da ihraç edilen 91 gün vadeli referans bono ihalesinde oluşan dönem faiziyle Hazine tarafından ayrıca uygulanacak olan yüzde 1.5 ek getiriden oluşacak. 
     Hazine yarın ayrıca 10 Ağustos 2005 valör ve 7 Mart 2007 itfa tarihli olmak üzere, 574 gün vadeli Yeni Türk 
     Lirası cinsinden iskontolu Devlet tahvili ihalesi de yapacak. Söz konusu tahvil de TRT070307T11 tanımlı senedin yeniden ihracı olacak. 
     Her iki ihaleden sonra daha önce ihraç edilen ve vadesi yeni ihraç edilecek olan söz konusu tahvillerden daha kısa olan tahvillerle değişim de yapılacak. 
     Hazine bu hafta çarşamba günü 3 milyar 128 milyon YTL’si piyasaya, 47 milyon YTL’si de kamu kurum ve kuruluşlarına olmak üzere toplam 3 milyar 175 milyon YTL’Lik iç borç ödemesi yapacak. 
     
</TEXT>
</DOC>
