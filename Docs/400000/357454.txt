<DOC>
<DOCNO> 357454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur32.html </URL>
<DATE> 2005/07/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gebze Polisevi Bahçesi'ne bırakılan patlayıcı imha edildi 
</HEADLINE>
<TEXT>

     Kocaeli’nin Gebze İlçesi’nde, Polisevi bahçesine bırakılan patlayıcı, bomba imha uzmanları tarafından etkisiz hale getirildi. 
     Kaymakam Mehmet Emin Avcı, gazetecilere yaptığı açıklamada, bugün 06.00 sıralarında bir vatandaşın ihbarı üzerine Polisevi bahçesini 
     kontrol eden ekiplerin, bahçede bir paketle karşılaştığını ve güvenlik önlemi alınarak, İl Emniyet Müdürlüğü’nden bomba imha uzmanı istendiğini söyledi. Etkisiz hale getirilen paketten dinamit lokumu, 200 gram TNT ve 2 litre kadar halk dilinde gübre diye adlandırılan sıkıştırılmamış amonyum nitrat çıktığını ifade eden Avcı, paketten çıkanların incelenmek üzere kriminal laboratuvara gönderileceğini belirtti. Parmak izleri üzerinden zanlı veya zanlıların tespiti için çalışmaların başladığını belirten Avcı, bir gazetecinin sorusu üzerine patlayıcıyı üstlenen herhangi bir örgütün olmadığını, sabah saatlerinde Ankara’da ölü ele geçirilen canlı bombayla bu olay arasında bağ kuracak bilgiye de henüz sahip olunmadığını kaydetti. Bomba imha uzmanlarının görüşüne göre, amonyum nitratın sıkıştırılmamış olduğunu, ve bu haliyle daha büyük tehlike yarattığını dile getiren Avcı,"Pakette saat düzeneği de bulunuyor, ancak asıl bilgilendirme kriminal laboratuvardaki incelemeden sonra yapılabilir" dedi. Avcı, paketi ihbar eden vatandaşa da teşekkür etti. 
     
</TEXT>
</DOC>
