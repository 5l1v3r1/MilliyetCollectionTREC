<DOC>
<DOCNO> 353826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/21/ekonomi/eko02.html </URL>
<DATE> 2005/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avea'dan TK'ya teminat davası 
</HEADLINE>
<TEXT>


Telekomünikasyon Kurumu'nun TK lisans bedelinin yüzde 6'sı kadar teminat istediği Avea, bu oranın Turkcell ve Telsim'de olduğu gibi yüzde 1'e indirilmesi için Danıştay'da dava açtı. Avea imtiyaz sözleşmesini de şerh koyarak imzaladı 

GÜLÇİN ÜSTÜN Ankara 

Avea'nın Telekomünikasyon Kurumu TK ile yaptığı imtiyaz sözleşmesinde GSM operatörleri Turkcell ve Telsim'den daha yüksek tutarda teminat göstermek zorunda kalması tarafları davalık yaptı. 
TK'nın istediği lisans bedelinin yüzde 6'sı oranındaki teminatın, Turkcell ve Telsim gibi yüzde 1'e düşürülmesini isteyen Avea, Danıştay'a açtığı davanın dilekçesinde, "Bu durum TK'nın yüzde 40'ı devletin olan bir şirkete diğer operatörlere güvendiği kadar güvenmediği anlamına geliyor" denildi. 
TK'nın lisans bedeli 500 milyon dolar olan Telsim ve Turkcell'den lisans bedelinin yüzde 1'ine karşılık gelen 5 milyon dolarlık lisans bedeli 2.5 milyar dolar olarak belirlenen Avea'dan 150 milyon dolarlık banka teminatı istediği, bunun üzerine Avea'nın imtiyaz sözleşmesini şerh koyarak imzaladığı ortaya çıktı. Avea adına yürütmenin durdurulması istemiyle Ocak 2005'te açılan davada, TK ile Avea İletişim Hizmetleri A.Ş. arasında imzalanan imtiyaz sözleşmesinin teminat oranına ilişkin maddesinin değiştirilmesi talep edildi. 

Kamu zararına 
Avea'dan yüzde 6 teminat alan TK'nın görev sorumluluklarına aykırı davrandığı iddia edilen dava dilekçesinde, Avea'nın piyasaya girişi ve diğer GSM işletmecileriyle eşit şartlarda rekabet etmesinin engellendiği kaydedildi. Avea ile imzalanan imtiyaz sözleşmesindeki teminat oranının belirlenmesinde İş-Tim'in teminat oranının esas alınması kamunun zararına olduğu ifade edilen dilekçede, şunlar kaydedildi 
"Avea'nın bir kamu iştirakı olduğu gözetildiğinde, şirketin rakiplerinden daha fazla teminat masrafını karşılamak zorunda bırakılması kamunun da zararına bir durumdur. Bu teminatın yüzde 6 oranında olmasının maliyeti yıllık 1 milyon 250 bin dolardır. Yüzde 1 olması halinde ise 250 bin dolardır. Aradaki yıllık 1 milyon dolarlık fark kamu zararınadır. Bu durum TK'nın yüzde 40'ı devletin olan bir şirkete diğer operatörlere güvendiği kadar bile güvenmediği anlamına gelir ve hukuken kabulü mümkün olmayan sonuçlar doğurur." 

"Abone kaybediyoruz" 
Dilekçede, "Aynı işi yapan operatörlere yapılan farklı uygulama Avea'nın hizmetine devam etmesini engellemekte, imtiyaz sözleşmesinin gereklerini yerine getirmesi için gerekli maddi olanakları daraltmakta, tüketiciye ucuz ve daha kaliteli hizmet verebilme imkanını yok etmektedir. Böylelikle abone kaybına neden olacak durumlara sebep olmaktadır" denildi. 





</TEXT>
</DOC>
