<DOC>
<DOCNO> 361616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/16/son/sondun06.html </URL>
<DATE> 2005/07/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
ABD Kongre üyelerinin Türkiye üzerinden KKTC'yi ziyareti yasal... 
</HEADLINE>
<TEXT>

     ABD Dışişleri Bakanlığı, Amerikan Temsilciler Meclisi'nden 3 üyenin bir süre önce Türkiye üzerinden KKTC'yi ziyaret etmelerinin kanunlara uymadığı yönünde Rum lobisinden gelen eleştiriyi reddederek, gezinin yasal olduğunu bildirdi. 
     ABD Dışişleri Bakanlığı sözcüsü Sean McCormack, Temsilciler Meclisi'ndeki Rum lobisinin liderlerinden milletvekili Michael Bilirakis'in söz konusu ziyareti protesto için bakanlığa gönderdiği mektupla ilgili soruları yanıtladı. 
     Medya mensuplarına açıklamalar yapan McCormack, mektubun bir Yunanlı gazeteci tarafından gündeme getirilmesi üzerine, ''Böyle bir mektuptan haberim var. Bu Kongre üyesine uygun yanıtı tabii ki vereceğiz. Ancak bildiğim kadarıyla mektupta işaret edilen ziyarette ABD yasaları veya uluslararası yasalar ihlal edilmedi'' dedi. 
     Yunanlı gazetecinin, Kıbrıs Rum yönetiminin geziye karşı çıktığını hatırlatması üzerine McCormack, ''ABD yasaları ve uluslararası yasaların ihlal edilmediğini'' bir kez daha vurguladı. 
     Söz konusu ziyarette ABD Kongresi'nin alt kanadı Temsilciler Meclisi'ndeki Türk-Amerikan dostluk grubunun eşbaşkanı Cumhuriyetçi Kentucky eyaleti milletvekili Ed Whitfield başkanlığındakı 3 kişilik Amerikan heyeti, Türkiye üzerinden KKTC'deki Ercan havaalanına iniş yapmıştı. 
     Rum asıllı Cumhuriyetçi Florida milletvekili Bilirakis, ABD Dışişleri Bakanı Condoleezza Rice'a gönderdiği mektupta, söz konusu ziyarette ABD Kongre üyelerinin ve resmi personelinin Türkiye üzerinden KKTC'ye gidişinin yasal olmadığını iddia etmişti. 
     
</TEXT>
</DOC>
