<DOC>
<DOCNO> 369314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/sonspo27.html </URL>
<DATE> 2005/08/12/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İngiliz ''Hezarfen'' gerçekten uçtu... 
</HEADLINE>
<TEXT>

     
     Soner Sayımlar Bildiriyor 



     23. Dünya Üniversiteler Yaz Spor Oyunları'nın açılış töreni provalarında Hezarfen Ahmet Çelebi rolünü oynayan İngiliz dağcı Paul Edward Darby, 25 metreden yere çakılınca 2 bacağında birden kırıklar oluştu. 
     Konuyla ilgili AA muhabirine açıklamada bulunan açılış töreninin genel koordinatörü Feyyaz Yalçın, resmi açılış töreninden 1 gün önce yaşanan olay karşısında şoke olduklarını söyledi. 
     Yalçın, prova sırasında İngiliz dağcı Paul Edrward Darby'nin, kendisine olan güveninden dolayı emniyetini iyi almadığını ve 25 metreden yere çakıldığını söyledi. 
     Stat içinde hemen olaya müdahele ettiklerini ifade eden Yalçın, şunları kaydetti 
     '' Hezarfen rolünü oynayan İngiliz dağcı hepimizin bakışları arasında 25 metreden yere çakıldı. Olaya hemen müdahale ettik. Çok acı çekiyordu. Ayağında kırıklar olduğunu anladık. Vakit geçirmeden İzmir Mikrocerrahi Travmatoloji Hastanesi'ne kaldırdık. Anında ameliyata alınan arkadaşımızın 2 ayağının da çeşitli yerlerinde parçalı kırıklar oluştuğu belirlendi. Dr.Yalçın Davutoğlu tarafından başarılı bir operasyon yapıldı ve şu anda hastanede istirahat ediyor.'' Yalçın, üzücü olay karşısında hemen İngiltere'den yeni bir ekip geldiğini ve açılış törenine bu ekibi yetiştirdiklerini sözlerine ekledi. 

     
</TEXT>
</DOC>
