<DOC>
<DOCNO> 365768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/31/ekonomi/eko03.html </URL>
<DATE> 2005/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgi Edinme Merkezi, hakkını arayan tüketiciye 'çok bilmiş' dedi 
</HEADLINE>
<TEXT>


Hakkını aramak için Başbakanlık Bilgi Edinme Merkezi'ne başvuran vatandaşa, yanlışlıkla gönderilen yazıda, "çok bilmiş tüketici " denildi 

FEVZİ KIZILKOYUN Ankara DHA 

Ankara'da işadamı Orhan Dalmızrak 28 , otomobilinde imalat hatası olduğunu öne sürerek başvurduğu, Başbakanlık Bilgi Edinme Merkezi ve Rekabetin Korunması Genel Müdürlüğü arasındaki yazışmalarda bir skandal ortaya çıktı. 
Dalmızrak, 2004'te aldığı otomobilinde imalat hatası olduğunu öne sürerek, Tüketici Mahkemesi'nde dava açtı. Sanayi ve Ticaret Bakanlığı'na bağlı Tüketicinin ve Rekabetin Korunması Genel Müdürlüğü'ne de başvuran Dalmızrak, bir sonuç alamadı. Bu kez, Başbakanlık Bilgi Edinme Merkezi'ne başvurup kendisine cevap verilmesi talebinde bulunan Dalmızrak'a, yanlışlıkla iki kurum arasındaki skandal bir yazışma gönedirildi. 

'Şu çok bilmiş tüketici' 
Başbakanlık Bilgi Edinme Merkezi'nden Rekabetin Korunması Genel Müdürlüğü'ne gönderilmek istenen ancak yanlışlıkla Dalmızrak'a postalanan yazı da, "Sn. Kolcu, şu çok bilmiş tüketicinin şik yeti ile ilgili gerekli yazışmaları yapmıştık. Evveliyatı ile görüşelim" denildi. 
Rekabetin Korunması Genel Müdürlüğü ise Bilgi Edinme Merkezi'ne şu yanıtı verdi "Adaletin kestiği parmak acımaz prensibi doğrultusunda sabırlı olup tüketici mahkemesinin vereceği kararı beklemesi gerekmektedir." 
Olayın ortaya çıkmasından sonra Tüketicinin ve Rekabetin Korunması Genel Müdürü Özcan Pektaş'ın kendisini aradığını söyleyen Dalmızrak ise şöyle konuştu "İş yerime bakanlıktan biri geldi. Benden özür dileyerek yanlışlıkla iç yazışmalarını bana gönderdiklerini söyledi. Ayrıca bunu kimseye söylemememi ve basına bilgi vermememi istedi." 


</TEXT>
</DOC>
