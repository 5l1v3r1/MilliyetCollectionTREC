<DOC>
<DOCNO> 384108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/yazar/pulur.html </URL>
<DATE> 2005/10/05/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Her işte bir hayır vardır... 
</HEADLINE>
<TEXT>


HAYIRLI olsun 
"HER işte bir hayır vardır " derler. 
Derler de, o işin sonunun "hayır" mı, "şer" mi olduğu bitince belli olur. 
Ama yine de bir işe başlarken "Hayırlı olsun " demekte hayır vardır... 

ŞUNU iyi bilmemiz gerek... 
Biz henüz Avrupalı olmadık, Avrupalı olmaya adayız, onun için kimseler tahta bavullarını kapıp Avrupa yoluna düşmesin... 
Ne Avrupa'nın kapıları, ne fabrikaları, ne de sarışın güzel afetleri onlara açık... 

"UCU açık" görüşme... 
Bu ne demektir 
Bu istenildiği anda görüşmelerin kesileceği demektir. 
Bir de "hazım sorunu" var, "sindirim sorunu" var, Avrupalıların Türkiye'yi hazmedip hazmedemeyeceği meselesi var. 
Avrupa Türkiye'yi hazmedebilecek mi 
İleri sürülen şart bu... 
Peki, Türkiye Avrupa'yı hazmedebilecek mi 
Gün gelir, bu da sorulur. 

AVRUPA istedi diye neler değiştirmedik ki... Kimse kalkıp, "Biz bunları halkımız için yaptık" demesin, adı üstünde "uyum yasaları", Avrupa'ya uyum yasaları... 

PEKİ, "Bunları yaptık, artık yapacak bir şeyimiz kalmadı, zaten onlar da bunlardan memnun ki bizi tam ortaklık görüşmesine aldılar" derseniz yanılırsınız... 
Arkadan neler geleceğini göreceğiz. 
Ermeni soykırımını tanımamızdan, limanları, havaalanlarını Kıbrıs Rum kesimine açmamıza, Heybeliada papaz okulundan Kürtlerle federasyona kadar. 
Diyeceksiniz, bunlar "çerçeve anlaşması"nda yok... 
Yok ama, "ucu açık" denilen görüşmede nelerin masaya gelip gelmeyeceği belli olur mu 

HAAA, bir de hafızamızı, belleğimizi silip atmayalım... 
Bugün bize dost görünenlerin, başımıza Avusturya'yı sarmalarının nedenini geçmişte ki sözlerinde bulabilirsiniz. 
Mesela, Alman Başbakanı Schröder bakın ne demiş 
"Türkiye'ye kapıyı açık tutmak ulusal çıkarlarımız açısından gereklidir. Türkiye'yi tam uzaklaştırarak, başkalarının kucağına, bize karşı kullanılmak üzere düşmesini engelleyelim, tam üyeliğinin de bir felaket olduğunu unutmayalım." x 
Hadi diyelim Schröder bu lafı ağzından kaçırmış, ya Dışişleri Bakanı Fischer'in Danimarka Dışişleri Bakanı'na söylediği ve televizyon kayıtlarına da geçen lafları 
"Türkiye'yi nasıl olsa Avrupa Birliği'ne almayacağız, bir yöntem bulalım da, burada küstürmeyelim, önce uyutalım, sonra unutalım." 
Hatırladınız değil mi 

ALMAN gazetesi Frankfurter Rundschau'da daha mürekkebi kurumamış bir yazıdan 
"Erdoğan'ın Avrupa Birliği konusundaki olmazsa olmaz tutumunu farklı değerlendirenler var. Bazı çevreler, Başbakan'ın üye adaylığını dini kanadı rahatlatıp, orduyu kışlaya kapatmak amacıyla kullandığını, nihai hedefin İslami bir Türkiye yaratmak olduğunu ileri sürüyorlar." 29 Haziran 2005 

BELKİ çoğunuzun aklında "son dakika" var, nasıl oldu da düğüm son dakikada çözüldü. 
İngiliz Dışişleri Bakanı Jack Straw'ın "Tamam bitti " açıklamasında Amerikan Dışişleri Bakanı Rice'a şükranlarını arz etmesinin sebebi ne 
Rice o gün ne yaptı Telefonla Başbakan Tayyip Erdoğan'ı aradı... 
Ne konuştular 
"Hadi Tayyip, uzatma artık " demiş olmasın... 

x Bu örnekleri ve benzerlerini Gürbüz Evren'in "AB Bekleme Odasında Türkiye'ye Dayatmalar" kitabında bulabilirsiniz. Ümit Yayıncılık 



</TEXT>
</DOC>
