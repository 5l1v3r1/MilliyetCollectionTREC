<DOC>
<DOCNO> 399338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/son/sonspo04.html </URL>
<DATE> 2005/11/30/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Marek Heinz ülkesinde takım arıyor 
</HEADLINE>
<TEXT>

     Galatasaray'da dikiş tutturamayan Marek Heinz'ın ülkesinde kulüp aramaya başladığı öğrenildi... 
     
     Eşi baskı yapıyor 
     Uzun çalışmalar sonrası 2 milyon Euro bonservis ücreti karşılığında Alman ekibi Borussia Mönchengladbach'tan alınan Marek Heinz'ın, ülkesine gitmek için çalışmalara başladığı öğrenildi. Galatarasay'da bekleneni veremeyen ve Türkiye'de yaşamaktan mutsuz olduğu öğrenilen Çek futbolcunun, menaceri aracılığıyla ülkesinde kulüp aradığı ifade edildi. Heinz'ın eşinin de İstanbul'a alışamadığı ve Marek'e ayrılması için baskı yaptığı bildirildi. 
     
     Cazip teklif gelirse... 
     Avrupa kulüplerinden herhangi birinin cazip bir öneri ile gelmesi halinde, yönetimin de bu futbolcuyu devre arasında elden çıkarabileceği kaydedildi. Heinz'ın yanısıra, takımda rahatsızlıkları bulunan oyuncuların bulunduğu ve ocak ayında bu isimlerin yönetime çıkarak, ayrılmak istediklerini bildirecekleri konuşuluyor. Oyuncuların özellikle ödemelerindeki düzensizlik nedeniyle bir hayli huzursuz olduğu ifade ediliyor 
     
</TEXT>
</DOC>
