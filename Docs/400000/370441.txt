<DOC>
<DOCNO> 370441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/17/guncel/agun.html </URL>
<DATE> 2005/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölcük'te eski tas eski hamam 
</HEADLINE>
<TEXT>


Gölcük'te 3 kattan fazlasına izin yok ancak depremden önce 7-8 kat için izin alan inşaat sahipleri, deprem sırasında yapımına ara verdikleri binalara, yasal boşluktan yararlanıp devam ediyorlar. Belediye başkanları çaresiz, "Yasalarımız böyle" diyor 

Önay Yılmaz 

17 Ağustos 1999 depreminin üzerinden 6 yıl geçti, ama depremin merkez üssü Gölcük'te enkazların ortadan kaldırılmasından başka değişen pek fazla bir şey yok yani akıllanmış değiliz. Depremde yaklaşık 6 bin ölümle en fazla can kaybının yaşandığı ilçede yine çok katlı binalar hızla yükseliyor, hasarlı binaların içinde 'güçlendirildi' raporlarıyla vatandaşlar oturmaya devam ediyor. 
Yetkililer, yükselen binaların deprem öncesinde ruhsatlarının alındığını söylüyor. Oysa 17 Ağustos depreminden sonra yapılan açıklamalar hafızalarda tazeliğini koruyor. Deprem sırasında Gölcük Belediye Başkanı olan İsmail Barış, deniz tarafındaki bölgenin alüvyonlu olduğunu, buralarda 2 kattan fazla bina yapımına izin vermeyeceğini, zemini sağlam yerlere ise en fazla 3 kat çıkılabileceğini açıklamıştı. Barış, hasarsız yüksek binaların da üst katlarının yıkılarak zemine uygun hale getirileceğini söylemişti. 
Bunca yıl geçmesine rağmen Gölcük'te yeni yapılan kalıcı konutları saymazsak 2 - 3 katlı bina bulabilmek neredeyse imk nsız. Yeni yapılan birkaç 2 - 3 katlının dışında, sanki bu acılar yaşanmamış gibi 8-10 katlı binalar yükseliyor. Hatta göz göre göre katlar üzerine ilave katlar ekleniyor. 
Bayındırlık ve İsk n Bakanlığı Afet İşleri Genel Müdürlüğü'nün hazırlattığı rapora göre, afet bölgesinde yapılacak binaların kesinlikle 2 kat yapılması öngörülüyordu. Bakanlığın hazırladığı 'Çevre Düzenleme Planı'nda da bu görüş benimsendi. Ancak daha sonra bazı belediyeler, zeminin sağlamlığını gerekçe göstererek artı kat talebinde bulundu. Buna göre Yalova 4 kata çıktı. Gölcük Belediyesi'nde ise 2, yolun üst kısmında kalanlara da 3 kata kadar izin verildi. Deprem döneminde Gölcük Belediye Başkan Yardımcısı olarak görev yapan şimdiki Başkan Mehmet Ellibeş, "Zemin etüt araştırmalarına göre durum değerlendirildi" dedi. 
Belediye Başkanı Mehmet Ellibeş, eski çok katlı binalara hukuksal nedenlerle bir şey yapamadıklarını söyledi. Binaların çoğunun güçlendirildiğini belirten Ellibeş, "Güçlendirilen binalar Bayındırlık'tan onay aldı. Ağır hasarlıların hepsi yıkıldı" diye konuştu. 
Ellibeş, Değirmendere'nin sahil kesiminde Donanma'nın batı sınırında yapımı devam eden bazı çok katlı binalarla ilgili olarak şöyle dedi "Böyle bazı münferit binalar var. Depremden önce başlamış ancak deprem sırasında yarım kalmış binalar bunlar. Yani daha önce kat izni alınan binalar. Bu binalar eksiklikleri tamamlanarak yapı denetim bürolarının gözetiminde inşa ediliyor. Yeni imarda 3 kattan fazla izin yok." 

Yasalarımız böyle 
Değirmendere Belediye Başkanı Hasan Özer, sahil kesimindeki çok katlı binalarla ilgili olarak şöyle dedi "Deprem olduğu zaman binalar çok katlıydı. Ancak bunların inşaatları deprem yüzünden yarım kaldı. Şimdi bu inşaatlarını tamamlamak isteyenlere biz ruhsat vermek zorundayız. Depremden önce ne kadar kat izni almışlarsa, şimdi bunları yapma hakları var. Maalesef yasalarımız böyle." 
Deprem yaralarının sarıldığı sanılan Gölcük'te katlar yükselirken, anlıyoruz ki oy kaybetme korkusu ile yasaların yetersizliği binalara radikal müdahale olanağını yok ediyor. 

Prof. Ercan'dan İstanbul uyarısı 

ERGÜN AYAZ Kocaeli DHA 
İSTANBUL Teknik Üniversitesi İTÜ Maden Fakültesi Jeofizik Mühendisliği Bölümü Öğretim Üyesi Prof. Dr. Ahmet Ercan, Marmara Depremi'nin 6. yıldönümü etkinlikleri için İzmit'e geldi. Ercan, ülke genelinde 25 milyar dolarlık harcama yapılması gerektiğini, sadece İstanbul'daki binaların sağlamlaştırılması ve sağlam konutlar yapılması için 5 milyar dolar gerektiğini söyledi. "Deprem Vergisi" olarak bugüne kadar fonda 15 milyar dolar biriktiğini söyleyen Ercan, bu paranın halk için kullanılması gerektiğini kaydetti. 

İstanbul'a 2 deprem 
Ercan, İstanbul ve Marmara Denizi'ndeki yapının 2 deprem olabileceğini gösterdiğini belirterek, şunları anlattı "Bunlardan biri Kınalı-Bakırköy-Küçükçekmece arasında, denizin 7-10 kilometre derinliğinde, diğeri Marmara Ereğlisi'nin önünde, Marmara Denizi'nde olacaktır. Bu depremin 7 - 7.2 büyüklüğünde olmasını bekliyoruz. Olası depremde yıkılacak yerleri mahalle mahalle biliyoruz. Bu mahallelerin yıkılıp onların yerine toplu konut biçiminde sağlam konutlar yapılması gerekiyor." 

Cengiz 50 bin kişi ölebilir 

ANKARA Milliyet 
JEOLOJİ Mühendisleri Odası Başkanı İsmet Cengiz, Marmara depreminin yıldönümü nedeniyle dün bir basın toplantısı düzenledi. İstanbul'da meydana gelebilecek bir depremde 70 bin binanın hasar göreceğine ve 50 bin kişinin de öleceğine dikkat çeken Cengiz, "Böyle bir depremde 60 milyar dolarlık maddi hasar oluşur" dedi. Siyasal iktidarların depremden gereken dersi almadıklarını kaydeden Cengiz, 17 Ağustos depreminin ardından eski uygulamaların ısrarla sürdürüldüğünü savundu. 

400 bina yıkılamadı 

KOCAELİ Büyükşehir Belediye Başkanı İbrahim Karaosmanoğlu, Kocaeli'nde yıkılmayı bekleyen hasarlı 400 bina olduğunu ancak ihtilaflı olan bu binalara hukuksal süreç devam ettiği için müdahale edemediklerini bildirdi. Mahkemelerden karar geldikçe tehlike yaratan binaları da yıktıklarını belirten Karaosmanoğlu, "6 ayda bir uzaydan bölgenin fotoğraflarını çektirip onun üzerinde çalışma yapıyoruz" dedi. 

Japonya'da 7.2 oldu 

DIŞ HABERLER SERVİSİ 
JAPONYA'nın kuzeydoğusundaki Miyagi kentinin 80 km açıklarında okyanus tabanının 20 km altında Richter ölçeğine göre 7.2 büyüklüğünde bir deprem meydana geldi. Depremde ölen olmazken, 59 kişi yaralandı. Depremin etkisiyle Miyagi kentinde küçük tsunamiler meydana geldi, bazı binalarda hasar oluştu. Deprem, Miyagi'ye 300 km mesafedeki başkent Tokyo'da da hissedildi. 

Kızılay hız kazandı 

ANKARA Milliyet 
TÜRKİYE Kızılay Derneği Genel Başkanı Tekin Küçükali, "Marmara depreminin büyük yıkıcı gücü karşısında itiraf etmeliyiz ki, Kızılay'ın organizasyon yapısı da ayakta kalamamıştır. Depremden sonra Kızılay'ın yeniden yapılanma hamlesi başlattığını belirten Küçükali, Kızılay'ın, Türkiye'nin herhangi bir yerinde meydana gelecek afete 2 saatte ilk ekibini gönderebilecek bir organizasyona kavuştuğunu söyledi. 


</TEXT>
</DOC>
