<DOC>
<DOCNO> 392736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/sondun28.html </URL>
<DATE> 2005/11/07/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
AGİT, Azerbaycan'daki seçimleri uluslararası normlara uygun bulmadı 
</HEADLINE>
<TEXT>

     Avrupa Güvenlik ve İşbirliği Teşkilatı Parlamenterler Asamblesi AGİTPA Başkanı ve AGİT Gözlemcileri Koordinatörü Alcee L. Hastings, ''Azerbaycan'da dün yapılan parlamento seçimleri, seçim sürecinin iyileştirilmesi yönünde çeşitli adımlar atılmasına rağmen, gerek AGİT'in gerekse uluslararası kuruluşların standartlarına uygun değildir'' dedi. 
     Hastings, AGİT gözlemci heyetinin izlenimlerine ilişkin olarak Bakü'deki Hyatt Oteli'nde düzenlenen basın toplantısında, seçimlerin uluslararası standartlara uygun geçirilmediğini vurgulayarak, seçim sürecinde siyasi gruplara yönelik serbest toplanma özgürlüğünün kullanılmasının kısıtlanması başta olmak üzere, çeşitli olumsuz uygulamalar yapıldığını, oy verme işlemlerinin tamamlanarak sandıkların açılmasıyla usulsüz uygulama ve ihlallerin de giderek arttığını, oy sayımları sırasında çok sayıda ihlalin olduğunu belirtti. 
     Seçmenlerin parmaklarının boyanması gibi bazı uygulamaların seçim sürecine güveni artırdığına işaret eden Hastings, ancak daha sonraki uygulamaların bu güveni boşa çıkardığını söyledi. 
     ''Bizi bu süreçte en çok rahatsız eden, seçim komisyonlarının yapısıydı'' diyen Hastings, gerek merkez seçim komisyonlarında, gerekse bölge seçim komisyonlarında iktidar yanlılarının ağırlıkta olduğunu, bunun da sürece güveni azalttığını kaydetti. 
     
     AKPM HEYETİ BAŞKANI PLATVOET 
     Seçimleri izleyen Avrupa Konseyi Parlamenterler Meclisi AKPM heyetine başkanlık yapan Leo Platvoet ise ''seçim sürecinde olumlu gelişmelerin yanı sıra olumsuz gelişmelerin de sıklıkla görüldüğünü'' söyleyerek, ''Bu seçim süreci, Azerbaycan'a Avrupa Konseyi'ne giden yolda yardımcı olmayacak'' dedi. 
     Platvoet, devlet televizyonundaki seçim propagandası yayınlarına muhalefet temsilcilerinin çıkabilmesi, muhalefete miting için izin verilmesi gibi olayların olumlu gelişmeler olarak görüldüğünü, ancak aynı süreçte televizyon kanallarının haber programlarında bile iktidar yanlısı bir görüntü vermesi, muhalefete mitingler için izin verilse bile çeşitli kısıtlamalar ve polis engeliyle bu iznin kullanışsız hale getirilmesi gibi olayların da olumsuz gelişmeler arasında yer aldığını kaydetti. 
     Tüm bu gelişmelerin seçim sürecine güveni azalttığını vurgulayan Platvoet, ''oy verme günü yaptıkları gözlemlere göre, seçim bölgelerinin yüzde 43'ündeki süreci ancak çok kötü olarak tanımlayabildiklerini'' kaydetti. 
     ''Azerbaycan'ın hala çok şey yapması gerekir'' diyen Platvoet, demokratikleşme sürecinin günlük hayatta ve diğer alanlarda kesinlikle uygulanması gerektiğini de bildirdi. 
     Azerbaycan'da dün yapılan parlamento seçimlerini, 600'ü aşkın gözlemciyle izleyen AGİTPA ve AKPM'nin bu çalışması, Avrupa parlamentosu ve NATO Parlamenterler Asamblesi tarafından da destekleniyor. Gözlem süreci, AGİT'in Demokratik Kurumlar ve İnsan Hakları ofisi ODIHR tarafından hayata geçirildi. 
     
</TEXT>
</DOC>
