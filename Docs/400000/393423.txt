<DOC>
<DOCNO> 393423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/soneko61.html </URL>
<DATE> 2005/11/09/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Alliance üst düzey yöneticisi Pessina Türkiye iyi pazarlanmıyor 
</HEADLINE>
<TEXT>

     Avrupa'nın önde gelen ecza dağıtıcısı ve perakendecilerinden Alliance IniChem İcracı Yönetim Kurulu Başkan Yardımcısı Stefano Pessina, birçok Avrupalı yatırımcının henüz Türkiye'yi akıllıca bir olanak olarak görmediğini, Türkiye'nin kendisini daha fazla tanıtması gerektiğini söyledi. 
     Pessina, YASED tarafından düzenlenen ''Yabancı Yatırımların Yeni Gözdesi Fırsatlar Ülkesi Türkiye'' konulu konferans kapsamında düzenlenen, ''Değişen Türkiye Yabancı Yatırım Stratejisi ve Türkiye'nin Vizyonu'' konulu yuvarlak masa toplantısında yaptığı konuşmada, yabancı bir yatırımcının gitmek istediği ülkede özellikle makro ekonomik ortam, hukuki yapının şeffaf ve anlaşılır olması ile vergilendirme sisteminin uygunluğuna dikkat ettiğini bildirdi. 
     Türkiye'de atılan adımlar sayesinde son yıllarda dinamik ve sağlıklı bir ortam oluştuğunu dile getiren Pessina, ''Türkiye yabancı yatırım açısından çok cazip, olumlu. Özellikle enerji alanında... Ancak Avrupa sizin ne gibi çabalar sarf ettiğinizin farkında değil. Birçok Avrupalı yatırımcı Türkiye'yi henüz akıllıca bir olanak olarak görmüyor. Türkiye'nin kendisini daha fazla tanıtması gerekir'' diye konuştu. 
     Pessina, AB'ye üyelik sürecindeki Türkiye'de ekonomide atılması gereken adımların sadece bu sürece endekslenemeyeceğini, her fırsatın değerlendirilmesi gerektiğini vurguladı. 
     Stefano Pessina, yatırım yaptıkları yabancı ülkelerde genellikle ilkelerini benimseyen ve bunu uygulayabilen yerel bir ortakla iş yapmayı tercih ettiklerini söyledi. 
     
     ''TÜRKİYE İYİ PAZARLANMIYOR'' 
     Kuveyt Ulusal Bankası Başkanı İbrahim Dabdoub da, faaliyet gösterdikleri ülkelerde müşterilerinin istekleri doğrultusunda hangi fırsatların değerlendirileceğine birlikte karar verdiklerini ve yatırım kararlarındaki en önemli faktörün uzun vadede karlılık olduğunu söyledi. 
     Dabdoub, yerel pazarı çok iyi tanımasından dolayı genellikle yerel partnerlerle iş yaptıkların, dolayısıyla da işbirliğine ihtiyaç olduğunu dile getirdi. 
     Türkiye'nin iyi bilinmediğini ifade eden Dabdoub, ''Türkiye, Türkiye dışında iyi pazarlanmıyor. Örneğin Körfez ülkeleri Türkiye hakkında bir şey okumuyor bile. Son 3 yıldaki gelişmeleri iyi anlatırsanız yatırımcılar, özellikle de Körfez sermayesi gelir'' diye konuştu. 
     
     DOĞUŞ HOLDİNG BAŞKANI ŞAHENK 
     Doğuş Holding Yönetim Kurulu Başkanı Ferit Şahenk ise Türkiye'de son yıllarda kısa vadeli yatırım yapan yatırımcıların azaldığını, büyük ve kalıcı yatırım yapanların sayısının ise çoğaldığını vurgulayarak, bunun ülke açısından büyük bir aşama olduğunu söyledi. 
     Dünyada müthiş bir likidite bulunduğunu, büyük satın alma ve birleşmelere imza atan şirketlerin son 5-6 yılda bilançolarını çok düzelttiklerini, likit hale getirdiklerini belirten Şahenk, ''Biz dünyanın çok önemli şirketlerinden biriyle eşit haklarla, eşit oranlarla ortaklık yaptık. Türkiye eğer bu değişimi yapmasaydı, biz bunu başaramazdık'' dedi. 
     Ferit Şahenk, yabancı yatırımcıların Türkiye'deki mantalite ve küreselleşme bakış açısının değişmesinden dolayı yerel şirketlerle ortaklık yapmak istediklerini ve ülkeye geldiklerini söyledi. 
     
</TEXT>
</DOC>
