<DOC>
<DOCNO> 385056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/08/son/soneko14.html </URL>
<DATE> 2005/10/08/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Gül "Türkiye artık her bakımdan öngörülebilir bir ülke olmuştur" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin artık her bakımdan öngörülebilir bir ülke olduğunu söyledi. 
     Gül, İstanbul Sanayi Odası'nca düzenlenen 2004 yılı Türkiye'nin ilk ve ikinci 500 büyük sanayi kuruluşu sıralamasında yer alan Kayseri Sanayi Odası KAYSO üyesi firmalara, Hilton Oteli'nde gerçekleştirilen ödül töreninde yaptığı konuşmada, Türkiye'de artık iş yapan insanların önünün açıldığını ifade etti. 
     Hükümetin 3 yıldır adeta rayından çıkan işleri rayına oturttuğunu ifade eden Gül, Türkiye'de demokratik ve ekonomik istikrarın sağlandığını kaydetti. 
     AB üyeliği sürecinde birkaç gün önce çok önemli tarihi bir olayı gerçekleştirdiklerini dile getiren Gül, şöyle konuştu 
     ''AB ile müzakereler başlamıştır. Bir cümleyle bu olayı nasıl özetlersiniz derseniz, Türkiye artık her bakımdan öngörülebilir bir ülke olmuştur. Bir ülkenin öngörülebilir olması, sizin için, siyasetçi için, yabancılar için de önemlidir. Öngörülebilir deyince, o ülkede siyasi istikrar, demokratik derinlik olacak. Türkiye, ekonomik programlarla serbest piyasa düzeyinde rekabete açık, şeffaf, hukukun herkese eşit uygulandığı, yerli ve yabancı herkese eşit uygulandığı bir ülke olacak. Bunun etkilerini hep beraber göreceğiz. Türkiye bir statüden başka bir statüye taşındı. Hayatımızda da çok değişiklikler olacaktır. Hepimizin hayat standardı değişecektir.'' 
     
     ''KENDİ STANDARTLARIMIZI YÜKSELTECEĞİZ'' 
     Bu sürecin, AB standartlarının Türkiye'ye uyarlanması süreci olacağını ifade eden Gül, şöyle devam etti 
     ''Biz, AB ile oturup, bir şeyleri müzakere etmeyeceğiz. Bizim çevre politikalarımızı size kabul ettirelim demeyeceğiz. Biz, AB'ye gireceğimiz için o standartları kendimize uyarlayacağız. Müzakere edeceğimiz şey, bunları hangi vadede yapacağımız veya bu standartları tam uygulamada, tam üye olduktan sonra bile bize biraz zaman tanıyacak mısınız, tanımayacak mısınız, onun müzakeresini yapacağız. Biz kendi standartlarımızı halkımızın lehine daha da yükseltmek için uğraşıyoruz.'' Türkiye'nin tasarruf gücünün, ülkeyi kalkındırmaya yetmeyeceğini belirten Gül, Türkiye'nin dışarıdan finansa ihtiyacı bulunduğunu söyledi. Gül, ''Kendi tasarruflarımız kifayet etmiyor. Dışarıda tasarruf edenlerin tasarruflarını Türkiye'ye çekeceğiz. Bu kötü bir şey değil. İnsanlarımızın yabancı ülkelerde çalışması daha mı iyi Bunun yerine onlar buralara gelip, fabrikalar kursalar, sizlerle ortak olsalar, gelirken hem parasını hem de sermayesini, teknolojisini getirse daha iyi değil mi Ne yazık ki bazen garipsenecek davranışlar oluyor. Bundan rahatsız olanlar oluyor'' dedi. 
     
     KAYSERİ İLE İLGİLİ ÇALIŞMA 
     Kayseri'nin, son yıllarda birçok alanda kalkındığını, ancak bunun yanında eksikliklerinin de bulunduğu ifade eden Gül, şunları kaydetti 
     ''Bir süre önce Devlet Planlama Teşkilatı'na, Kayseri ile ilgili özel bir çalışma yaptırdım. 'Mevcut yasalar varken nasıl bir kalkınma yapılabilir ' diye. Kayseri ile ilgili özel bir kanun çıkartacak halimiz yok. Bu kanunlar varken ne yapmalıyız da bu şehirde bir atılım gerçekleştirmeliyiz Çok detaylı çalışmalar yaptılar. Bir taraftan çok sevindirici, diğer taraftan da ikaz edici görüntü var. Herkes burada kendi sermayesiyle iş yapıyor. Sadece belirli sektörlere konsantre olunmuş. Vizyonist olunması lazım. 'Çin'i Türkiye'ye sokmayalım' demekle olmuyor. Diğer ülkeler de aynı şeyi yaparsa ne olacak Ucuz maliyetli üretime önem verilmeli. Bu konuda Kayseri'nin daha çok çalışması gerekiyor. Aile şirketleri arasında bölünme de çok. Şimdi birleşme dönemi.'' 
     
     ÖDÜL TÖRENİ 
     Törenin sunuculuğunu yapan komedyen Ercan Akışık da yaptığı espriler ve taklitlerle katılımcılara eğlenceli anlar yaşattı. Akışık'ın, 9. Cumhurbaşkanı Süleyman Demirel'in taklidini yaparak, AB ile müzakerelere başlanmasını esprili şekilde anlatması, izleyenleri güldürdü. 
     Konuşmaların ardından, KAYSO Başkanı Mustafa Boydak, Türkiye'ye, Kayseri ekonomisine ve spora katkılarından dolayı Bakan Gül'e, Büyükşehir Belediye Başkanı Mehmet Özhaseki'ye, Organize Sanayi Bölgesi Yönetim Kurulu Başkanı Ahmet Hasyüncü'ye, Boydak Holding Yönetim Kurulu Başkanı Hacı Boydak'a, Kayserispor Kulüp Başkanı Recep Mamur'a ve Kayseri Erciyesspor Kulüp Başkanı Enver Kemaloğlu'na plaket verdi. 
     Daha sonra 2004 yılı ISO 500 büyük sanayi kuruluşu sıralamasında yer alan 16 ve İSO ikinci 500 sanayi kuruluşu sıralamasında yer alan 10 Kayseri firmasının temsilcilerine ödülleri dağıtıldı. 
     
</TEXT>
</DOC>
