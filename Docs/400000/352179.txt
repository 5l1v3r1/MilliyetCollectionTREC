<DOC>
<DOCNO> 352179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/15/son/soneko07.html </URL>
<DATE> 2005/06/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İhracat eğiliminde yavaşlama sinyali 
</HEADLINE>
<TEXT>

     Gelecek bir yıllık dönemin ihracat ve ara malları ithalat eğilimi açısından öncü gösterge kabul edilen dahilde işleme kapsamında taahhüt edilen ihracat ve öngörülen ithalat tutarları, ihracat ve ithalat eğiliminde yavaşlanma yaşanabileceği sinyalini veriyor. 
     Dış Ticaret Müsteşarlığı verilerine göre dahilde işleme rejimi kapsamında alınan ihracat taahhütleri mayısta geçen yılın aynı dönemine göre yüzde 16.3 azalarak 2 milyar 28 milyon dolara kadar geriledi. Bu kapsamda imalatçı ve ihracatçılar tarafından alınan ithalat izinleri ise yüzde 6.9’luk daralmayla 1 milyar 3 milyon dolar olarak 
     gerçekleşti. Geçen yıl mayısta rejim kapsamında 2 milyar 423 milyon dolarlık ihracat taahhüdü alınmış ve 1 milyar 4 milyon dolarlık ithalata izin verilmişti. Mayıstaki bu azalmayla birlikte bu yılın ilk beş aylık döneminde rejim kapsamında bir yıl içerisinde yapılması taahhüt edilen ihracat tutarı ise geçen yılın aynı dönemine göre yüzde 7 oranında artarak 13 milyar 687 milyon dolara çıktı. Bir yıl içerisinde ihraç edilmek üzere üretilecek ürünlerin bileşiminde ve ambalajlanmasında kullanılacak aramallarının gümrük vergisi ve fonlarından muaf olarak ithal edilmesi esasına dayanan rejim kapsamında ocak-mayıs döneminde verilen ithalat izinleri ise geçen yıla göre yüzde 5.5’lik artışla 8 milyar 905 milyon dolara yükseldi. Yılın ilk beş ayındaki bu gelişme Türkiye’nin son yıllarda yüzde 20’nin üzerinde seyreden ihracat artış hızının gelecek bir yıllık dönemde oldukça aşağı doğru inebileceğine işaret ediyor. 
     
     OTOMOTİV İHRACATI BÜYÜMESİNİ SÜRDÜRECEK 
     Alt sektörler itibarıyla bakıldığında, son dönemde Türkiye’nin ihracatını sürükleyen taşıt araçları sektörünün ihracatındaki yüksek büyüme hızının bir süre daha devam edeceği anlaşılıyor. Sektörün bu yılın ocak-mayıs döneminde dahnilde işleme kapsamında verdiği ihracat taahhütleri geçen yıla göre yüzde 63.7 gibi yüksek oranlı bir artışla 3 milyar 749 milyon dolara çıktı. Sektörün bu amaçla yapacağı ithalat 
     ise yüzde 63.1 büyüyerek 2 milyar 303 milyon dolara kadar yükseldi. İhracat içerisindeki ağırlığı yüksek sektörlerden demir-çeliğin dahilde işleme kapsamındaki ihracat taahhütleri geçen yılın aynı dönemine göre yüzde 11.4 azalarak 2 milyar 12 milyon dolara, elektronik sektörünün taahhütleri ise yüzde 12.2 azalarak 1 milyar 502 milyon dolara düştü. En hızlı azalış ise yüzde 72 ile madeni eşya sektöründe gözlendi. Sektörün geçen yılın eş döneminde 1 milyar 133 milyon dolar olan ihracat taahhütleri bu yıl 326 milyon dolarda kaldı. Deri ve kösele sektörünün taahhütleri ise yüzde 16.8’lik azalmayla 201 milyon dolara düştü. Bu arada taşıt araçları sektörünün yanı sıra, lastik sektörü ihracat taahhütlerini yüzde 60 artırarak 454 milyon dolara, gıda ve içki sektörü yüzde 25.4 artırarak 899 milyon dolara, elektrikli makinalar yüzde 20.6 artırarak 718 milyon dolara çıkardı. İhracatın en büyük bülümünü gerçekleştiren dokuma ve giyim sektörünün verdiği ihracat taahhütleri ise sadece yüzde 2.9 artarak 2 milyar 351 milyon dolar oldu. 
     
</TEXT>
</DOC>
