<DOC>
<DOCNO> 399140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/30/magazin/mag02.html </URL>
<DATE> 2005/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telefonla beni taciz edenler ünlü isimler' 
</HEADLINE>
<TEXT>


ESRA ALUS İstanbul 

Telefonla rahatsız edildiği iddiasıyla İstanbul Adliye Sarayı'nda savcılığa suç duyurusunda bulunan manken Duygu Ulaş, araştırma sonucu telefon numaralarının Şebnem Dinçgör ile Gülay Kamaz'ın üzerine çıktığını öne sürdü. Ulaş, "Tanıdığım şahıslar olması çok şaşırttı" dedi. Ulaş ve avukatı Ünal Güler, dün İstanbul Adliye Sarayı'na gelerek, Cumhuriyet Savcısı Ali Çelebi ile görüştü. 
Adliyeden çıkarken gazetecilerin sorularını cevaplayan Ulaş, yapılan araştırma sonucu telefon numaralarının 'cemiyet hayatında' tanınan Şebnem Dinçgör ve Gülay Kamaz'ın üzerine çıktığını söyledi. 

'İsimlere çok şaşırdım' 
Bu kişilerle herhangi bir tanışıklığının olmadığını belirten Ulaş, şöyle konuştu "Olaya hiçbir anlam veremedim. Şoke oldum. Çok şaşırdığım isimler çıktı. Cemiyet hayatından ya da magazin basınından bildiğim kadarıyla tanıdığım şahıslar olması çok şaşırttı. Savcılıkça yapılan araştırmalar neticesinde olay ayrıntılarıyla ortaya çıkacak." Avukat Güler ise, "Biz erkek bekliyorduk. Kadın çıktı, şoke olduk" dedi. 




</TEXT>
</DOC>
