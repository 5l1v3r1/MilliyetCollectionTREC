<DOC>
<DOCNO> 374089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/soneko07.html </URL>
<DATE> 2005/08/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Metro Group, yatırımda 1 milyar avroya koşuyor... 
</HEADLINE>
<TEXT>

     
     Yıldız TAŞDELEN 


     Dünyanın önde gelen perakende zincirlerinden Metro Group'un 1990'dan bu yana Türkiye'de gerçekleştirdiği yatırımların tutarı, İstanbul ve Antalya'daki 150 milyon Avro'luk yeni yatırımlarla 1 milyar Avro'yu aşacak. 
     Ümraniye'deki üstü açık M1 Meydan Alışveriş Merkezi ve Real Hipermarket ile Antalya Muratpaşa'daki Real Alışveriş Merkezi'nin temeli 2 Eylül Cuma günü törenle atılacak. 128 bin metrekarelik İstanbul ile 44 bin metrekarelik Antalya yatırımlarının, 2006 sonu ya da 2007 başında bitmesi planlanıyor. 
     Söz konusu yatırım ile Metro Group'un, ilk mağazanın açıldığı 1990 yılından bu yana Türkiye'ye yaptığı yatırımların toplamı 1 milyar Avro'yu geçecek. 
     Metro Group Türkiye Temsilcisi Nurdan Tümbek Tekeoğlu, AA muhabirine yaptığı açıklamada, geçen yıl Metro Group Üst Yöneticisi Hans-Joachim Körber'in İstanbul'daki basın toplantısında ''Türkiye'ye önümüzdeki 3 yıl içerisinde 300 milyon Avro yatırım yapacağız'' dediğini hatırlatarak, ''Sözünü tuttu. Bu rakamın yarısı gerçekleşiyor'' dedi. 
     Tekeoğlu, İstanbul'un Anadolu yakasında, IKEA'nın yanındaki M1 Meydan Alışveriş Merkezi ile Real Hipermarketi'nin temel atma törenine Sanayi ve Ticaret Bakanı Ali Coşkun, İstanbul Büyükşehir Belediye Başkanı Kadir Topbaş ve Hans-Joachim Körber'in, 44 bin metrekarelik Antalya Real Alışveriş Merkezi'nin temel atma törenine de Antalya Büyükşehir Belediye Başkanı Menderes Türel ile Real Uluslararasılaşmadan Sorumlu Yönetim Kurulu Üyesi Dusan Wilms'in katılımının beklendiğini bildirdi. 
     Söz konusu projelerin 2006 sonu ya da 2007 başında tamamlanacağını ve 2 bin kişiye istihdam olanağı sağlayacağını belirten Tekeoğlu, ilk mağazanın açıldığı 1990 yılından bu yana Türkiye'ye 880 milyon Avro yatırım yaptıklarını, yaklaşık 150 milyon Avro'luk yeni yatırımlarla bu rakamın 1 milyar Avro'yu aşacağını kaydetti. 
     Tekeoğlu, ''Körber'in verdiği 300 milyon Avro'luk sözün geri kalan yüzde 50'si de 2006'da peyderpey gerçekleştirilecek. Bu yatırımlar yine hipermarketler ve alışveriş merkezleri olacak'' diye konuştu. 
     
     ÜSTÜ AÇIK ALIŞVERİŞ MERKEZİ 
     Nurdan Tümbek Tekeoğlu, Ümraniye M1 Meydan'ın, Kartal'dan sonra İstanbul'daki ikinci alışveriş merkezleri olacağını ifade ederek, şunları kaydetti 
     ''Bu alışveriş merkezinin diğerlerinden farklılığı var. Adı sadece M1 değil, M1 Meydan. Bunun da nedeni üstü açık bir alışveriş merkezi olması. Türkiye'de ilk defa böyle bir konsept olacak. Projeyi yabancı ve Türk mimarlar ortaklaşa gerçekleştirdi. Üstü açık, ortasındaki meydan boş olacak ve kenarlarında 51 çok büyük mağaza yer alacak. Real'i de içine katarsak en büyük alışveriş merkezimiz olacak.'' 2006 ve 2007'nin Real'in yılları olduğunu kaydeden Tekeoğlu, geçmişte mağaza sayısı az olan Real'in tanınmadığını, Anadolu'dan başlayarak büyük merkezlere geç geldikleri için birçok kuruluşun güzel arsaları aldığını anlattı. 
     Tekeoğlu, ''Esas parayı büyükşehirlerde kazanıyorsunuz. Biz kendimizi zora soktuk. Daha zor para kazandığımız Anadolu şehirlerinden başlayıp daha kolay para kazanabileceğimiz büyük şehirlere geç geldik'' dedi. 
     İstanbul'un Avrupa yakasındaki Merter'de ve Tatilya'nın yanında yeni Real mağazaları düşünüldüğünü, Kayseri ve Eskişehir başta olmak üzere birçok Anadolu kentinin de gündemde olduğunu bildiren Tekeoğlu, ''Metro ve Real olarak yeter ki şu 2-3 yıl içinde İstanbul, Ankara, İzmir ve Antalya'da çoğalalım, cirolarımızı yapalım ki Anadolu'ya da destek çıkalım'' dedi. 
     Ankara'da ikinci Real mağazasının açılacağını, İzmir'de de mağaza düşünüldüğünü ifade eden Tekeoğlu, ''3 yıl içinde herhalde 15 tane Real açılır. Bu çok büyük bir rakam. Bu dönem içinde Metro Cash Carry de açılacak. Önümüzdeki yıl Ankara'da Praktiker mağazası da açılacak'' diye konuştu. 
     
</TEXT>
</DOC>
