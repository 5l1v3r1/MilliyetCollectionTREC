<DOC>
<DOCNO> 365261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/29/spor/axspo03.html </URL>
<DATE> 2005/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan son hamle 
</HEADLINE>
<TEXT>


Sarı-Kırmızılı yönetim, yabancı transferine nokta koymak için düğmeye bastı. Kily Gonzalez ve Pires konusundaki ısrarını sürdüren Cim-Bom iki yıldızdan birini renklere bağlamak için atağa kalktı. Uğur Yıldırım da listeye alındı 

HALİL ÖZER 


Galatasaray, uzun süre peşinde olmasına rağmen transferlerini bir türlü bitiremediği Pires ve Kily Gonzalez konusundaki ısrarını sürdürüyor. 
Başkan Özhan Canaydın'ın isteği doğrultusunda harekete geçen Sarı - Kırmızılı yöneticiler iki futbolcudan birini renklerine bağlamak için dört koldan çalışma başlattı. 
Sarı - Kırmızılılar, Kily Gonzalez konusunda İnter'e yeni bir teklif götürdü ve beklemeye başladı. İtalyan kulübünün Arjantinli futbolcu konusundaki kesin kararını salı gününe kadar Cim - Bom'a bildireceği öğrenildi. 
Arsenal ile bir yıllık sözleşmesi olan Pires konusunda da girişimlerini sürdüren Galatasaray, İngiliz kulübünü ikna etmeye çalışıyor. Ada ekibinin yöneticileriyle yoğun bir telefon trafiği kuran Sarı - Kırmızılılar'ın, Fransız sol kanat oyuncusunu bu sezon kiralayıp, önümüzdeki sene kadrosuna katmayı planladığı bildirildi. 
Galatasaray'ın, her olasılığa karşılık geçen sezonun devre arasında da ismi gündeme gelen Uğur Yıldırım'ı listeye aldığı öğrenildi. Yönetim, Hollanda'nın Heerenveen takımında forma giyen gurbetçi futbolcu için düğmeye bastı. Frikik ustası olarak gösterilen Uğur'un, Türk statüsünde forma giyecek olması ve maliyetinin geçen sezona oranla düşmesi de transferi cazip kılıyor. 

Hasan geliyor 

Gerets'in büyük umutlar bağladığı yıldız futbolcu dün takımla çalıştı, alkışları topladı 


Florya'daki günün tek çalışmasında Hasan Şaş'ın da takımla birlikte idmana çıkması teknik heyetin yüzünü güldürdü. Eric Gerets'in her fırsatta çok şey beklediğini ifade ettiği yıldız futbolcu, uzun sakatlık dönemi sonrası çalışma isteği ve hırsıyla alkış topladı. 
Kondisyon ağırlıklı antrenman, yarı sahada çift kale maçla noktalandı. Çift kalede Necati, Ümit Karan ve İliç'in performansı da beğeni topladı. İdmanda sakatlığı devam eden Ergün ile İbrahim Yavuz ayrı çalıştı. Almanya'da bulunan Ayhan'ın ise sol ayak bileğindeki alçıların alındığı bildirildi. Öte yandan çalışmalara geç katılan Mondragon, İliç, Song, Saidou, Yalçın, Uğur, Zafer, Cafercan, Arda'nın yanı sıra Gerets ve yardımcıları dün Bakırköy Acıbadem Hastanesi'nde sağlık kontrolünden geçti. 

Aykut'a jet moral 

Teknik Direktör Eric Gerets, Mondragon'un dönmesiyle yine yedek kulübesi yolu gözüken Aykut Erçetin'i terapiye aldı. Dün sabah yapılan antrenman sonrası genç kaleci ile 20 dakika baş başa görüşen Belçikalı teknik adam, kendisine moral vermeye çalıştı. Bu arada Zonguldak Devrek'ten gelen bir grup Galatasaraylı taraftar, Eric Gerets'e el yapımı baston hediye etti. 


</TEXT>
</DOC>
