<DOC>
<DOCNO> 361107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo31.html </URL>
<DATE> 2005/07/14/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fenerbahçeli Kambala Yararlı olacağıma inanıyorum 
</HEADLINE>
<TEXT>

     Fenerbahçe'nin, basketboldaki yeni transferi Kaspars Kambala, Türkiye'ye ve özellikle İstanbul'a yeniden döneceği için sevinçli olduğunu belirterek, ''Fenerbahçe'ye yararlı olacağıma inanıyorum'' dedi. 
     Kambala, FBTV'ye telefon bağlantısıyla yaptığı açıklamada, büyük bir geçmişe sahip, köklü bir kulübe geldiği için duyduğu mutluluğu belirtirken, ''İstanbul'da çok sayıda dostum ve arkadaşım, ayrıca gitmeyi sevdiğim çok fazla yer var. Fenerbahçe'nin 2 yıl sonra 100. yılını kutlayacak olması da beni heyecanlandırıyor'' dedi. 
     Kambala, kendisini tanımlarken ''Güçlü, liderlik özelliği olan ve pota altında etkili bir oyuncuyum. Bu özelliklerimle Fenerbahçe'ye yararlı olacağıma inanıyorum'' diye konuştu. 
     Fenerbahçe'nin başında Aydın Örs'ün bulunmasının, sarı-lacivertli ekibi tercih etmesinde etken olduğunu vurgulayan Kambala, Türkiye Basketbol Ligi'nin her geçen yıl daha iyiye gittiğini, çok kaliteli oyuncuları kadrolarına katan takımların yer aldığı ligin önümüzdeki sezon daha da iyi geçeceğini umduğunu dile getirdi. 
     27 yaşında ve 2.06 metre boyundaki Letonyalı basketbolcu, taraftarları mutlu edebilmek için elinden geleni yapacağını ifade ederken, onların da kendilerine her zaman destek vermeleri dileğinde bulundu. 
     
</TEXT>
</DOC>
