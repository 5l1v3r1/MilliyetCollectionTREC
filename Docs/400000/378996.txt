<DOC>
<DOCNO> 378996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/son/sonspo07.html </URL>
<DATE> 2005/09/16/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Galatasaraylı futbolcular çamur içinde yüzdü .. 
</HEADLINE>
<TEXT>

     Norveç'te maç günü başlayan karla karışık yağmur zemini balçığa çevirdi. Norveç'in en kuzeyinde yer alan Tromso'da akşam saatlerinde etkisini artıran kar yağışı, futbolculara oldukça zor anlar yaşattı. Girdikleri her pozisyonda çamurdan yüzleri belli olmayan Galatasaraylı oyuncular, rakip kaleyi defalarca yokladı ancak bir türlü öne geçmeyi başaramadılar. 
     UEFA yetkilileri ve hakemler olumsuz saha şartları nedeniyle maçı ertelemek istedi. Ancak Tromso ve Galatasaray oynamak için ısrar etti. 
     Tromso'da dün sabah başlayan sağnak yağmurun zaman zaman tipi şeklinde kara dönüşmesi maçın oynanacağı sahayı adeta balçık tarlası haline getirdi. 
     Hava şartlarının her dakika daha da olumsuz duruma gelmesi üzerine, UEFA yetkilileri ve hakemler öğle saatlerinde maçın oynanacağı stada giderek incelemelerde bulundu. 
     Tromso ve Galatasaraylı yöneticilerin de katıldığı incelemeler sırasında hakemler saha zemininin çok bozuk olduğunu belirtip, karşılaşmanın ertelenmesini gündeme getirdi. Ancak iki kulüp yöneticileri de ülkeler arasındaki mesafenin uzaklığını hatırlatarak her ne olursa olsun maçın oynanması konusunda ısrar etti. Avusturyalı hakem Lehner, kulüplerin isteğini değerlendirmeye alarak, maçın oynanması kararını verdi. 
     Sarı-Kırmızılı futbolcular karşılaşma için stada giderken kendilerini bekleyen sürprizden habersizdi. Sahaya çıktıklarında balçık halindeki sahayı gören futbolcular adeta şoke oldular. Topun bile zıplamakta güçlük çektiği sahanın durumu ilerleyen saatlerde de değişmedi. 
     
     
     Tromso’da 50 Türk 

     Galatasaraylı taraftarlar takımlarını bu zorlu deplasmanda da yalnız bırakmadı. Norveç’e komşu İskandinav ülkelerinden Tromso’ya gelen 50 dolayındaki Türk, takımlarına destek verdi. Sarı-Kırmızılı taraftarlar, maçtan önce de futbolcuları teker teker tribüne çağırdı, Gerets’e sevgi gösterisinde bulundu. 
     
     Orhan-Saidou sınırda 

     Galatasaray’da Orhan Ak ve Saidou kart sınırına geldi. Dün gece Tromso karşısında başarılı bir oyun sergileyen iki futbolcu Ali Sami Yen’deki rövanş karşılaşmasında kart görmeleri halinde cezalı duruma düşecek. Bu arada Gerets’in maçtan sonra soyunma odasında iki futbolcuyu rövanşta kart görmemeleri için uyardığı belirtildi. 
     
     Canaydın’dan mesaj 

     UEFA yetkilileri geçtiğimiz günlerde Ali Sami Yen’i gezmiş ancak stadı beğenmemişti. İşte dün gece Tromso’nun sahasını gören Başkan Özhan Canaydın UEFA’ya mesaj gönderdi Bizim stadımızı beğenmediler ama Tromso’nun sahası tam bir felaket. Resimlerini çekip UEFA’ya göndermemiz gerek. Bu sahada nasıl futbol oynanır 

     
</TEXT>
</DOC>
