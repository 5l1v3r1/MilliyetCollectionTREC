<DOC>
<DOCNO> 387901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun23.html </URL>
<DATE> 2005/10/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Avrupa'da insanların kuş gribi kapma riski yok gibi 
</HEADLINE>
<TEXT>

     AB'nin hastalıkların önlenmesi ve kontrolü kurumu, Avrupa'da insanlara kuş gribi hastalığı bulaşma riskinin hemen hemen olmadığını bildirdi. 
     Avrupa Hastalıkların Önlenmesi ve Kontrolü Merkezi Başkanı Zsuzsanna Jakab, Stockholm'de düzenlediği basın toplantısında, ''Avrupa'daki çoğu kişinin enfeksiyonu kuş gribi kapma riski sıfıra yakın'' dedi. 
     Jakab, kurumun insanlara, hastalığı kapma riskini en aza indirmek için yaptığı ''ölmüş kuşlara dokunmamaları, sadece iyi pişmiş et ve yumurtaları yemeleri'' şeklindeki tavsiyeleri yerine getirmeleri durumunda hastalık riski kalmayacağını belirtti. 
     İsveç'in başkenti Stockholm'de kısa süre önce kurulan kurum, kuş gribi vakalarının tespit edildiği ülkelere herhangi bir seyahat kısıtlaması yapmazken, Jakab, ancak bu ülkeleri ziyaret edenlerin, kümes hayvanları bulunan pazaryerlerinden uzak durmaları ve bu ülkelerin hastalığa karşı aldığı tedbirler doğrultusunda yaptığı tavsiyeleri yerine getirmelerini önerdi. 
     Türkiye ve Romanya'da da ortaya çıkan ölümcül H5N1 tipi kuş gribinin insanlara kolaylıkla bulaşmadığı biliniyor. Ancak bu kuş gribi türü, Asya ülkelerinde son iki yılda çoğunluğu kümes hayvanları üzerinde çalışan 117 kişiye bulaştı ve bu kişilerden 60'ı öldü. 
     Bilimadamları, bu tür kuş gribinin mutasyona uğrayarak, insandan insana geçen bir türe dönüşmesi, bunun da tehlikeli bir grip salgınına yol açmasından endişe ettiklerini açıklamıştı. 
     
</TEXT>
</DOC>
