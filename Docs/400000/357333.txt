<DOC>
<DOCNO> 357333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/soneko24.html </URL>
<DATE> 2005/07/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Atatürk Havalimanı'nda ikinci TAV dönemi... 
</HEADLINE>
<TEXT>

     Tepe Akfen Ventures TAV tarafından 3 milyar dolar teklif verilerek 15 yıl 6 ay daha işletmeye hak kazanılan Atatürk Havalimanı Dış Hatlar Terminali'nde devir teslim töreni, 3 Temmuz Pazar günü yapılacak. 
     TAV'dan yapılan açıklamada, törenin Ulaştırma Bakanı Binali Yıldırım'ın katılımıyla gerçekleştirileceği bildirildi. 
     Atatürk Havalimanı Dış Hatlar Terminali, ''Yap-İşlet-Devret'' modeli ile TAV Konsorsiyumu tarafından 1 Mayıs 1998 tarihinde yapımına başlanarak 9 Ocak 2000 tarihinde tamamlandı. 
     TAV'ın açıklamasına göre, 189 bin metrekarelik terminal binası ve Avrupa'nın en büyük monoblok otoparkı olan 179 bin metrekarelik katlı otoparkıyla Atatürk Havalimanı Dış Hatlar Terminali emsalleri arasında da bir örnek teşkil ediyor. 
     Atatürk Havalimanı Dış Hatlar Terminali'ni günde 25 bin yolcu, en yoğun günlerde ise 30 bin yolcu kullanıyor. 350 uçağın iniş kalkış yaptığı dış hatlar terminalini, en yoğun günlerde kullanan uçak sayısı 500'i buluyor. 
     TAV, geçen yıl Mayıs ayında hizmete giren ilave tesisi ile Dış Hatlar Terminali'nin 14 milyon yolcu yıl olan kapasitesini 20 milyon yolcu yıla çıkardı. 
     Terminalde 13 mağaza, 3 banka, 6 araç kiralama, eczane, kuaför, çiçekçi, masaj salonu, lostra, çocuk oyun salonu ve sağlık merkezinden oluşan geniş bir hizmet yelpazesi ile hizmet veriliyor. 
     İlave tesis binasındaki otel toplam 85 oda ve 112 yatak kapasitesi ile yolculara hem saatlik hem de gecelik konaklama olanağı sağlıyor. 
     
     340 HAVAYOLUNA HİZMET VERİYOR 
     Uluslararası çeşitli ödülleri bulunan Atatürk Havalimanı Dış Hatlar Terminali ile ilgili bazı bilgiler de şöyle 
     -17 Şubat 1998 tarihinde başlanan yeni Dış Hatlar Terminali ve Otopark projesi, 22.5 ayda bitirilerek bu alanda bir rekor kırdı. Dünyanın en hızlı inşa edilen terminal binası oldu. 
     Aynı anda 30 uçak yolcu indirip bindirebilecek şekilde planlanan terminal, aynı anda 23 uçağa hizmet verebilme kapasitesine sahip. Terminali 340 havayolu kullanıyor. 
     Projenin toplam maliyeti yaklaşık 400 milyon dolar. 
     Atık su arıtma, çöp depolama ve imha ünitelerinin bulunduğu terminalde, 2.100 kilometre kablo kullanıldı, 100 bin metrekare granit döşendi, 110 bin metrekare asma tavan takıldı, 10 bin 50 kalem iş takip edildi, 5 futbol sahası büyüklüğünde bir alanda, 12 kule vinçle çalışıldı. 
     Terminalde 64'ü THY'ye ait olmak üzere 7 bölgede toplam 224 check-in kontuarı bulunuyor. 
     12 giriş kapısı bulunduğu binanın kapı girişlerinde 34 adet x-ray cihazı, 35 adet kapı dedektörü yer alıyor. 
     Yolcuların beklemelerini önlemek için toplam 64 pasaport bankosu var. 
     24 adet yürüyen merdiven, 1.800 metre yürüyen bant ve 57 adet asansörün bulunduğu terminalde, bagaj trafiğini el değmeden yapmayı sağlayacak 8 adet de bagaj bantı yer alıyor. Kopenhag Havalimanı'ndaki sistemin benzeri olan ve saatte 10 bin adet bagaj kapasiteli olan ve elektronik olarak gözlenebilen bir barkod sistemi de bulunuyor. 
     Yolcu bekleyenlerin aynı zamanda apronu görebilecekleri toplam 8 bin metrekarelik iki restoran yer alıyor. 
     Binadaki özel yangın kontrol ve ikaz sistemi ile yangın çıkan bölüme çok hızlı müdahale edilebiliyor ve perdeleme yapılabiliyor. 
     Gürültü kirliliğini önlemek amacıyla, bölgesel anons sistemi oluşturuldu. 
     Terminaldeki kurulu güç 30 MVA. Bu güç yaklaşık olarak orta büyüklükteki 3 kasabanın kurulu gücüne eşit. Terminaldeki yedek güç Jeneratör 18 MVA'dır. Bu güç de orta büyüklükteki 2 kasabanın kurulu gücüne eşit. 
     Ayda ortalama 29 bin ekmek, 4 ton un, 40 ton içme suyu, 5 ton süt, 30 ton sıkmalık portakal, 4 ton ayçiçek yağı, 29 bin adet yumurta tüketiliyor. 
     295 tuvaletin bulunduğu dış hatlar terminalinde ayda ortalama 31 bin tuvalet kağıdı, 135 ton sıvı el sabunu, 19 bin koli havlu peçete kullanılıyor. 
     
</TEXT>
</DOC>
