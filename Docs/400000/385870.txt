<DOC>
<DOCNO> 385870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sontur16.html </URL>
<DATE> 2005/10/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
"Bakanlık, kuş gribi için uzun vadeli mücadele vermeli" 
</HEADLINE>
<TEXT>

     Türk Veteriner Hekimleri Birliği Başkanı Mustafa Altuntaş, kuş gribinin, Manyas'ın dışında göçmen kuşların uğrak yeri olan diğer sulak alanlarda da görülme riskinin sürdüğünü belirterek, gerekli tedbirlerin alınmasını ve halkın bilinçlendirilmesini istedi. 
     Altuntaş, birliğin genel merkezinde düzenlediği basın toplantısında, Türkiye'nin kuş gribine rastlanan 25. ülke olduğunu belirterek, hastalığın göçmen kuşlar aracılığıyla bulaşması ve ülkenin göç yolunda bulunması nedeniyle ''bunun sürpriz bir sonuç olmadığını'' söyledi. 
     Hastalığın 10 gün önce Manyas'ta ortaya çıktığına işaret eden Altuntaş, henüz başka bir bölgede hastalık belirtisine rastlanmamasının sevindirici olduğunu, ancak hastalığın diğer sulak alanlarda görülme riskinin sürdüğünü kaydetti. Altuntaş, bu riskli bölgelerde, açık alanlarda yetiştirilen kanatlı hayvanların göçmen kuşlar ve bunların bulaşıklarıyla temasını engelleyecek tedbirler alınması gerektiğini söyledi. 
     Kuş gribinin, hasta hayvanların dışkı, salgı gibi atıklarıyla temas eden, bağışıklık sistemi zayıf insanlara bulaşabileceğini ifade eden Altuntaş, vatandaşların daha fazla bilinçlendirilmesini istedi. Halkın bundan sonra ortaya çıkabilecek vakaları gizlememesi için itlaf edilen hayvanların bedellerinin hemen ödenmesi gerektiğini vurgulayan Altuntaş, bugüne kadar 7 binin üzerinde hayvanın itlaf edildiğine işaret etti. 
     
     SORUN GEÇİCİ DEĞİL 

     Altuntaş, kuş gribinin, Türkiye için geçici bir sorun olmadığını, ilkbahar ayında yapılacak güneyden kuzeye göç sırasında da ülkenin aynı risk altında olacağını belirterek, Tarım Bakanlığı'nın uzun vadeli bir mücadele vermesi gerektiğini söyledi. Bakanlık'ta görevli yaklaşık 2 bin veterinerle etkin mücadele yürütülemeyeceğini dile getiren Altuntaş, veteriner hekim sayısının 3 kat artırılarak yaklaşık 5-6 bin düzeyine getirilmesini istedi. 
     
</TEXT>
</DOC>
