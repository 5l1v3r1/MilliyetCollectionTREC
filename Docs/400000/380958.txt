<DOC>
<DOCNO> 380958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/23/son/sontur14.html </URL>
<DATE> 2005/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Seyyar satıcılıktan fabrikatörlüğe... 
</HEADLINE>
<TEXT>

     Konya’da, aile bütçesine katkı sağlamak için seyyar tezgahta ayçekirdeği satarak işe başlayan Hasan Hüseyin Karapınar, bugün kendi markasıyla 6 ülkeye kuruyemiş ihraç ediyor. 
     Konya’da kurulu bir kuruyemiş firmasının Yönetim Kurulu Başkanı Karapınar, AA muhabirine, memur bir ailenin 6 çocuğundan biri olduğunu, aile bütçesine katkı sağlamak için ilkokul 2. sınıf öğrencisiyken simit satmaya başladığını söyledi. 
     Bir yandan öğrenimine devam ederken, diğer yandan da ağabeyi ile satın aldıkları seyyar arabayla caddelerde çekirdek sattıklarını ifade eden Karapınar, "Bir süre sonra kazandığımız parayla küçük bir dükkan kiralayarak, kuruyemiş satmaya başladık. İşlerimiz yolunda gidince işi biraz daha büyüterek Konya Toptancılar Çarşısı’nda toptan kuruyemiş satıcılığına başladık" dedi. 
     Üniversiteyi bitirdikten sonra 1980 yılında coğrafya öğretmeni olarak Aksaray’a atandığını ifade eden Karapınar, şöyle devam etti 
     "İşlerin başına ağabeyim geçmişti. Maddi ihtiyacım olmamasına karşın mesleğimi çok sevdiğim için Aksaray’da bir okulda göreve başladım. Ancak, öğretmen olarak aldığım maaş 19 bin 100 lira iken, bizim işyerinde çalışan pazarlama elemanı ayda 45 bin lira alıyordu. 
     Bu durum karşısında, öğretmenlikten istifa ederek Konya’ya geri döndüm. Üniversite mezunu olmanın da avantajıyla sektördeki eksiklikleri kısa sürede tanıyıp, önemli atılımlar yaptık. Birkaç yıl içinde Konya BÜSAN Organize Sanayi Bölgesi’nde arazi satın alıp fabrika kurarak, yurtiçi piyasasına kuruyemiş satmaya başladık." Elde ettikleri her başarının, işin maddi kazancından çok, manevi olarak daha büyük işler için kendilerini cesaretlendirdiğini vurgulayan Karapınar, "Türkiye’deki kuruyemiş sektöründe önde gelen firmalar arasına girmeyi başardık. Halen ülkemizdeki en modern üretim ünitelerinin bulunduğu 3 ayrı fabrikada, çekirdekten fıstığa, leblebiden fındığa kadar tüm kuruyemiş çeşitlerinde uluslararası standartlarda üretim yapıyoruz. Almanya başta olmak üzere 6 ülkeye, kendi markamızla kuruyemiş ihraç ediyoruz" diye konuştu. 
     Karapınar, fabrikalarında 300’den fazla kişiyi istihdam ettiklerini de belirterek, "Bir zamanlar dar gelirli aileme 3-5 kuruş katkı sağlamak için simit, çekirdek satarken, şimdi çok farklı bir konumdayım. Öyle ki çoğu zaman, tanıştığım kişileri kuruyemiş işine çekirdek satarak başladığıma inandırmakta zorlanıyorum" dedi. 
     
</TEXT>
</DOC>
