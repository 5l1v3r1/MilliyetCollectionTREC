<DOC>
<DOCNO> 367885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/07/son/sontur30.html </URL>
<DATE> 2005/08/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Şahin, memur zammı için umutlu konuştu, Şener sır vermedi... 
</HEADLINE>
<TEXT>

     Memur sendikaları, 15 Ağustos'ta hükümetle toplu görüşme masasına oturmaya hazırlanırken, konuyla ilgili bakanlar açıklamalarında memurlara istedikleri müjdeyi bir türlü vermiyor. Bugün gazetecilerin sorularını yanıtlayan Devlet Bakanı ve Başbakan Yardımcısı Mehmet Ali Şahin, memurları nispeten rahatlatacak bir düzenlemeden söz ederken, bir diğer Devlet Bakanı ve Başbakan Yardımcısı Abdüllatif Şener, "artışın hangi düzeyde olacağı" sorusunun şu anda yanıtı olmadığını söyledi. 
     
     ŞAHİN ENFLASYONUN ALTINDA OLMAZ 

     Devlet Bakanı ve Başbakan Yardımcısı Mehmet Ali Şahin, gelecek yıl memurları nispeten rahatlatacak düzenleme yapacaklarını belirterek, ''Hiçbir zaman çalışanlarımızı enflasyonun altında bir ücretle karşı karşıya bırakmadık, bırakmayacağız'' dedi. 
     Bakan Şahin, Antalya Büyükşehir Belediyesi'nce merkeze bağlı Doyran Beldesi'nde düzenlenen ''1. Feslikan Yaylası Şenliği ve Yağlı Güreşleri''ne katıldı. 
     Pehlivanların kura çekiminin ardından Bakan Şahin, kamu personelinin maaş düzenlemesiyle ilgili soru üzerine, henüz memur sendika ve konfederasyon temsilcileriyle biraraya gelmediklerini, 15 Ağustos'ta bu konuda toplantı yapacaklarını kaydetti. 
     Maliyenin imkanları oranında çalışanlara en iyi artışları yapmayı istediklerini ifade eden Şahin, şunları söyledi 
     ''Hiçbir zaman çalışanlarımızı enflasyonun altında bir ücretle karşı karşıya bırakmadık, bırakmayacağız. Alım gücünü mutlaka muhafaza etmek mecburiyetindeyiz. Kamu Personeli Kanunu ile ilgili çalışmamız bitti. Onunla ilgili geçmişten gelen ücret farklılıklarını nispeten giderici bir önergeyi Bakanlar Kurulu'na takdim etmiştim. Yarınki Bakanlar Kurulu'nda da devlet personelden sorumlu bir bakan olarak bilgi vereceğim. 2006 yılıyla ilgili memurlarımızı nispeten rahatlatacak düzenleme yapmayı düşünüyoruz ve inşallah bunu gerçekleştireceğiz.'' 
     
     ŞENER NET CEVAP YOK 

     Devlet Bakanı ve Başbakan Yardımcısı Abdüllatif Şener, '' Memur maaş artış ayarlamaları ne olacaktır Miktar olarak hangi düzeyi ifade edecektir sorusunun şu an için net cevabı yoktur'' dedi. 
     Çeşitli gezi ve incelemelerde bulunmak üzere Sivas'a gelen Şener, belediye tarafından TOKİ ile birlikte yaptırılan Belediye Sosyal Konutları ile İşhan mevkiinde yapımı tamamlanan toplu konutlarda incelemelerde bulundu. 
     Burada bir gazetecinin memur maaş artışıyla ilgili sorusu üzerine, konunun kamu personelini bünyesinde barındıran sendikaların takip ettiği bir alan olduğu gibi aynı zamanda vatandaşların da yakından izlediği bir konu olduğunu belirten Şener, ''Her bütçe hazırlıkları başladığında kamu da çalışan personelin ücretlerinin ne olacağı konusu, herkesin ilgi duyduğu, takip ettiği bir alandır'' dedi. 
     Şener, şöyle devam etti 
     ''Bu konu bütçe disiplinini izleyen, buna göre ekonomik yorumlarını yapan bilim adamları, uzmanların, köşe yazarlarının da takip ettiği bir alandır. Çünkü kamu personeline ne verilecek sorusu bütçe dengelerinin ne olacağı sorusunu da, cevabını da birlikte getirmektedir. Tüm bu hassasiyetler dikkate alınmak suretiyle biz 2006 yılı bütçe büyüklüklerini belirlerken, aynı şekilde kamu personeline bütçe imkanları çerçevesinde ekonomik gelişmeler dikkate alınarak, bir ücret ayarlaması yapacağımızı belirttik. Daha önce konuyla ilgili bakanımızın yaptığı açıklamada, seyyanen zam verileceği şeklinde bir açıklama yapmıştı. Bunun anlamı şudur. Belli bir miktar zammı tüm memura verdiğiniz zaman bu alt gelir grupları açısından düşük maaş alan memur açısından daha yüksek bir zam ifade etmektedir.'' Daha önceki açıklamanın bu çerçeve içinde görülebileceğini ifade eden Şener, '' Memur maaş artış ayarlamaları ne olacaktır miktar olarak hangi düzeyi ifade edecektir sorusunun şu an için net cevabı yoktur. Neden Çünkü henüz belirlenmiş değildir. Bakanlar Kurulu'nda görüşülüp nokta konmuş değildir'' diye konuştu. 

     
</TEXT>
</DOC>
