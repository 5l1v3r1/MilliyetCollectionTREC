<DOC>
<DOCNO> 385374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/spor/axspo02.html </URL>
<DATE> 2005/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz kesme yarışı 
</HEADLINE>
<TEXT>


Fenerbahçe, gelecek sezona yönelik planlarına şimdiden başladı. İlk etapta Önder, Aurelio, Selçuk ve Can ile devre arasında nikah tazelemek isteyen yönetim, Volkan'ın da sözleşmesini uzatmayı planlıyor 

YUSUF KOBAL 


Sarı - lacivertli yönetim, genç yıldızlarını kaybetmemek için geliştirdiği acil planı yürürlüğe koymaya hazırlanıyor. 
Sezon sonu beklenmeden Önder, Aurelio ve Can ile sözleşme uzatmayı planlayan sarı-lacivertliler, Rüştü'nün yokluğunda hem Fenerbahçe'de, hem de A Milli Takım'da gösterdiği müthiş performansla alkışları toplayan Volkan'la da masaya oturmak istiyor. Yönetim, öncelikle 2006 yazında sözleşmeleri bitecek olan Önder Turacı, Selçuk ve Aurelio ile görüşüp, nabız yoklayacak, devre arasına kadar söz kesmeye çalışacak. Ardından da imzalar atılıp, yeni sözleşmeler devreye sokulacak. Üç futbolcunun da yükselen form grafiği nedeniyle yönetimi pazarlık sürecinde sıkıntılı günler bekliyor. 
Teknik Direktör Christoph Daum'un raporunu bekleyen yönetim, bir an önce işe koyulup, yıldızları devre arasına kadar ikna etmeyi hedefliyor. Özellikle talipleri çok olan Aurelio'nun yönetimi terletmesi bekleniyor. Listeye genç Can'ın yanı sıra 2007 yılında sözleşmesi bitecek olan Volkan Demirel de eklenecek. Sarı - lacivertliler, kalesinde güven veren Volkan'ın kontratını en az 3 yıl daha uzatarak, kaleyi garanti altına almanın hesaplarını yapıyor. 

İki yıldız 58 milyon 

Alex ve Anelka'nın şimdiden birçok kulübün transfer listesine girmesi yönetimi önlem almaya itti. Fenerbahçe, PSV Eindhoven maçındaki mükemmel futbollarıyla Avrupa vitrininde adlarından sıkça söz ettirmeye başlayan iki yıldız için astronomik fiyatlar belirledi. Sözleşmeleri süren Alex ve Anelka için menajerlerin sürekli nabız yokladığı, ancak yönetimin yüksek fiyat istemesi üzerine geri adım attıkları bildirildi. Buna göre Alex'i almak isteyen Avrupalı kulüpler, 20 milyon Euro'yu gözden çıkarmak zorunda. İngiliz Newcastle United'ın 10 milyon sterlin fiyat biçtiği Anelka ise 20 milyon sterlinlik fiyatı ile el yakıyor. 

Christoph Daum'a ikinci bir şans 

Almanya Futbol Federasyonu Başkanı Maier Vorfelder, Daum'a ülkesinde yeniden ikinci bir şans verilmesi gerektiğini ifade etti. Bild'de yayınlanan habere göre, Fenerbahçe'nin hocasının, Boğaz'da yapılan yat gezisine davet edilmesinin Vorfelder ile Daum arasındaki bir yakınlaşmaya işaret olduğu vurgulandı. Daum'un, Dünya Kupası'ndan sonra sözleşmesi biten Klinsmann'ın koltuğuna bile oturabileceği işaret edilirken, Vorfelder'in, "En azından Almanya'da çalışmalı" demecine dikkat çekildi. 


</TEXT>
</DOC>
