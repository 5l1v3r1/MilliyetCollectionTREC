<DOC>
<DOCNO> 367099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/sontur04.html </URL>
<DATE> 2005/08/04/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
KKTC’nin 1.Cumhurbaşkanı Rauf Denktaş Ankara'da... 
</HEADLINE>
<TEXT>

     KKTC’nin 1.Cumhurbaşkanı Rauf Denktaş, Türkiye’yi, "Rum kesimini, Kıbrıs’ın tümünün meşru hükümeti olarak kabul etmeyeceğini" dünyaya duyurmaya çağırdı. 
     Denktaş, "Barış İçin Bir Adım" projesi kapsamında 2430. Bölge Rotary Vakfı Ankara Kavaklıdere Kulübü’nün onur konuğu olarak, Dedeman Oteli’nde yaptığı konuşmada, Kıbrıs meselesinin başından sonuna "insafsız bir oyun" içinde sürdürüldüğünü anlattı. 
     Cumhurbaşkanı Ahmet Necdet Sezer’in KKTC Cumhurbaşkanı Mehmet Ali Talat’la görüşmesinin ardından yaptığı açıklamada, "Kıbrıs’ın Türkiye için ulusal dava olduğunu, Kıbrıs’ta dili, dini ayrı iki halk ve onların kurduğu iki devlet bulunduğunu ve varılacak çözümün, iki kesimliliği, Ada üzerindeki dengeleri gözetmesi gerektiğini" söylediğini hatırlatan Denktaş, Sezer’in bu formülünün dünyaya duyurulma zamanının geldiğini kaydetti. 
     Denktaş, "Barış istiyoruz, kalıcı olması için formül budur. 
     ’Hiçbir şart altında, AB’yi bize tehdit olarak göstererek, Rumu, Kıbrıs’ın tümünün meşru hükümeti olarak kabul ettiremezsiniz’ sesi Meclis’te de yükselmelidir, basında da yükselmelidir. Halktan haydi haydi yükseltmektedir, ama bu susturulmaktadır, sindirilmektedir" diye konuştu. 
     
     "PROTOKOL İMZALANDI, BASKILAR BAŞLADI" 
     Türkiye’nin, AB’ye üyelik sürecinin ucunun açık olduğunu belirten Denktaş, bu yolda devam edebilmesi için AB’nin Türkiye’den en haklı davasından vazgeçmesini istediğini belirtti. 
     Denktaş, "Gümrük Birliği Ek Protokolü imzalandı. Baskılar derhal başlayacak. Başladı zaten. Türkiye bunlara ne kadar direnebilecek 
     ’Benim çerçevem budur, bu çerçevenin dışına çıkmayacağım’ diyemezse, baskı devam edecek ve Türkiye ne derse desin, hiç çekinmeden, yavaş yavaş, ’Şunu da yap, bunu da ver, buna da razı ol’ diye diye, Kıbrıs’ı yavaş yavaş yedirecekler diye korkuyoruz" dedi. 
     Kıbrıs Türkünün "ateş üzerinde oturup heyecan içinde olacakları beklediğini" söyleyen Denktaş, işe, Kıbrıs’ta iki halkın varlığını ve siyasi eşitliğini kabul ederek başlamak gerektiğini kaydetti. 
     Denktaş, AB’nin, "KKTC’yi tanımıyoruz, sizi tanıyoruz" diyerek, süreç içerisinde Rumlarda uzlaşma motivasyonu bırakmadığına da işaret etti. 
     KKTC’nin 1. Cumhurbaşkanı Denktaş’a, konuşmasının bitimine, Rotary Kulübü üyeleri adına plaket takdim edildi. 
     
</TEXT>
</DOC>
