<DOC>
<DOCNO> 373578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/son/sonsiy07.html </URL>
<DATE> 2005/08/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aksu Teröre prim veren her davranış, aydınlık geleceğe büyük darbe 
</HEADLINE>
<TEXT>

     İçişleri Bakanı Abdülkadir Aksu, ''Teröre prim ve cesaret verecek her davranış, milli birlik ve beraberliğimize, ülkemizin kalkınmasına ve aydınlık geleceğimize vurulan en büyük darbedir'' dedi. 
     Mardin Valiliği Dara Toplantı Salonu'nda yapılan ''Bölge Valiler Toplantısı''nın açılışında konuşan Aksu, sağlanan huzur ortamında, vatandaşın devlete verdiği desteğin devam ettirilmesi için devlet-vatandaş ilişkilerini sıcak tutacak tedbirlerin alınmasında yarar bulunduğunu belirtti. 
     Terörle mücadelede silahlı kuvvetler ile güvenlik güçlerinin kazandığı büyük başarının, sosyal ve ekonomik tedbirlerle desteklenmesi zorunluluğunun toplumun bütün kesimlerince kabul edildiğini kaydeden Bakan Aksu, şöyle konuştu 
     ''Ülkemiz, kardeşi kardeşe kırdıran, milli servetimizin büyük bir kısmının boş yere heba olmasına sebep olan terör illetinden çok çekmiş ve binlerce vatan evladımız, en verimli çağında bu terör belasının kurbanı olmuştur. Artık herkes anlamalıdır ki terörle bir yere varılamaz, terör, ancak kan, gözyaşı ve mağduriyet getirir. 
     Teröre prim ve cesaret verecek her davranış, milli birlik ve beraberliğimize, ülkemizin kalkınmasına ve aydınlık geleceğimize vurulan en büyük darbedir. Bu ülkeyi kuranların bize miras bıraktığı temel prensipler, cumhuriyet ilkesi ve anayasal düzen dahilinde her sorunu daha çok demokrasi, daha çok vatandaşlık hukuku ve daha çok refahla çözeceğimizden kimsenin endişesi olmasın. Silahlı kuvvetler, güvenlik güçleri ve vatandaşların büyük ve fedakarca mücadelesi neticesinde teröre karşı büyük başarı elde edildi. Ancak bu mücadele teröre karşı direnen tüm ülkelerde olduğu gibi ülkemizde de önemli ölçüde maddi ve manevi kayıplara sebep olmuştur.'' Türkiye'nin hassas bir coğrafyada bulunduğunu, bu nedenle uluslararası ilişkilerin odaklandığı bir bölgede olduğunu ifade eden Aksu, şunları söyledi 
     ''Tarihi gelişimi, coğrafi ve jeopolitik konumu itibariyle komşularımızın ve dünya politikasında söz sahibi olmak isteyen diğer ülkelerin ülkemiz üzerinde daima emelleri ve birtakım hedefleri olmuştur. Kültürel zenginliklerimiz temel farklılıklarmış gibi yansıtılmıştır.'' 
     
     KÖYE DÖNÜŞ VE REHABİLİTASYON PROJESİ 
     Terör nedeniyle ortaya çıkan zararın paylaştırılması, toplumun diğer kesimleri ile zarara uğramış kişiler arasında fedakarlığın denkleştirilmesinin hakkaniyet ve sosyal hukuk devleti ilkelerinin bir gereği olduğunu ifade eden İçişleri Bakanı Abdülkadir Aksu, şöyle devam etti 
     ''Vatandaşlarımızın uğradığı zararların karşılanması devlete olan güveni pekiştirecek, devlet ve vatandaşın kaynaşmasını artıracak, terörle mücadeleye ve toplumsal barışa önemli katkılarda bulunacaktır. Bu kapsamda, başta güvenlik olmak üzere çeşitli nedenlerle köylerinden ayrılan ailelerden gönüllü olarak geri dönmek isteyenlerin güvenlik içinde geri dönüşlerinin sağlanması amacıyla 1994 yılında Köye Dönüş ve Rehabilitasyon Projesi KDRP başlatılmıştır. Projenin uygulandığı 14 ilimizde güvenlik gerekçesiyle göç eden yaklaşık 360 bin vatandaşımızdan 127 bin 50 kişinin geri dönüşü sağlanmıştır. Göç eden nüfusun üçte birinin geri dönüşünün sağlandığı göz önüne alınırsa projenin başarılı olduğunu söylemek mümkündür. Bu kapsamda, 1999 yılından bugüne kadar proje için genel bütçeden bakanlığımız sorumluluğundaki iller için 32.769 milyon YTL, GAP Bölge Kalkınma İdaresi Başkanlığı'nın sorumluluğundaki iller için 10.703 milyon YTL olmak üzere, toplam 43.472 milyon YTL tahsis edilmiştir. 
     Bu ödenekler, valiliklerimizce il özel idareleri aracılığıyla zorunlu olarak göçe maruz kalan vatandaşlarımızın evlerinden ayrı kaldıkları sürede yıpranan veya tahrip olan evlerinin onarımı başta olmak üzere, dönüş yapılan köylerin yol, su, elektrik gibi altyapı çalışmalarına, hayvancılık, fidancılık, halıcılık gibi geçimi temin edici faaliyetlere harcanmaktadır.'' Terörle mücadele kapsamında yürütülen faaliyetler nedeniyle zarara uğrayan vatandaşların maddi zararlarının sulhen karşılanması amacıyla Terör ve Terörle Mücadeleden Doğan Zararların Karşılanması Hakkında Kanun çıkarıldığını belirten Bakan Aksu, bu kanunla vatandaşların maddi zararlarının ulusal ve özellikle uluslararası yargı mercilerine gidilmeksizin, hızlı, etkin ve adaletli olarak karşılanmasının amaçlandığını bildirdi. 
     
     BÖLÜNMÜŞ YOL ÇALIŞMALARI 
     Bölünmüş yol çalışmalarının seferberlik havası içinde yürütüldüğünü belirten İçişleri Bakanı Aksu, 15 bin kilometre bölünmüş yol yapmak amacıyla yola çıktıklarını hatırlattı. 
     Bakan Aksu, şunları kaydetti 
     ''Bu konuda 5003 sayılı özel bir yasa da çıkardık. Son 2.5 yılda il özel idarelerinden sağlanan yaklaşık 50 trilyon lira katkıyla 2003 yılında bin 600 kilometre sathi kaplama seviyesinde, 2004 yılında 2 bin kilometre sathi kaplama, bin kilometre de alt temel seviyesinde duble yol yapılmıştır. 2005 yılı sonuna kadar 6 bin kilometre asfalt kaplaması tamamlanmış olacaktır. Bölünmüş yol yapımında il özel idarelerinin imkanları azami ölçüde kullanılmış, illerdeki diğer kamu kurumlarının araç gereçlerinden de mümkün olduğu ölçüde yararlanılması valilerce sağlanmıştır.'' Aksu, 2007'nin sonuna kadar hiçbir köyün susuz ve yolsuz kalmaması, yol ve su hizmetlerinin standardının yükseltilmesi için Köylerin Altyapısını Destekleme Projesi'ni KÖYDES başlattıklarını da belirtti. 
     Toplantıya, Mardin, Diyarbakır, Siirt, Şırnak ve Batman valileri, Mardin'e bağlı ilçe kaymakamları ile jandarma ve emniyet yetkilileri katıldı. 
     
</TEXT>
</DOC>
