<DOC>
<DOCNO> 365702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/30/son/sonspo15.html </URL>
<DATE> 2005/07/30/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Nihat Özdemir F.Bahçe'nin transferi noktaladığını açıkladı 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Stephen Appiah'ı Türk futbolu için transfer ettiklerini söyledi. 
     Yüksek Divan Kurulu toplantısının ardından basın mensuplarının sorularını yanıtlayan Özdemir, Christoph Daum'un raporu doğrultusunda Appiah'ı kadrolarına kattıklarını söyledi. 
     Özdemir, "Juventus'ta başarılı bir sezon geçiren yıldız bir oyuncuyu transfer ettik. Fenerbahçe'nin gerçek ihtiyacı olan bir mevkiye transfer yaptık. Appiah'ı sadece Fenerbahçe için değil, Alex ve Anelka'da olduğu gibi Türk futbolu için transfer ettik" dedi. 
     Özdemir, yabancı oyuncu kontenjanlarındaki boşluğu Appiah ile doldurduklarını ve yeni sezon için transferi noktaladıklarını ifade etti. 
     Yeniden bir yıllığına kiralanan Rüştü'nün son şampiyonlukta önemli pay sahibi olduğunun altını çizen Özdemir, deneyimli kalecinin bu sezon da Fenerbahçe'ye büyük katkı sağlayacağını belirtti. 
     Özdemir, "Rüştü'nün yanında üç tane daha çok iyi kalecimiz var. Onlar genç ve tecrübe kazanacaklar. Rüştü bir gün futbolu bıraktığında, onun yerini bu genç ve yetenekli kalecilerimiz alacak" diye konuştu. 
     Nihat Özdemir, daha önce merhum gazeteci İslam Çupi'nin adı verilen numaralı tribündeki basın tribününün adının, yeni yapılacak tribünde de sürdürüleceğini açıkladı. 
     
</TEXT>
</DOC>
