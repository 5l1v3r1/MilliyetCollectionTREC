<DOC>
<DOCNO> 393890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/10/son/sontur45.html </URL>
<DATE> 2005/11/10/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
AKPM Başkanı Linden Türkiye, 10-15 yıl sonra AB'ye girer 
</HEADLINE>
<TEXT>

     Avrupa Konseyi Parlamenter Meclisi AKPM Başkanı Rene van der Linden, Fransa'daki olaylarda dini bir bağlantı olduğu yönünde bir izlenim edinmediğini söyleyerek, bu olayların dini temelli olabileceği fikrinin gündeme getirilmesinden kaçınılması gerektiğini bildirdi. 
     Linden, Ankara'daki temasları çerçevesinde Başbakan Recep Tayyip Erdoğan ile görüştükten sonra basın toplantısı düzenleyerek gazetecilerin sorularını yanıtladı. 
     Başbakan Erdoğan'ın ''Fransa'daki olayların nedenleri arasında türban yasağının da bulunabileceği'' yönünde yaptığı açıklamanın hatırlatılması üzerine Linden, bu olayların nedenlerinin iyi analiz edilmesi gerektiğini, olayların ardındaki temel sorunun gettolarda yaşayanların kendilerini dışlanmış hissetmeleri, işsizlik ve eğitim eksikliği olduğunu kaydetti. 
     Bu kişilerin toplumla iyi bütünleşmedikleri zaman kendilerini evlerinde hissetmediklerini ve dolayısıyla mutsuz olduklarını ifade eden Linden, olayların ardında herhangi bir örgütün olmaması nedeniyle de yetkililerin sorunun çözülmesi için muhatap bulamadıklarını kaydetti. 
     Linden, Erdoğan'ın, Almanya'nın Köln kentinde yaptığı konuşmada Avrupa'da yaşayan Türklere seslenerek ''içinde yaşadıkları toplumlara iyi entegre olmalarını'' tavsiye ettiğini hatırlattı. 
     Avrupa ülkelerinin büyük kentlerdeki bu sorunu uzun yıllar göz ardı ettiğini belirten Linden, bu nedenle olayların iyi analiz edilmesi gerektiğini ve türban yasağının bu olaylarda bir rolü olduğunu düşünmediğini bildirdi. 
     ''Konunun dini bağlantılı olabileceği izlenimi edinmedim ve bizler de bu olayların dini temelli olabileceği fikrini gündeme getirmekten kaçınmalıyız'' diyen Linden, kişileri inananlar ya da inanmayanlar diye sınıflandırmamak gerektiğini de kaydetti. 
     
     AİHM'İN TÜRBAN KARARI 
     Avrupa İnsan Hakları Mahkemesi'nin AİHM Türk öğrenci Leyla Şahin'in başvurusuyla ilgili aldığı kararı değerlendirmesi de istenen Linden, AİHM'nin kararının beklenen bir karar olduğunu ve oybirliğiyle alındığını, dolayısıyla kendisinin bu konuda söyleyecek fazla bir şeyi bulunmadığını söyledi. 
     Ankara'da yaptığı görüşmelerde bu karardan memnun olanlar ve olmayanların bulunduğunu gördüğünü ifade eden Linden, ''Ama, bu tüm ülkeyi ilgilendiren ve bağlayan bir karardır'' diye konuştu. 
     Linden, terör örgütünün elebaşı Abdullah Öcalan davasıyla ilgili bir soru üzerine de Avrupa Konseyi olarak bu konuyu yakından takip ettiklerini, bununla birlikte yargıya intikal eden bir konu hakkında görüş bildiremeyeceğini vurguladı. 
     Rene van der Linden, AİHM'nin Öcalan'ın yeniden yargılanması talebiyle ilgili olarak Türkiye'nin mahkeme kararını yerine getireceğine inandığını da kaydetti. 
     
     ''ORTAM, EKONOMİK AÇIDAN UMUT VERİCİ'' 
     Ankara'daki temaslarını da değerlendiren Linden, Türkiye'nin son dönemde yaptığı reformları bundan sonra da sürdürmesi durumunda 10-15 yıl içinde AB'ye girmeye başaracağına inandığını söyledi. 
     Türkiye'de kısa bir süre içinde Kopenhag kriterlerinin yerine getirildiğini, çünkü bunun için gerekli olan siyasi iradenin var olduğunu belirten Linden, AB Komisyonu tarafından dün açıklanan ilerleme raporunun, kendilerinin Türkiye'yi denetim süreci dışına çıkartan raporla aynı çizgide olduğunu söyledi. 
     Linden, AK Parti iktidarının, siyasi alan yanında ekonomik alanda da büyük işler başardığını söyleyerek, 3-5 yıl öncesiyle kıyaslandığında bugünkü ortamın ekonomik açıdan daha umut verici olduğunu bildirdi. 
     Ankara'daki görüşmelerinde yolsuzlukla mücadele, ifade özgürlüğü ve bu çerçevede yazar Orhan Pamuk'a karşı açılan dava, din özgürlüğü gibi konuları gündeme getirdiğini de anlatan Linden, İstanbul'a geçerek Fener Rum Patriği Bartholomeos, TÜSİAD yöneticileri ve diğer yetkililerle biraraya geleceğini de kaydetti. 
     
</TEXT>
</DOC>
