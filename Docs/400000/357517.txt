<DOC>
<DOCNO> 357517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/ekonomi/eko07.html </URL>
<DATE> 2005/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Emeklilik 100 bin üye sayısına ulaştı 
</HEADLINE>
<TEXT>


AYFER YILDIZ 

Yapı Kredi Emeklilik'in 30 Haziran itibariyle sözleşme sayısı 100 bin 463'e, fon büyüklüğü ise 103.3 milyon YTL'ye ulaştı. Şirketin pazar payı da yüzde 18'de bulunuyor. Sektörde haziran sonu itibariyle toplam sözleşme sayısı 576 bin 948, fon büyüklüğü ise 633.4 milyon YTL oldu. 
Bireysel emeklilik sistemi ilk kurulduğunda Hazine'nin şirketlerin yeterliliği için "iki yılın sonunda 100 bin kişiye hizmet verebilecek altyapıya ulaşmış olma şartı" getirdiğini hatırlatan Yapı Kredi Emeklilik Genel Müdür Yardımcısı Bülent Eriş, "Biz 100 bin üyeye daha kısa sürede ulaştık" dedi. Sektör liderliğine Yapı Kredi Bankası, acenteler ve direkt satış ekibinin başarısıyla ulaştıklarını kaydeden Eriş, yıl sonu hedeflerinin 140 - 150 bin üye olduğunu açıkladı. 
Eriş, bireysel emekliliğin piyasalara etkisinin görülmeye başladığını belirterek, Türk Lirası devlet iç borçlanma senetlerinde A ve B tipi yatırım fonlarında ortalama vade 196 gün iken, emeklilik fonlarında 356 gün olduğuna dikkat çekti. 


</TEXT>
</DOC>
