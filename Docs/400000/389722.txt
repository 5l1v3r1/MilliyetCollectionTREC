<DOC>
<DOCNO> 389722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/yazar/akyol.html </URL>
<DATE> 2005/10/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yükselen milliyetçilik 
</HEADLINE>
<TEXT>


GENERAL De Gaulle'ün oğlu Philippe de Gaulle babasına ait hatıralarını yazdı ve aylarca "en çok satan" kitaplar listesinin başında yer aldı. Şimdi bir Fransız televizyonu, De Gaulle hakkında bir belgeseli "prime time"da yayımlamaya hazırlanıyor çok yüksek reyting alacağı söyleniyor. 
Kamuoyu araştırmalarına göre, Fransızlar De Gaulle'ün, "bütün zamanların en büyük Fransız şahsiyeti" olduğunu düşünüyor. 
Halbuki Fransızlar 1969 referandumunda De Gaulle'ün teklifine hayır oyu vermişler, o da tekrar köyüne çekilmişti. 
Neyse... The Economist dergisi, son zamanlarda Fransa'da De Gaulle'e ilginin olağanüstü artmasını "Fransızların kimlik krizine" bağlıyor. 
AB Anayasası'na ret oyu da bu kimlik krizinden kaynaklandı zaten. 
İşsizlik, ekonomik durgunluk, Anglo-Amerikan rekabeti ve AB'nin genişlemesi gibi sorunlar karşısında "kimlik krizi yaşayan" Fransızlar, De Gaulle'ü "Fransız devletinin manevi garantörü" olarak görüyorlar, özgüven kazanıyorlar ve "rahatlıyorlar." 

DE GAULLE, modern Fransa'nın kurucusu. Alman işgaline karşı milli kurtuluş lideri."Yarı başkanlık" sistemini getirerek Fransa'yı yüz yıllık istikrarsızlıktan kurtaran, ekonomiyi de modernleştiren devlet adamı. 
İlk eğitimini kilise okulunda alarak dinle tanışan De Gaulle, Fransa'nın müzmin hastalığı olan din ve laiklik kavgasını, iki tarafı da mutlu edecek şekilde çözen liderdir. 
"Cezayir Fransız'dır" diyerek iktidara gelen ama Cezayir'i bırakarak Fransa'yı büyük bir ayak bağından kurtaran da odur. 
Bugünkü Fransızlar için belki daha önemlisi Anglo-Amerikan kudreti karşısında De Gaulle'ün Fransızlara, Avrupa'ya dayalı bir kuvvetlilik duygusu kazandırmasıdır. "Fransız-Alman ekseninde Avrupa birleşmesi" politikası ile De Gaulle, Fransızlara "Avrupa'ya öncülük etmek" gibi milli bir gurur vermiştir. 
İki dünya savaşında İngilizlerle Amerikalılar tarafından kurtarılmanın ezikliğini yaşamış Fransızlarda De Gaulle'ün bu başarılarının yarattığı milli duyguları ve bugün ona sarılmalarını anlamak zor değil. 

AMA Fransa bir yandan da De Gaulle'ün milliyetçi mirasını yeniden yorumlamanın yollarını arıyor. 
AB tartışmaları... Biliyorlar ki, Avrupa Birliği genişledikçe artık Fransa'nın De Gaulle çizgisinin başardığı kadar 'dominant' olması zorlaşıyor... Ama küreselleşme de bu genişlemeyi zorunlu kılıyor. 
De Gaulle'ün mirasında devlet ekonomisi çok önemliydi... Ama piyasa ekonomisi yeni dinamikler ortaya çıkarıyor. 
Fransa laikliği 1905'te temel bir kanuna bağlayarak din işlerini cemaatlere bırakırken, "dini cemaatler" olarak sadece Katolik, Protestan ve Museviler vardı... Ama şimdi beş milyon Fransız vatandaşı Müslüman var Protestan nüfusu artıyor ve yeni talepler ileri sürüyor. Peki geleneksel laiklik yeni şartlara göre nasıl yorumlanacak İşte bugünlerde Sarkozy ile Villepin bunu tartışıyor ikisi de De Gaulle'cü bunların. 
Türkiye deyince elbette De Gaulle'ün karşılığı Atatürk'tür. "Şu Çılgın Türkler"in çok satması da benzer bir milli duygu yükselişinin işaretlerinden biri. 
Büyük farklar olmakla beraber, üniter mirasları çok benzeyen Türkiye ve Fransa'nın önündeki entelektüel sorun şu İlerleyen AB süreci ve çoğulculaşan toplum, kurucu felsefeyle nasıl bağdaşır 
Sağlıklı cevaplar büyük ufuklar, sağlıksız tepkiler büyük maceralar yaratabilir... 



</TEXT>
</DOC>
