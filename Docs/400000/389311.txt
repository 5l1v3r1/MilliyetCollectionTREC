<DOC>
<DOCNO> 389311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/24/son/sontur18.html </URL>
<DATE> 2005/10/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Teröristlerin kaçırdığı polis memuru, babasına telefon açtı 
</HEADLINE>
<TEXT>

     Şırnak’ın İdil İlçesi yakınlarında bir grup terörist tarafından kaçırılan polis memuru Hakan Açıl’ın Eskişehir’de yaşayan babası Muammer Açıl, Kızıltepe olayı davasını izlemek için kente gelen İnsan Hakları Derneği İHD Genel Başkanı Yusuf Alataş ile görüştü. 
     Muammer Açıl ile vilayet alanındaki Müftülük Sokak’ta görüştükten sonra gazetecilere açıklama yapan Alataş, kaçırılan polis memurunun bir an önce serbest bırakılmasını istediklerini ifade ederek, bu çağrıyı bir kez daha tekrar ettiklerini söyledi. 
     Polis memurunun bir an önce ailesine kavuşmasını istediklerini ifade eden Alataş, şöyle konuştu 
     "Ümit ediyoruz inşallah sağdır. Ailesi çok zor durumdadır. Babası yanımızda yüzünün renginden de belli oluyor. Biz istiyoruz ki bu ülkede şiddet kültürü yok olsun. Sorunları konuşarak, anlaşarak, hukuk çerçevesinde, insan haklarına uygun şekilde konuşalım ve çözelim. 
     Farklılıklarımızı zenginlik olarak kabul edelim. Karşıtlığı, düşmanlığı kışkırtan ve sorunları yok sayan, şiddeti öne çıkaran politikalar terk edilmelidir. Şiddet bu ülkenin gündeminden bir an önce çıkarılmadır." Baba Muammer Açıl da 15 gün önce kaçırılan oğlundan bugüne kadar haber alamadıklarını belirterek, "Oğlumun bir an önce kurtulmasını istiyoruz" dedi. 
     
     "TAMAMEN TESADÜF" 
     Bu arada İHD Genel Başkanı Yusuf Alataş ile bir süre daha görüşen baba Muammer Açıl, yaklaşık 1 saat sonra Kızıltepe olayı davasının müdahil avukatları ile İHD Genel Başkanı Yusuf Alataş’ın konakladıkları otele gitti. 
     Baba Muammer Açıl, bir süre sonra otelin çıkışında bekleyen gazetecilere oğlu Hakan Açıl ile telefon görüşmesi yaptığını söyledi. 
     "Mutluyum. Oğlum Hakan, kardeşinin telefonunu arayarak bizimle görüştü. Hiç olmazsa çocuğumun sağ haberini aldım. Sağlık durumu iyiymiş. Mutluyum ve çok sevinçliyim" diyen baba Açıl, oğlunun 3 güne kadar serbest bırakılacağının söylendiğini ifade etti. 
     İHD Genel Başkanı Alataş, gazetecilerin, "görüşmeyi siz mi sağladınız " yönündeki sorularına "Tamamen tesadüf. Ben de şaşırdım. 
     Ne kadar kısa sürede haber alınmış ve bu olay gerçekleşmiş ben de hayret ettim doğrusu. Babanın, oğlunun sağ haberini alması bizi de çok duygulandırdı" dedi. 
     Şırnak’ın İdil İlçesi ile Mardin’in Midyat İlçesi karayolu arasındaki Mağara Köyü yakınlarında 9 Ekim’de yol keserek araçları durduran bir grup terörist, Cizre’de görev yapan polis memuru Hakan Açıl’ı kaçırmıştı. 
     
</TEXT>
</DOC>
