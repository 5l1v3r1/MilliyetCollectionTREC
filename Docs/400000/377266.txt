<DOC>
<DOCNO> 377266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/10/yazar/bila.html </URL>
<DATE> 2005/09/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
DİSK Türk-Kürt çatışmasına alet olmayacağız 
</HEADLINE>
<TEXT>


DİSK, 12 Eylül'ü protesto mitinglerinden çekildi. DİSK Genel Başkanı Süleyman Çelebi, 11 Eylül'de yapılacak bu mitinglerin iptal edilmesini istedi. 
12 Eylül hukukuyla mücadele etmek, onu değiştirmek amacıyla tertiplenen 11 Eylül mitinglerini DİSK gibi 12 Eylül'de en büyük darbeyi yemiş bir konfederasyonun, bu kararı alması anlamlı. 
DİSK Genel Başkanı'nı bu karara iten son günlerde yaşanan olaylar. Olayların, bir Türk-Kürt çatışması sürecine dönüşme eğilimi... 
Sağduyu çağrılarının birbirini kovaladığı bugünlerde, DİSK'in aldığı bu karar, provokasyon riski taşıyan diğer etkinlik düzenleyicileri için de iyi incelenmesi gereken bir nitelik taşıyor. 

'Duruşumuz sınıfsal olmalı' 
DİSK Genel Başkanı Süleyman Çelebi, dünkü görüşmemizde, bu kararının gerekçesini şöyle izah etti 
"Türkiye'de terörle siyasi taleplerini gündeme getirme ve dayatma yöntemi izleniyor. Ülke hızla bir etnik ayrışmaya, bir Türk-Kürt çatışmasına doğru itilmek isteniyor. Biz buna alet olmak istemiyoruz. Biz sendikayız. Bizim duruşumuz ve bakış açımız sınıfsal olmalıdır. Etnik, dini veya başka bir ölçüyle sendikacılık olmaz. Biz işçilerimize siyasi görüşünü, etnik kökenini, inanışını sormuyoruz, soramayız. Ama, bugün içinden geçmekte olduğumuz süreç her ortamın, her etkinliğin, her eylemin Türk-Kürt çatışması ekseninde kullanılmaya çalışıldığını gösteriyor. Provokasyona uygun zeminler olarak her ortam istismar ediliyor. Biz 12 Eylül öncesinde de gördüğümüz bu oyunun payandası olmak istemiyoruz. Mitinglerden çekilme kararını bu nedenle aldık." 

'Yeni Sivas'lar olmasın' 
Çelebi, demokratik tepki ve demokratik yollardan talepleri gündeme getirmenin başka, etnik veya dinsel ayrışmaya dayalı çatışmaya yönelmenin başka olduğunu vurgulayarak, şöyle devam etti 
"Biz 12 Eylül öncesinde mezhepsel, ırksal ayrışmanın nelere yol açtığını yaşadık. Biz 1977 1 Mayıs'ını gördük. Sivas'lar, Çorum'lar, Maraş'lar gördük. Bunlar bir daha olsun istemiyoruz. Demokratik iletişim esas olmalı. Demokratik mücadele esas olmalı. Sendika ve sendikacılık etnik, dinsel olamaz. Bu amaçlara alet olamaz." 

Etnik esaslı kurumsal ayrışma 
DİSK Genel Başkanı, toplumda körüklenen etnik ayrışmanın kurumsal düzeyde de gerçekleşmesinin çatışmaları derinleştireceği kaygısını da şöyle dile getirdi 
"Demokratik kitle örgütleri, ben çoğunluk ilişkisine dayanıyorum diyerek etnik veya dinsel akımların etkisi veya yönetimi altına girerse, asli işlevlerini ve vizyonlarını kaybederler. Örneğin sendikalar böyle bir durumda sınıfsal vizyonundan uzaklaşır. Başka amaçların aleti haline gelir. Demokratik kitle örgütü olmaktan çıkar. Elbette demokratik kitle örgütlerinde farklı görüşler olur, ama esas olan örgütün temel işlevidir. Ben çoğunluk ilişkisini elde ettim, o halde ideolojimi dayatırım, anlayışı kabul edilemez. Bu amaçlarla kurumsal ayrışma yaratmaya çabalarına karşı olmak gerekir. Bu anlamda her türlü baskıya, şiddete, dayatmaya karşıyız." 

Güvenlik güçlerinin görev alanı 
Çelebi, ayrıca halkın sağduyusunu kaybetmemesi gerektiğini de vurguladı. Kimsenin kendini devletin güvenlik güçlerinin yerine koymaması gerektiğine işaret etti. Bu tür girişimlerin güvenlik zeminini de kaydıracağını, güvenlik güçlerinin görev alanında görevlerini yerine getirmelerinin esas alınması gerektiğini vurguladı. Hiçbir kesimin güvenlik güçlerinin yerini alma gibi bir çabaya girmemesi, böyle bir hataya düşmemesini diledi. 



</TEXT>
</DOC>
