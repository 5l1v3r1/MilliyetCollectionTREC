<DOC>
<DOCNO> 388699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/22/guncel/gun01.html </URL>
<DATE> 2005/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye baskı uygulamalıyız' 
</HEADLINE>
<TEXT>


Patrikhane konferansının son gününde konuşmacılar ruhban okulunun açılmasını yinelerken, Orhan Pamuk'un yargılanmasını da gündeme getirdi 

TAHSİN AKSU İstanbul 

Fener Rum Patrikhanesi ile Avrupa Parlamentosu AP Hıristiyan Demokratlar-Avrupa Demokratları Grubu'nun düzenlediği ilk gününde patriğin 'ekümenik unvanı'nın tanınması ve Heybeliada Ruhban Okulu'nun açılmasıyla ilgili istekler dile getirildi. Konferansın ikinci gününde Aleviler ve yazar Orhan Pamuk'un yargılanması gündeme geldi. 
Konferansın son gününde konuşan AP Türkiye Raportörü Camiel Eurlings, Avrupa Komisyonu raporunun 9 Kasım'da yayımlanacağını belirterek, "Son rapordan bu yana çok az ilerleme kaydedildi" dedi. 
Dini cemaatlerin mal varlığı ve hukuki kişilikleri konusundaki sorunun h l çözülemediğini, gayrimüslim cemaatlerin de h l ruhban yetiştiremediğini kaydeden Eurlings, "Bu, dini cemaatlerin varlığını tehdit etmektedir" diye konuştu. 

Diyanet eleştirildi 
1999'da eski ABD Başkanı Bill Clinton'a 'Heybeliada Ruhban Okulu'nun en kısa zamanda açılacağına' dair söz verildiğini hatırlatan Eurlings, "Başbakan Erdoğan Heybeliada Ruhban Okulu'nun açılışında 'İşte Avrupalı Türkiye budur' dese, Türkiye'nin imajı ne kadar olumlu olacaktır. Düşünün ki 10 yıl sonra patrikhanenin üzerine 'satılık' yazısı asılsa... Bu mudur Türkiye'nin lehine olan durum " dedi. 
Diyanet'in azınlık vakıflarına müdahalesini de eleştiren Eurlings, Orhan Pamuk gibi yazarların takibata uğramasına neden olan hükümlerin de TCK'dan çıkarılmasını istedi. 
Alman Hıristiyan Demokrat Partili CDU Renate Sommer ise, konferansın tartışma bölümünde söz alarak, konuşmalarda "Türkiye'nin AB'ye üyeliğini istiyoruz" denildiğini hatırlattı. 
Sommer, "Hayır, tam böyle değil. Hepimiz komşuluk istiyoruz, ama hepimiz Türkiye'nin tam üyeliğini istemiyoruz. Tam üyelik söz konusu olduğunda Türkiye'ye baskı uygulamalıyız" ifadesini kullandı. Konferans bildirgesinde, "AB üyeliği yolundaki Türk hükümetinden Heybeliada Ruhban Okulu'nun yeniden açılmasının sağlanması" istendi. Bildirgede, "Türk hükümeti ve parlamentosunun Kopenhag Kriterleri'ni uygulama kararlılığı" da tebrik edildi. 


</TEXT>
</DOC>
