<DOC>
<DOCNO> 355680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/sontur11.html </URL>
<DATE> 2005/06/26/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Danıştay'dan, "Ateş Hattı"na ceza... 
</HEADLINE>
<TEXT>

     Danıştay, 4077 Sayılı Tüketicinin Korunması Hakkında Kanun'un 16. maddesinde, ''ticari reklam ve ilanların yasalara ve genel ahlaka uygun, dürüst ve doğru olmalarının esas olduğu''na işaret ederek, tüketiciyi yanıltıcı ifadelerin bulunduğu bazı reklam ve tanıtım araçları nedeniyle kusuru bulunanlara idari para cezası verilmesini kanuna uygun buldu. 
     Resmi Gazete'nin bugünkü sayısında, reklam ve diğer bazı tanıtım araçlarında tüketiciyi yanıltıcı ifadelerin yer aldığı reklamlara ilişkin iki Danıştay kararı yayımlandı. 
     Sanayi ve Ticaret Bakanlığı, bazı medya organlarında yayımlanan ''O insanı seviyor, O Türkiye'yi seviyor, O Türk insanını seviyor, işte bu yüzden her akşam 7.5 milyon kişi O'nun haber bültenini izliyor, her hafta 6.5 milyon kişi O'na yapılan itirafları izliyor. Her hafta 3 milyon kişi, O'nun tartışma platformu Ateş Hattı'nı izliyor. O'nu, dünyadaki diğer Türkiye'lerde de 5 milyon kişi izliyor, O'nu 70 milyon kişi seviyor, 22 milyon kişi düzenli olarak izliyor. O'nun adı Reha Muhtar'' ifadelerinin yer aldığı reklamların, 4077 Sayılı Tüketicinin Korunması Hakkında Kanun'u ihlal ettiği gerekçesiyle, Aks Televizyon Reklamcılık ve Film Sanayi Ticaret A.Ş'ye, 58 milyar 161 milyon 90 bin lira idari para cezası verdi. 
     Şirket, bunun üzerine Ankara 1. İdare Mahkemesi'ne, işlemin iptali istemiyle dava açtı. 
     Mahkeme, ''uyuşmazlık konusu reklamlarda belirtilen sayısal değerlerin herhangi bir araştırmaya dayanmadan ve kaynak gösterilmeden yayımlanmasının, yasayı ihlal eder nitelikte ve reklamda adı geçen programın izlenmesini sağlamak amacıyla kullanılan ifadelerin de tüketiciyi yanıltıcı, zararına yol açıcı sözler niteliğinde olmadığına'' hükmetti. Mahkeme, Sanayi ve Ticaret Bakanlığı'nın dava konusu işleminin iptaline karar verdi. 
     Bunun üzerine Sanayi ve Ticaret Bakanlığı, mahkeme kararının bozulması istemiyle Danıştay'a başvurdu. 
     Danıştay, reklamda kullanılan sayısal ifadelerin araştırmaya dayanılmadan ve kaynak gösterilmeden yayımlandığı, bu nedenle yasaya aykırı olduğuna karar verdi. Danıştay, reklam nedeniyle para cezası verilebileceği düşüncesiyle, mahkeme kararını, kanun yararına temyiz etti ve Ankara 1. İdare Mahkemesi'nin kararını, hükmün hukuki sonuçlarına etkili olmamak üzere, kanun yararına bozdu. 
     
     3 YILDIZLI OTEL, 4 YILDIZLI GÖSTERİLDİ 
     Sanayi ve Ticaret Bakanlığı, Anemon Turizm ve Ticaret A.Ş Akçura İnşaat ve Ticaret A.Ş tarafından işletilen ''Ege Sağlık Oteli''nin, 3 yıldızlı olmasına rağmen, bazı rehber ve tatil araçlarında 4 yıldızlı otel olarak tanıtılması dolayısıyla da şirkete 4077 Sayılı Kanun'u ihlal ettiği gerekçesiyle 58 milyar 161 milyon 90 bin lira idari para cezası verdi. 
     Şirket, bunun üzerine Ankara 3. İdare Mahkemesi'ne, işlemin iptali istemiyle dava açtı. 
     Mahkeme, şirketin otelin 4 yıldızlı olarak gösterilmesi konusunda herhangi bir telkin ve tavsiyede bulunmadığı, bu konuda herhangi bir kusurunun olmadığı, ayrıca söz konusu yayının turizm rehberi olması ve bu amaca özgü hazırlanması nedeniyle, ülke düzeyinde yayın yapan yazılı, sözlü, görsel ve sair araçlar kapsamında değerlendirilemeyeceği gerekçesiyle, para cezası işleminin iptaline karar verdi. 
     Sanayi ve Ticaret Bakanlığı, mahkeme kararının bozulması istemiyle Danıştay'a başvurdu. 
     Danıştay Başsavcılığı, davacı şirketin oteliyle ilgili, doğru olmayan ve ülke çapındaki yazılı-görsel araçlarla yapılan reklam ve ilanın 4077 Sayılı Kanun'a aykırı olduğu, bu nedenle para cezası verilebileceği düşüncesiyle, mahkeme kararını kanun yararına temyiz etti. 
     Danıştay'ın her iki konuya ilişkin kararlarında da 4077 Sayılı Tüketicinin Korunması Hakkında Kanun'un 16. maddesinde, ''ticari reklam ve ilanların yasalara ve genel ahlaka uygun, dürüst ve doğru olmalarının esas olduğu'' vurgulandı. 
     
</TEXT>
</DOC>
