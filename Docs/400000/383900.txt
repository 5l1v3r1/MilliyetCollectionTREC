<DOC>
<DOCNO> 383900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/04/son/sonsiy05.html </URL>
<DATE> 2005/10/04/ </DATE>
<TIME> 04.05 </TIME>
<AUTHOR>  </AUTHOR>
<HEADLINE>
Abdullah Gül "Türkiye-AB ilişkilerinde tarihi gün" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, tam üyelik müzakerelerinin açılışında yaptığı konuşmada, bugünün Türkiye ve Avrupa Birliği için ''tarihi bir gün'' olduğunu söyledi. 
     Gül, ''Bu noktaya ulaşmamız kolay olmadı. Kırk yılı aşkın zaman içinde, ilişkilerimizde pek çok iniş çıkış yaşadık. Türkiye'nin karşılaştığı zorluklara rağmen, AB'ye tam üyelik hedefimizden şaşmadık'' dedi. 
     Türkiye'nin müzakerelere, zamanı geldiğinde Birliğe, getirdiği hak ve yükümlülükleriyle eşit bir üye olarak katılacağı anlayışıyla başladığını ifade eden Gül, ''Şu anda yeni ve zor bir sürecin eşiğindeyiz. Bu sürecin yapıcı bir ruhla şekilleneceğine inanmak istiyoruz'' dedi. 
     Gül, Türkiye'de devam eden reform sürecinin toplumun tüm kesimlerini kapsadığını, Türkiye'nin reformlara devam etme kararlılığının her zamankinden güçlü olduğunu söyledi. 
     
     AB'DEN BEKLENTİ 
     Güneydoğu'da ekonomik ve sosyal ilerlemenin devam etmekte olduğunu kaydeden Gül, Türkiye'nin terörizmle mücadelede daha kararlı işbirliği ve dayanışma beklediğini vurguladı. 
     Konuşmasında Türkiye ile AB arasındaki ekonomik ilişkilere de değinen Gül, ''Türkiye'nin on sene önce gümrük birliğini tamamlamasından bu yana gösterdiği ekonomik performans, tam olarak işleyen bir pazar ekonomisine sahip olduğumuzu göstermiştir'' diye konuştu. 
     Türkiye'nin sivil toplum diyalogunun desteklenmesi için üzerine düşeni yapacağını ifade eden Gül, ''Avrupa Birliği'nin de Türk insanının gönlünü ve zihnini kazanmak için daha çok çalışması gerektiğine inanıyoruz'' dedi. 
     Gül şunları kaydetti 
     ''Türkiye'nin komşularıyla ilişkilerini geliştirmek, uluslararası sorunları, kendine has unsurlarını dikkate alarak ve ait oldukları çerçevede ve platformda çözmek için her türlü çabayı harcamaktayız. Bu konudaki sicilimiz, AB tarafından olduğu kadar uluslararası toplum tarafından da gayet iyi bilinmektedir. Uluslararası sorunların çözümü, ilgili tüm tarafların iyi niyetli olarak katkıda bulunmalarını gerektirmektedir. AB tarafından birçok uluslararası meseleye ilişkin olarak belirlenmiş politika ve tutumlar Türkiye tarafından hali hazırda benimsenmiş durumdadır.'' Adil bir sürdürülebilir müzakere sürecinin, ortak amaca ulaşmak için şart olduğuna işaret eden Gül, Türkiye'nin taahhütlerini yerine getirmeye devam edeceğini, doğal olarak, AB'den de kendi taahhütlerini yerine getirmesini beklediğini vurguladı. 
     
</TEXT>
</DOC>
