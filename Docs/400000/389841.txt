<DOC>
<DOCNO> 389841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/26/son/sonsiy15.html </URL>
<DATE> 2005/10/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sayıştay, TSK'nin elindeki askeri malları da denetleyecek 
</HEADLINE>
<TEXT>

     Sayıştay Başkanı Mehmet Damar, son yapılan değişiklikle Türk Silahlı Kuvvetleri'nin TSK elindeki askeri malları da denetleyeceklerini söyledi. 
     TBMM Hesapları İnceleme Komisyonu, TBMM ile Sayıştay'ın 2004 Mali Yılı Kesin Hesaplarını ibra etti. 
     AK Parti Balıkesir Milletvekili İsmail Özgün başkanlığında toplanan komisyonda önce TBMM'nin 2004 yılı hesapları ele alındı. Toplantıda, Meclis bürokratları geçen yılın bütçe rakamlarıyla ilgili komisyon üyelerine bilgi verdi. 
     Toplantıda söz alan AK Parti Eskişehir Milletvekili Fahri Keskin, TBMM'deki sağlık kurumunun tasfiye edilerek yerine dışarıdan hizmet alımı yapılacağı yönünde iddialar bulunduğunu, bunun doğru olup olmadığını sordu. Meclis'te halen birçok yerde kazı çalışması yapıldığını hatırlatan Keskin, bu çalışmalar hakkında bilgi istedi. 
     TBMM Genel Sekreteri Rauf Bozkurt ise Meclis bünyesindeki sağlık kurumunu yeni bir sistemle faaliyete geçirdiklerini söyledi. Sağlık kurumunun bünyesinde birçok hastanede olmayan teknik cihazların bulunduğunu ifade eden Bozkurt, fazla cihazları ihtiyacı olan sağlık kurumlarına gönderdiklerini kaydetti. 
     Bozkurt, bazı birimleri fazla talep olmadığını için sağlık kurumu bünyesinden çıkardıklarını, personel sayısını düşürdüklerini, eczaneyi kapatarak fazla olan ilaçları Ankara Hastanesi ile belediye hastanelerine verdiklerini ifade etti. 
     
     'SULAMADA BELEDİYE SUYUNU KULLANMAYACAĞIZ' 
     TBMM'de yapılan çalışmalar konusunda da bilgi veren Bozkurt, bazı işlerin çeşitli sebeplerle zamanında bitirilemediğini söyledi. 
     Meclis içindeki su kuyuları ve bağlantılarının elden geçirilerek otomatik bahçe sulama sistemine geçildiğini anlatan Bozkurt, ''Bunun için belediyeye metreküp başına 4 milyon lira para veriyorduk. Bu sistemin devreye girmesiyle sulama için artık para vermeyeceğiz'' dedi. 
     TBMM Genel Sekreteri Bozkurt, tüm Meclis kampusünü yangına karşı önleme ve alarm sistemiyle donattıklarını da sözlerine ekledi. 
     Konuşmaların ardından TBMM'nin 2004 mali yılı kesin hesabı ibra edildi. 
     
     'GELEN BAŞKA YERE GİTMEK İSTİYOR' 
     Komisyonda daha sonra Sayıştay'ın 2004 yılı hesaplarının görüşülmesine geçildi. 
     Sayıştay Başkanı Mehmet Damar, bütçelerinde tasarrufa büyük özen gösterdiklerini belirterek, ''İhtiyaç olmasına karşın fazla ödenek istemedik. Ancak en azından ödeneğimiz aynı kalmalı'' diye konuştu. 
     Çalıştıkları binanın çok güzel olmasına karşın eleman eksikliğini büyük oranda yaşadıklarını dile getiren Damar, şunları söyledi 
     ''Gelen elemanlar aldıkları maaşın diğer kurumlara göre çok düşük olduğunu görünce başka kurumlara gitmek istiyorlar. Geçen sene 14 kişi başka kurumlara gitti. Biz de eleman alırken başka bir kuruma gitmeyecekleri yönünde söz alıyoruz. Ama bu da yeterli olmuyor.'' Komisyon üyeleri ise Damar'ın bu sözleri üzerine, kuruma alınacak elemanlardan söz yerine ''başka bir kuruma geçiş yapmayacakları'' yönünde yazılı bir taahhütname alınmasını önerdiler. 
     
     'ASKERİ MALLARI DA DENETLEYECEĞİZ' 
     Sayıştay Başkanı Damar, komisyon üyelerinin soruları üzerine TSK'nın nakit hesap ve harcamalarını denetlediklerini ancak son yapılan bir değişiklikle TSK'nın elinde bulunan askeri malları da denetleyeceklerini söyledi. 
     Daha sonra yapılan oylamada Sayıştay'ın 2004 mali yılı kesin hesabı da ibra edildi. 
     Komisyon Başkanı İsmail Özgün, görüşmelerin tamamlanmasının ardından yaptığı konuşmada, TBMM ve Sayıştay bürokratlarına teşekkür ederek yeni dönemde de ödeneklerde tasarrufa azami dikkat gösterilmesi gerektiğini bildirdi. 
     
</TEXT>
</DOC>
