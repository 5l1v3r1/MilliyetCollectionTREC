<DOC>
<DOCNO> 377961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/13/spor/spo30.html </URL>
<DATE> 2005/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Halterde fatura hocalara kesildi 

Halterde son yaşanan doping kontrolünde bulunmayan sporcular nedeniyle hocaları görevden alındı. Dün gece yapılan operasyon ile Erkek Milli Takım antrenörleri Osman Nuri Vural, Muharrem Süleymanoğlu ve Ömer Öztürk'ün milli takımla ilişkileri kesildi. Federasyon, Milli Takımlar ve Erkek Milli Takım sorumluluğuna Raif Özel'i getirdi. Özel'in yardımcılığını Hasan Toker yapacak. Bayan Milli Takım antrenörlüğüne ise Talat Ünlü ve Erkan Kayış'ın getirildiği açıklandı. 

Yıldızlar coştu 

İtalya'daki Avrupa Yıldızlar Tekvando Şampiyonası'nı 4 altın, 4 gümüş ve 6 bronz madalya ile kapayan Ay - Yıldızlı ekibimiz takım halinde birincilik kürsüsüne çıktı. Şampiyonada Sevda Mermer, Hülya Kaya, Ali Serçe ve Furkan Asena Aydın birinci olurken, Duygu Vatansever, Yunus Sarı, Şaban Çalkan ve Volkan Dinç ikinciliği, Yakup Kıtay, Sunay Dönmez, Hamiyet Arısaman, Tuğba Yıldız, Burak Eski ve Cihat Ergen de üçüncülüğü elde etti. 

Arjantin'de polis futbolcu vurdu 

Arjantin'de 2. ligde oynanan San Martin de Mendoza - Godoy Cruz maçında rakibin 3-0 öne geçmesiyle olay çıktı. Sahaya giren taraftarı yatıştırmak için havaya ateş açan bir polis, San Martinli oyuncu Carlos Azcurra'yu vurdu. Akciğerine isabet eden kurşunla yaralanan futbolcunun durumunun kritik olduğu açıklandı. 

Samsunspor "Arıca" dedi 

Samsunspor Yönetimi, Şaban Yıldırım'ın istifasının ardından yerine Erdoğan Arıca'nın getirilmesini kararlaştırdı. Arıca, bugün Samsun'a gidip yönetimle detayları görüşecek, anlaşma sağlanması halinde de Karadeniz kulübüne imza atacak. 

Rasim Kara istifa etti 

Azerbaycan 1. Lig takımlarından Hazar Lenkeran'ın teknik direktörlüğünü yapan Rasim Kara görevinden istifa etti. Geçen sezon Lenkeran'la şampiyonluğu son anda kaçıran tecrübeli hoca, bu sezon yapılan flaş transferlere rağmen takımın UEFA'ya havlu atması, ligde de kötü sonuçlar alması üzerine görevini bıraktı. Başkan Mensimov, "O bugüne kadar Azerbeycan'a gelmiş en kaliteli hocaydı" dedi. 

Galibiyete 100 bin frank 

5-6 Eylül tarihlerinde yapılan Avrupa Kulüpler Birliği toplantısında Galatasaray, Beşiktaş ve Gençlerbirliği üye olarak temsil edilirken, Fenerbahçe ise gözlemci olarak yer aldı. Toplantıda, UEFA Kupası'nda gruplarda galibiyetlere 100 bin, beraberliklere ise 50 bin İsviçre Frangı'nın verilmesi benimsendi. 

İpek'in notu 6.7 

Futbol Federasyonu, Süper Lig'de geçen hafta maç yöneten hakemlerin notunu açıkladı. Gözlemcilerin verdiği notlar şöyle 
Diyarbakır-Kayseri Tolga Özkalfa 7.5 
Fenerbahçe-Ankara Yunus Yıldırım 8.4 
Ç.Rizespor-Beşiktaş Selçuk Dereli 8.2 
Erciyesspor-Malatya Cüneyt Çakır 8 
Samsunspor-V.Manisa Metin Tokat 7.8 
Gençlerbirliği-Konya Metin Aydoğan 7 
Denizlispor-Ankaragücü Cem Deda 8.2 
Trabzon-Gaziantep Z.Önder İpek 6.7 
Galatasaray-Sivasspor Mustafa Çulcu 8 


</TEXT>
</DOC>
