<DOC>
<DOCNO> 373950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/29/son/sonyas14.html </URL>
<DATE> 2005/08/29/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Nargilesiyle uçağa binmek isteyen kadın, yerde kaldı... 
</HEADLINE>
<TEXT>

     Mısır'ın başkenti Kahire'de, nargilesini bineceği uçağa sokmak isteyen bir kadın yolcu, yetkililerin, nargilenin bagaja konulmasında ısrarcı olması nedeniyle uçağa binemedi. 
     Kahire Havaalanı yetkililerinden alınan bilgiye göre, kimliği açıklanmayan Arap yolcu, camdan nargilesini, gitmek istediği Budapeşte uçağına yanında götürmek istedi. 
     Havaalanı yetkilisinin, nargileyi valizine koymasını önerdiği kadın, bunu reddedince görevliyle arasında kavga çıktı. 
     Sinir krizi geçiren kadının, kavga anında nargileyi yere fırlatarak paramparça ettiği, bunun üzerine, ''yolcuların güvenliğini korumak için'' kadının uçağa binmesinin engellendiği öğrenildi. 
     Sinirli yolcunun havaalanında kaldığı, uçağın onsuz havalandığı kaydedildi. 
     
</TEXT>
</DOC>
