<DOC>
<DOCNO> 356932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/30/son/sondun25.html </URL>
<DATE> 2005/06/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Liderlerin portresini kurtarmak isteyen kız öğrenci canından oldu 
</HEADLINE>
<TEXT>

     Kuzey Kore lideri Kim Jong İl ve babası Kim İl Sung'un portrelerini yangından kurtarmak için canından olduğu belirtilen kız öğrenci, ''ulusal kahraman'' ilan edildi. 
     Kuzey Kore resmi haber ajansı Merkezi Haber Ajansı'nın haberine göre, bu yıl ocak ayı başındaki yangında ölen, Kim Chol Ju Üniversitesi Eğitim Fakültesi öğrencisi Yu Kyong Hwa'ya, ölümünden sonra ''cumhuriyet kahramanı'' payesinin yanı sıra ''altın yıldız madalyası'' ve ''birinci dereceden ulusal bayrak nişanı'' verildi. 
     Yu'nun öldüğü yangının nerede çıktığı belirtilmezken, olayla ilgili başka ayrıntı da verilmedi. 
     Kuzey Kore'de, Kim Jong İl ve 1994'te ölen babası, Kuzey Kore'nin kurucusu Kim İl Sung etrafında büyük bir kişilik kültü oluşturuluyor. 
     Baba-oğulun portreleri, bütün resmi dairelere ve meydanlara asılırken, Kuzey Koreliler genellikle Kim İl Sung'un fotoğraflarının bulunduğu rozetler takıyor. 
     
</TEXT>
</DOC>
