<DOC>
<DOCNO> 385454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sondun46.html </URL>
<DATE> 2005/10/10/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
ABD sağlık bakanı "Salgın ihtimali çok yüksek" 
</HEADLINE>
<TEXT>

     Romanya'da Tuna deltasında kümes hayvanlarını etkileyen kuş gribi salgını nedeniyle, ülkede binlerce kişiye grip aşısı yapıldığı bildirildi. 
     Romanya Sağlık Bakanlığı, ülkenin doğusundaki 5 bölgede yaklaşık 13 bin 500 kişiye standart grip aşısı yapıldığını söyledi. 
     Bakanlık, ülkedeki önleyici çalışmalar kapsamında 225 bin kişinin daha aşılanacağını kaydetti. 
     Yetkililer, ülkede cumartesi günü başlayan itlaf çalışmalarının sürdüğünü, 40 bin kuşun daha birkaç gün içinde itlaf edileceğini belirtti. 
     
     ''SALGIN İHTİMALİ ÇOK YÜKSEK'' 
     Asya'da muhtemel bir kuş gribi salgınının önlenmesi çalışmaları kapsamında Güney Asya turuna başlayan ABD Sağlık ve Sosyal Hizmetler Bakanı Michael Leavitt, insanlar arasında büyük bir salgın görülmesi ihtimalinin çok yüksek olduğunu söyledi. 
     Leavitt, Dünya Sağlık Örgütü DSÖ Başkanı Lee Jong Wook ve üst düzey sağlık yetkilileriyle birlikte gittiği Tayland'da, hastalıkla savaşın ilk adımının virüsün yayılmasını önlemek olduğunu söyledi. 
     Michael Leavitt, bunun sağlanması için ülkelerin aşı geliştirme ve üretim çabalarını artırmaları ve insandan insana geçiş olması durumunda bunun en kısa zamanda saptanması gerektiğini kaydetti. 
     Leavitt, böyle bir durumun gecikmeden saptanmasının kısa zamanda önlem alınmasını sağlayacağı, böylece daha fazla yaşam kurtarılabileceğini belirtti. 
     DSÖ Başkanı Jong Wook ise 1918'de yaşanan grip salgınından yaklaşık 50 milyon kişinin öldüğünü hatırlatarak, dünya çapında yaşanacak bu tür salgınları önlemek için koruyucu çalışmalar yapılması gerektiğini vurguladı. 
     Wook, ''Bugün ne olup bittiğini biliyoruz ve kendimizi hazırlamamız gerekiyor, görevimiz bu...'' şeklinde konuştu. 
     ABD Sağlık Bakanı ve beraberindekilerin, Laos, Kamboçya ve Vietnam'a gideceği kaydedildi. 
     
</TEXT>
</DOC>
