<DOC>
<DOCNO> 362697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/20/son/sondun36.html </URL>
<DATE> 2005/07/20/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
İran'da 18 yaşından küçük iki kişi asılarak idam edildi 
</HEADLINE>
<TEXT>

     İran'da 18 yaşından küçük oldukları iddia edilen iki kişi tecavüz suçundan asılarak idam edildi. 
     Merdumsalari gazetesinin haberine göre, tecavüz suçundan idama mahkum edilen iki kişi Meşhed kentinde halkın gözleri önünde asıldı. 
     Gazete, aynı davayla ilgili başka kişilerin kırbaç ve hapis cezalarına çarptırıldığını belirtti. 
     Bir avukat İSNA haber ajansına yaptığı açıklamada, asılan kişilerin 18 yaşından küçük olduğunu söyledi. 
     İdam cezalarını onaylayan Yargıtay ve muhafazakar gazeteler, asılan kişilerin 18 yaşından küçük olduğuna değinmedi. 
     Uluslararası Af Örgütü, İran'da geçen yıl 159 kişinin idam edildiğini belirtti. 
     
</TEXT>
</DOC>
