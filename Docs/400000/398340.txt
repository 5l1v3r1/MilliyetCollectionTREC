<DOC>
<DOCNO> 398340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/yasam/axyas01.html </URL>
<DATE> 2005/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldüren kürtaja zorla gitmiş 
</HEADLINE>
<TEXT>


Eksik kürtaj nedeniyle hayatını kaybeden Nuray Günaydın'ın anne olmak istediği, ancak eşinin daha önceki evliliklerinden çocukları olduğu için buna karşı çıktığı öğrenildi 

ERHAN GÖGEM Kırıkkale DHA 

Ankara'da Fatih Hastanesi'nde eksik kürtaj yapılması sonucu rahatsızlanarak Kırıkkale Yüksek İhtisas Hastanesi'nde kurtarılamayan Nuray Günaydın 33 , dün toprağa verildi. 

Cenazeye bile gelmedi 
Eşi Mustafa Günaydın'ın Almanya'dan gelmediği cenaze töreninde Günaydın'ın annesi Hanım ve babası Süleyman Dursun fenalık geçirdi. Hanım Günaydın, kızının ölümünden damadını sorumlu tuttu. 
Bu arada Mustafa Günaydın'ın kürtajı yapan doktora, "Kürtajdan doğacak tüm sorumlulukları kabul ediyorum" yazılı imzalı bir belge verdiği ortaya çıktı. 

Günlükteki sıkıntılar 
Kadının çantısından çıkan günlüğünde ise, eşinden şiddet gördüğünü anlatan satırlar dikkat çekici. 
Yaklaşık 100 sayfa olan günlükte, Günaydın'ın son olarak kaleme aldığı yazı Almanya'dan uçağa binip Türkiye'ye kürtaj için geldiği 19 Aralık tarihine ait. Bu satırlarda yaşadığı sıkıntıları ailesiyle paylaşamadığını anlatan genç kadın, "Almanya'da çok yalnızım, yaşadığım sıkıntıları kimseye anlatamıyorum, artık yaşamıma son vermek istiyorum" ve "Ben anne olmak istiyorum, ancak kocam çocuk istemiyor" ifadeleri dikkat çekti. 

4 çocuğu var 
Nuray Günaydın'ın yakınları, Mustafa Günaydın'ın Almanya'da daha önce 3 evlilik yaptığını ve bu evliliklerinden 4 çocuk sahibi olduğunu söyledi. Nuray Günaydın'ın da 10 yıl önce bir evlilik yaptığı ifade edildi. 


</TEXT>
</DOC>
