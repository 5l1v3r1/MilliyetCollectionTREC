<DOC>
<DOCNO> 395643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/17/siyaset/siy05.html </URL>
<DATE> 2005/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim ve kültürde ayrıntılı tarama başladı 
</HEADLINE>
<TEXT>


GÜVEN ÖZALP Brüksel 


AVRUPA BİRLİĞİ'yle Türkiye arasındaki üyelik müzakereleri bağlamında "eğitim ve kültür" başlığında ayrıntılı tarama Brüksel'de dün gerçekleştirildi. 
Ayrıntılı tarama olması nedeniyle tanıtıcı taramanın aksine toplantıya sadece Türk heyetiyle AB Komisyonu'nun ilgili birimleri katıldı. Toplantıda Türkiye'de eğitim ve kültür alanına ilişkin yasal düzenlemeler ve pratikteki uygulamalar hakkında Komisyon'a bilgi verildi. Benzer nitelikteki bir toplantı da hafta başında "bilim ve araştırma" müzakere başlığında gerçekleştirilmişti. 
Bu aşamadan sonra Komisyon, hem "bilim - araştırma" hem de "eğitim - kültür" başlıklarına ilişkin olarak "tarama sonu raporu"nu hazırlayacak. Hazırlıklarının aralık ortasına kadar sürmesi beklenen bu raporların içereceği tavsiye doğrultusunda AB Konseyi, bu konuda müzakerelere geçilip geçilmeyeceğini kararlaştıracak. 
Komisyon'un raporlarını üye ülkelerin onayına 19 Aralık'ta sunması öngörülüyor. Bu iki başlıkta müzakerelerin Ocak 2006'da başlama ihtimali yüksek görülüyor. 


</TEXT>
</DOC>
