<DOC>
<DOCNO> 393326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/09/son/sondun27.html </URL>
<DATE> 2005/11/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fransa yasağı destekliyor, eleştiri sürpriz bir isimden geldi 
</HEADLINE>
<TEXT>

     Fransa’da düzenlenen bir kamuoyu araştırması, halkın, şiddet olaylarının önüne geçilebilmesi için, sokağa çıkma yasağı uygulanmasına destek verdiğini ortaya koydu. 
     CSA kamuoyu araştırma merkezi tarafından yapılan ankete göre, Fransızların yüzde 73’ü sokağa çıkma yasağına destek veriyor, yüzde 24’ü ise karşı çıkıyor. Bu konuda kararsızların oranı ise yüzde 3. 
     Meclis genel kurul oturumunda dün yapılan tartışmalarda Komünist ve Yeşil Parti temsilcileri, sokağa çıkma yasağına karşı çıkarken, Sosyalist Parti, "temel özgürlüklerin ihlal edilmemesi için uygulamada dikkatli olunması" uyarısında bulunmuştu. 
     
     
     YASANIN İHLALİ 

     Fransız yasaları, sokağa çıkma yasağının ihlali halinde iki ay hapis ve 3 bin 750 avro para cezası öngörüyor. 
     Bu arada, bugün yürürlüğe giren Olağanüstü Hal Yasası uyarınca, valilerin bazı bölgelerde protestocu gençlerin molotofkokteyli yapımını engellemek amacıyla yaşı küçüklere benzin satışına yasak getirdikleri bildirildi. 
     Bölgelerinde uygulanacak sokağa çıkma yasağının, yeri, saati ve şekli gibi ayrıntılar konusunda kendi başlarına karar verme yetkisine sahip valiler ayrıca, gerektiğinde toplantı, gösteri ve konser gibi aktiviteleri geçici olarak yasaklama ve buralarda içki tüketimine sınırlama getirme hakkını kullanabiliyor. 
     
     MİLLİ FUTBOLCUDAN UYARI 

     Fransız milli futbol takımının eski oyuncusu Lillion Thuram, banliyö gençlerini tahrik ettiği gerekçesiyle İçişleri Bakanı Nicolas Sarkozy’ye bugün sert eleştirilerde bulundu. 
     Aynı zamanda Fransa Entegrasyon Yüksek Konseyi üyesi Thuram, "Ben de banliyölerde büyüdüm. Gençleri ayak takımı diye eleştirmek yanlış. Sorunların neden ve nasıl kaynaklandığına herkesin daha iyi bakması gerekir" dedi. 
     Paris yakınlarındaki Clichy-Sous-Bois banliyösünde 27 Ekim’de iki gencin polisten kaçarken girdikleri trafoda elektrik akımına kapılarak hayatını kaybetmesi üzerine, polisi protesto edenlerin çıkardığı olaylar, önce diğer banliyölere, daha sonra diğer kentlere yayılmıştı. 

     
</TEXT>
</DOC>
