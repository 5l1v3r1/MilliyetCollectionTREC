<DOC>
<DOCNO> 372843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sonspo25.html </URL>
<DATE> 2005/08/25/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Yıldırım "Bu guruptan çıkabiliriz, tek şart çalışmak ve konsantre olmak" 
</HEADLINE>
<TEXT>

     Avrupa Şampiyonlar Ligi’nde E Grubu’nda mücadele edecek Fenerbahçe’nin kulüp başkanı Aziz Yıldırım, "Bu gruptan çıkabiliriz, ama tek şart çalışmak ve iyi konsantre olmak" dedi. 
     Monaco’da yapılan Avrupa Şampiyonlar Ligi kura çekimine katılan Yıldırım, kura çekiminin ardından televizyon kanallarına yaptığı canlı telefon bağlantısında, Fenerbahçe’nin, İtalya’nın AC Milan, Hollanda’nın PSV Eindhoven ve Almanya’nın Schalke 04 takımlarıyla aynı grupta yer almasıyla ilgili görüşlerini açıkladı. 
     Almanya ve Hollanda’da seyircilerinin fazla olduğunu anlatan Aziz Yıldırım, şunları söyledi 
     "Grubun kolaylığı, zorluğu önemli değil. Önemli olan çalışmak ve inanmak. Oyuncularımız bu mücadeleyi yaparsa, seyircilerimizin de desteğiyle başarılı oluruz. Almanya ve Hollanda’da seyircimiz çok. 
     Grupta rakiplerle başa baş oynayacağız. Bana göre bu gruptan çıkabiliriz, ama tek şart çalışmak ve iyi konsantre olmak. Yönetim, antrenör, oyuncular ve seyircilerimizle elbirliği içinde bu gruptan çıkarız." Aziz Yıldırım, 2007 hedefleri için bu sezon ilk grubu geçmeleri gerektiğini vurgulayarak, "2007 hedeflerimize ulaşmak için bu sezon başarılı olmalıyız. Hedefimiz Türk futbolunu iyi temsil edip, Avrupa ve dünyada Türk futbolundan bahsettirmek. Şampiyonlar Ligi’nin müdavimi olacağız ve Avrupa’da belli bir yere geleceğiz" diye konuştu. 
     İlk maçın AC Milan ile deplasmanda olmasıyla ilgili de Yıldırım, şu anda süren numaralı tribün inşaatı için zaman kazanmış olduklarını söyledi. 
     
     "LİG DE ÇOK ÖNEMLİ" 
     Aziz Yıldırım, Turkcel Süper Ligi’nin de kendileri için çok önemli olduğunu söyledi. 
     "Ligde şampiyon olmazsanız Avrupa çıkamazsınız" diyen Yıldırım, "Bu hafta inşallah oyuncularımız ve taraftarlarımızla şov yapacağız. 
     Bütün taraftarlarımızı destek olmaya bekliyoruz. Bu oyuncuların morale ihtiyacı var. Samsunspor maçıyla yavaş yavaş yükselmeye başlayacağız" dedi. 
     
     "BİR OYUNCU DAHA ALABİLİRİZ" 
     Yıldırım, bugün Konyasporlu Zafer Biryol’u transfer ettiklerini ifade ederek, "Belki bu hafta sonu bir oyuncu transferi daha yapabiliriz" diye konuştu. 
     Aziz Yıldırım, Anelka’nın Avrupa Birliği statüsünde oynaması konusunda karar çıkarsa, bir yabancı transferi daha yapacaklarını belirterek, "Çok kısa zaman kaldı. Ama karar çıkarsa transfer yapacağız" dedi. 
     Anelka ile ilgili hiçbir zaman "Gönderiyoruz" demediklerini kaydeden Yıldırım, "Anelka’nın kafasına girmişler. İngiltere’den Sounes aramış, kafasını karıştırmışlardır. Ama Anelka kulübün kararlı tutumunu görmüştür. Fransız futbolcu burada oynayacak" diyerek sözlerini tamamladı. 
     
     USLU "GRUPTAN ÇIKARIZ" 
     Asbaşkan Mahmut Uslu ise gruptaki 3 takımın da çok kuvvetli olduğunu belirterek, "Kendi sahamızda 9 puan alırsak, üst tura çıkarız" dedi. 
     Uslu, bir televizyon kanalına canlı yayında telefon bağlantısıyla yaptığı açıklamada, "Hollanda ve Almanya’da çok seyircimiz var. 
     Gruplardaki tüm takımlar kuvvetli. Ama PSV Eindhoven’ı bir Milan, Juventus gibi görmüyoruz. Bu grupta şansımız var" diye konuştu. 
     
</TEXT>
</DOC>
