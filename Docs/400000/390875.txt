<DOC>
<DOCNO> 390875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/30/son/sonspo02.html </URL>
<DATE> 2005/10/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
'Schalke rezil oynadı' 
</HEADLINE>
<TEXT>

     Bild Gazetesi yazarı Peter Wenzer, son 3 maçında da gol atamayan Schalke’nin, Hamburg karşısındaki oyununu rezil diye yorumladı. 
     Fenerbahçe’nin Şampiyonlar Ligi’ndeki rakiplerinden Schalke 04, üç maçtır gol orucunda. İstanbul deplasmanından sonra iki lig ve bir kupa mücadelesinde fileleri havalandıramayan Mavi-Beyazlılar’ın tek hedefi, Sarı-Lacivertli ekiple salı gecesi oynayacağı rövanş maçında bir gol atmak. Şaka bir yana, Schalke’ye Şükrü Saracoğlu Stadı’ndaki 3-3’lük beraberlikten sonra birşeyler oldu. 
     
     Dağınık futbol 

     Frankfurt karşısında aldığı 6-0’lık hezimet sonrası, Hamburg karşısına taraftarlarından özür dilemek için çıkmışlardı. Ama güçlü rakibi karşısında dağınık bir futbol ortaya koyan, orta sahada çoğalamayan Schalke, kelimenin tam anlamıyla rezil oynadı. Mavi-Beyazlılar, gol yollarında çok beceriksizce davrandı. Şükrü Saracoğlu Stadı’ndaki müthiş oyun gitmiş, beceriksizce oynayan bir takım gelmiş. Birçok yıldız oyuncusu bulunmasına karşın, gol yollarında bir türlü etkili olamıyor. 
     
     Çıkış arıyorlar 

     Hamburg karşılaşması sonrasında da acımasız eleştirilere maruz kalan Schalke’de artık herşey salı akşamı oynayacağı Fenerbahçe maçına bağlı. Amaç, bu maçla birlikte tekrar çıkışa geçmek. Eski havalarını, Şampiyonlar Ligi maçıyla birlikte tekrar yakalamak arzusundalar. 
     Peter Wenzer Bild Schalke yazarı 
     
     Schalke belini doğrultamıyor 

     Fenerbahçe ile İstanbul’daki Şampiyonlar Ligi maçında 3-3 berabere kalmak Schalke’ye yaramadı. Fenerbahçe sınavı sonrası, Wolfsburg’la berabere kalan Schalke, ardından kupa maçında Frankfurt karşısında bozguna uğramış ve sahadan 6-0’lık yenilgiyle ayrılmıştı. Alman ekibinin düşüşü dün de devam etti. Salı günü Kanarya ile karşı karşıya gelecek olan Schalke 04, dün Hamburg’a 1-0 yenilerek, Bundesliga’daki ilk mağlubiyetini aldı. Ev sahibi ekibin golü Mahdavikia’dan gelirken, Schalke’de Poulsen çift sarıdan oyun dışı kaldı. 
     
     UEFA’ya da şikayet etmiş 

     Schalke Başkanı Gerhard Rehberg’in, Şükrü Saracoğlu Stadı’nda Fenerbahçe ile oynadıkları Şampiyonlar Ligi maçında kendilerine iyi davranılmadığı, tribünde susuz kaldıkları, menacerlerinin tokatlandığı konusunda basına yaptığı açıklamaları, UEFA’ya da bir mektupla bildirdiği belirlendi. İddialarını tekrarlayan Schalke Başkanı, Fenerbahçe’yi şikayet etti. UEFA da bunun üzerine, Fenerbahçe Kulübü’nü bir mektupla uyardı. Mektupta, Şampiyonlar Ligi’nde oynanacak maçlarda bundan sonra daha dikkatli olunması istenerek, konuk takımlara iyi davranılması gerektiği hatırlatıldı. 
     
     Almanya’ya gidiş yarın 

     Şampiyonlar Ligi’ndeki 4. maçını salı akşamı deplasmanda Schalke ile yapacak olan Fenerbahçe, yarın özel bir uçakla Almanya’ya gidecek. Sarı - Lacivertliler, Schalke maçının son çalışmasını aynı akşam karşılaşmanın oynanacağı Auf Arena Stadı’nda gerçekleştirecek. Teknik direktör Daum da, antrenman öncesinde bir basın toplantısı düzenleyecek. Alman hocanın, tüm oyuncularını Almanya’ya götürmesi bekleniyor. 
     
</TEXT>
</DOC>
