<DOC>
<DOCNO> 370158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/16/spor/spo04.html </URL>
<DATE> 2005/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'e eleştiri 
</HEADLINE>
<TEXT>


Trabzonspor Başkanı Atay Aktuğ, Konyaspor maçındaki futbola zayıf not verdi 


Başkan Atay Aktuğ'un, Konyaspor maçında sergilenen futbol ve kaybedilen 2 puan nedeniyle Teknik Direktör Şenol Güneş'i eleştirdiği belirtildi. Tatil yaptığı Marmaris'ten Konya'ya gelerek maçı tribünden izleyen Aktuğ'un yakın çevresindekilere, "Gerek Avrupa gerekse ligde oynadığımız maçlar takımın kamplarda iyi hazırlanamadığının göstergesi. Gerede ve İsviçre kampları verimli geçmemiş. Teknik adamlarla yaptığım görüşmede bana 4-5 maç sonunda bu sorunların giderileceğini söylediler. Takımın kısa süre içinde ayağa kalkacağına inanıyorum" diye konuştuğu öğrenildi. 
Asbaşkan İbrahim Sarı da, Bordo - Mavili takımın henüz istenen seviyede olmadığını söyledi. Sarı, "Konyaspor maçında takımımız bekleneni veremedi. Bize 2-3 hafta daha lazım" dedi. 

150 gün sonra 

Tam 13 yıldır deplasmanda yenemediği Konyaspor ile önceki akşam golsüz berabere kalan Trabzonspor, Süper Lig'de 150 gün sonra rakip ağları sallayamadı. En son 19 Mart 2005'te İstanbul'da Beşiktaş'a 1-0 yenildiği karşılaşmada gol atamayan Bordo - Mavili takım, 5 ay sonra sessiz kaldı. Karadeniz ekibi, Beşiktaş mücadelesi sonrası çıktığı lig, Türkiye Kupası ve Avrupa'daki toplam 13 maçın tamamında gol atmıştı. 


</TEXT>
</DOC>
