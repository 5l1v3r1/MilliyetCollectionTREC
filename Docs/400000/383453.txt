<DOC>
<DOCNO> 383453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/03/siyaset/siy01.html </URL>
<DATE> 2005/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'nın Erdoğan şik yeti 
</HEADLINE>
<TEXT>


Avusturya Başbakanı ile görüşmesinin içeriğini açıklayan Erdoğan, Viyana'nın tepkisini çekti 

HABER MERKEZİ 


Lüksemburg'daki AB görüşmelerine katılan Avusturya, Başbakan Erdoğan'ın TBMM'nin yeni yasama yılı resepsiyonunda Viyana hükümetinin Türkiye karşıtlığıyla ilgili yaptığı açıklamalarından ve Avusturya Başbakanı Schüssel ile yaptığı telefon görüşmesinin içeriğini açıklamasından duyduğu rahatsızlığı Dönem Başkanı İngiltere'ye iletti. 
Erdoğan, 1 Ekim Cumartesi akşamı verilen resepsiyondan önce Schüssel ile bir telefon görüşmesi yaptı. Avusturya'ya sitem ederek "imtiyazlı ortaklığın kabul edilemeyeceğini" vurgulayan Erdoğan, Schüssel'den, "Türkiye için imtiyazlı ortaklık iddiamız yok. 17 Aralık'ta söylediklerimizin arkasındayız" karşılığını aldı. 
Daha sonra resepsiyona geçen Erdoğan, burada Avusturya'nın Ankara Büyükelçisi Marius Calligaris'e, "Başbakan'ınla görüştüm, haberin var mı" dedi. 

'Tam bilmiyorum' 
Büyükelçi, "Tam bilmiyorum, siz anlatın" demekle yetindi. "Schüssel'in imtiyazlı ortaklıkla ilgili söylediklerini duydun mu" diyerek devam eden Erdoğan, karşılık vermeyen ve elinde kadeh tutan Calligaris'e, "Fazla içmedin değil mi" sözleriyle takıldı. Bu gelişmelerin ardından Avusturya Dışişleri Bakanı Ursula Plassnik, dün başbaşa görüştüğü İngiltere Dışişleri Bakanı Jack Straw'a, "Erdoğan'ın, Schüssel ile yaptığı telefon görüşmesinin içeriğini açıklamasından rahatsızlık duyduklarını" anlattı. Kulislere yansıyan bilgilere göre, Avusturya Dışişleri Bakanı'nın Straw'a, Erdoğan'ın açıklamalarının Stiyra'daki seçimleri kaybetmelerinde etkili olduğunu söylediği de öne sürüldü. 


</TEXT>
</DOC>
