<DOC>
<DOCNO> 354335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/22/son/sondun44.html </URL>
<DATE> 2005/06/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Berlin'de karne yakma eylemi... 
</HEADLINE>
<TEXT>

     Almanya'nın başkenti Berlin'de 2004-2005 öğretim yılının sona ermesiyle bugün karnelerini alan bir grup öğrenci, Berlin belediye binası Rotes Rathaus önünde karnelerini yaktı. 
     Bina önünde toplanan ve kendilerini ''Berlin Solcu Öğrenciler Eylemi'' adlı derneğin üyeleri olduklarını belirten yaklaşık 20 öğrenci, derslerden aldıkları notların ''öğretmenlerin otoritesini güçlendirdiği ve disiplin için baskı aracı olarak kullanıldığı'' gerekçesiyle karnelerini yaktıklarını söylediler. Eylemci öğrenciler, karnelerin de ''okullardaki hiyerarşik düzeni garanti altına almak için verildiğini'' öne sürdüler. 
     Karnelerini yakan öğrenciler, eğitim sisteminin değiştirilerek, not verme usulünün kaldırılmasını istediler. 
     Berlin ve Brandenburg, Almanya'da yaz tatiline giren ilk eyaletler oldu. Bu eyaletlerde yeni öğretim yılı, 6 Ağustos'ta başlayacak. 
     
</TEXT>
</DOC>
