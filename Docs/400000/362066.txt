<DOC>
<DOCNO> 362066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/18/son/soneko19.html </URL>
<DATE> 2005/07/18/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Belçikalı bira devi Inbev, Rus Tinkoff'u aldı... 
</HEADLINE>
<TEXT>

     Dünyanın en büyük bira üreticilerinden Belçikalı InBev, Rus Tinkoff'u 167 milyon dolara satın aldı. 
     InBev'den yapılan açıklamada, hızlı büyüyen Rusya pazarında dördüncü büyük üretim kapasitesine sahip Tinkoff'un yüzde 100 hissesinin kendilerine geçtiği bildirildi. 
     Halen Rusya pazarında ikinci sırada bulunan InBev açıklamasında, Tinkoff'un bünyelerine katılmasıyla bu ülkedeki üretim kapasitesinin ilk aşamada 230 milyon litre yükseleceği de ifade edildi. 
     InBev, Tinkoff'u satın alma operasyonunda Alman yatırım bankası Dresdner Kleinwort Wasserstein'den destek aldı. 
     Merkezi Belçika'nın Leuven kentinde bulunan ve dünya genelinde 77 bin çalışanı olan InBev, Almanya pazarında Beck, Brezilya pazarında Brahma ve ana pazarı Belçika'da Stella Artois markalarıyla temsil ediliyor. 

     
</TEXT>
</DOC>
