<DOC>
<DOCNO> 351515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/13/son/soneko39.html </URL>
<DATE> 2005/06/13/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Endüstri Holding Faiziyle birlikte 10 trilyon liralık borcumuz var 
</HEADLINE>
<TEXT>

     Endüstri Holding Yönetim Kurulu Başkanı Ali Altunbaş, Holding'in 40 milyon dolarlık mal varlığı, faiz yüküyle birlikte de yaklaşık 10 trilyon liralık borcunun bulunduğunu söyledi. 
     Altunbaş, Endüstri Holding'in Adalhan İşhanı'ndaki merkezinde düzenlediği basın toplantısında, 2 hafta önce tutuklanarak cezaevine konulduğunu, 10 gün cezaevinde kaldıktan sonra tekrar serbest kaldığını anımsattı. 
     2001 yılında Endüstri Holding'in iştiraklerinden olan Mobella A.Ş'ye ait çeklerde kendisinin de imzasının bulunduğunu, 2001 yılı sonlarında şirketten ayrıldıktan sonra çeklerin takip edilip ödenmediğini anlatan Altunbaş, bu nedenle hakkında ceza çıktığını belirtti. 
     Yaklaşık 65 milyar liralık çek borcu yüzünden cezaevine girdiğini, ancak hakkında dolandırıcılık ve zimmete para geçirmeyle ilgili iddiaların ortaya atıldığını ifade eden Altunbaş, şunları kaydetti 
     ''Çekler yüzünden çıkan cezayı, parayı ödedikten sonra kaldırttık ve cezaevinden çıktım. Biz, holdinge bağlı şirketlerden yapılan yolsuzlukları ve yanlışları ortaya çıkarmak, batık gözüken holdingi düzlüğe çıkarmak için çalışıyoruz. Göreve geldiğimiz günden bu yana holdingte olan pislikleri temizlemeye çalışıyoruz. Polis tarafından yürütülen Çekirge Operasyonu ve içerisindeki kişilerle hiçbir ilgimiz yoktur. İddia edildiği gibi Holding'in kurucularından Mustafa Ertekin'in halasının oğlu değilim.'' 
     
     ''ŞİMDİ BİZE TEYEMMÜM ETTİRİYORLAR'' 
     Altunbaş, holdingin 40 milyon dolarlık mal varlığı, faiz yüküyle birlikte yaklaşık 10 trilyon liralık borcunun bulunduğunu vurgulayarak, şöyle devam etti 
     ''Bir zamanlar tam kapasiteyle çalışan 10 fabrikadan geriye biri kiralık 3 fabrika kaldı. Yaklaşık 100 aracımız kayıp. Milyonlarca dolar değerindeki makine ve teçhizatımız yok edilmiştir. Teşvikli olduğu halde 100 TIR dolusu tekstil makinemiz sahte fatura düzenlemek suretiyle eski yöneticilerimiz tarafından satılmıştır. Bu para şirket kayıtlarında gözükmemektedir. Benim bile geçmişe ait holdingten alacağım maaşlarım var. Holdinge dava açtım ve kazandım halen tahsil edemedim.'' Holding'in çalışan bir mermer ile un ve yem fabrikasının olduğunu dile getiren Altunbaş, ''Bir de kiralık tuğla fabrikası var. Kira kontratı da yeni elimize geçti. 46 aylık sözleşme yapılmış. Bu da 510 milyar liraya denk geliyor. Biz bu parayı da göremedik kiracılarla da bir araya gelemedik'' dedi. 
     Altunbaş, binlerce ortağın parasını batıran ve yetimin hakkını yiyenlerin peşinde olduklarını belirterek, '' Bir bardak su için diyerek kalan suları tankerlerine doldurup götürenlerin peşindeyiz. Bir bardak su için dediler, suyu götürdüler. Şimdi bize teyemmüm ettiriyorlar'' diye konuştu. 
     
     HOLDİNG BİNASININ KİRALANMASI... 
     Altunbaş, holdinge ait eski merkez binasının yaklaşık 4 yıldır atıl şekilde beklediğini ve kullanılmadığını söyledi. 
     Trilyonlarca lira borç varken bu binanın kullanılmamasını anlayamadıklarını ifade eden Altunbaş, bu yüzden kiralama yoluna gittiklerini anlattı. 
     Aylık 25 bin YTL'den kiracı aradıklarını vurgulayan Altunbaş, ''Bu, yılda 300 milyar, 4 yılda ise 1.2 trilyon lira ederdi. En azından borçların bir kısmı ödenirdi. Kiracı bulduğumuz an SSK ve Maliye, alacağımız kira gelirine el koyacak. Biz de el konulsun istiyoruz. En azından borçlarımız ödenmeye başlasın'' dedi. 
     
</TEXT>
</DOC>
