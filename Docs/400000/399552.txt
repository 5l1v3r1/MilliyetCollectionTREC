<DOC>
<DOCNO> 399552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/01/son/sondun05.html </URL>
<DATE> 2005/12/01/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
ABD'nin ilk başkanı Washington'a ait portreye rekor fiyat 
</HEADLINE>
<TEXT>

     ABD'nin ilk Başkanı George Washington'ın Gilbert Stuart tarafından yapılan bir portresi müzayedede 8,136 milyon dolara alıcı buldu. 
     New York'ta çıkarıldığı müzayedede tahmin edilenin çok altında bir değerden alıcı bulmasına rağmen yapıt, bugüne kadar en yüksek fiyata satılan Amerikan yapımı portre olma unvanını kazandı. 
     Sotheby's müzayede evinde düzenlenen açık artırmada 10 milyon dolar ila 15 milyon dolar arasında değer biçilen George Washington portresi 8,136 milyon dolara satılırken, Washington'ın ikinci bir portresine ise alıcı çıkmadığı bildirildi. 
     Portre, müzayedeye telefonla katılan ve ismi açıklanmayan bir kişi tarafından alındı. 
     Söz konusu portrelerin yeni kitap ve malzeme alımında kullanılmak üzere New York Halk Kütüphanesi tarafından satılığa çıkarılan sanat eserleri arasında yer aldığı kaydedildi. 
     Amerikalı ressam Gilbert Stuart, ABD'nin ilk Başkanı George Washington'ın portreleri ile tanınıyor. Stuart'ın yarım kalmış Washington portrelerinden biri ise 1 dolarlık banknotun üzerinde yer alıyor. 
     New York Halk Kütüphanesi'nin satılığa çıkardığı 16 sanat eserinden alıcı bulan 13'ünün toplam getirisinin 22 milyon dolar ila 31 milyon dolar arasında bir rakam beklenmesine rağmen, 15,64 milyon dolar olduğu ifade edildi. 
     Sotheby's ise daha önce en yüksek fiyata satılan portre rekorunun Charles Willson Peale tarafından yapılan ve geçen yıl 6,2 milyon dolara alıcı bulan yine bir Washington portresi olduğunu açıkladı. 
     
</TEXT>
</DOC>
