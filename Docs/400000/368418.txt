<DOC>
<DOCNO> 368418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/09/son/sontur01.html </URL>
<DATE> 2005/08/09/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Edirne'de su baskını tehdidi... 
</HEADLINE>
<TEXT>

     Bulgaristan’da son günlerdeki aşırı yağışlar yükselen Meriç ve Tunca nehirlerine, bu nehirler üzerindeki barajlardan da su bırakılması üzerine Edirne’de geniş ekili alanların su altında kalması tehlikesi ortaya çıktı. 
     Edirne Valisi Nusret Miroğlu, AA muhabirine yaptığı açıklamada, 2-3 gündür Bulgar makamlarıyla temas halinde olduklarını belirterek, 
     "Bulgaristan’da ve Edirne’de son günlerde yaşanan aşırı yağışlar sonucunda nehirlerdeki su seviyeleri arttı. Barajlardan da nehirlere su bırakılması sonucunda nehirlerde, taşkına neden olacak su miktarı oluştu" dedi. 
     Miroğlu, Bulgaristan’ın Sivılingrat kasabasındaki ölçüm istasyonunda Meriç nehrindeki suyun debisinin bin 339 metreküp saniye olarak ölçüldüğünü belirterek, şunları kaydetti 
     "Bu miktar, kışın Bosna Köyü ve Karaağaç mahallesiyle İpsala İlçesi’ndeki tarım alanlarının su altında kalmasına neden olan miktardan daha fazla. Taşkın sonucu Yunanistan’la kara yolundan ulaşımın sağlandığı Pazarkule Sınır Kapısı ile Edirne arasında bulunan Lozan Caddesi’nin de su altında kalacağını tahmin ediyoruz." Miroğlu, nehirlerde yükselen suyun Edirne’yi 10-15 saat sonra etkilemesini beklediklerini ifade ederek, "Ben ve diğer görevliler nehir boyunca gerekli incelemeyi yapıyoruz. Su baskınına kaşı vatandaşlar uyarıldı. DSİ, Sivil Savunma Ekipleri hazır bekletiliyor" diye konuştu. 
     Edirne’de, kış aylarında, Meriç, Tunca ve Arda nehirlerinden su taşkınlarında çok miktarda tarım alanı zarar görmüş büyük ve küçük baş hayvan telef olmuştu. Lozan Caddesi de araç trafiğine kapanmıştı. 
     
</TEXT>
</DOC>
