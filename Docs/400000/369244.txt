<DOC>
<DOCNO> 369244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/12/son/soneko11.html </URL>
<DATE> 2005/08/12/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Aşırı gübre kullanımı çevreyi tehdit ediyor... 
</HEADLINE>
<TEXT>

     Ne kadar miktarda gübre kullanılacağının belirlenmesi açısından son derece önemli olan toprak analizlerine çiftçilerin yeterli ilgiyi göstermedikleri ve gereğinden fazla gübre kullanımının da çevreyi ve insan sağlığını tehdit ettiği bildirildi. 
     Ondokuzmayıs Üniversitesi OMÜ Ziraat Fakültesi Bitki Koruma Bölümü Anabilim Dalı Başkanı Prof. Dr. Osman Ecevit, AA muhabirine yaptığı açıklamada, Türkiye'de kontrolsüz biçimde gübre kullanıldığına işaret etti. 
     Ecevit, toprak analizlerinin, ürün yetiştirilecek toprağın, yetiştirilecek ürünün özelliklerine göre besin-mineral değerlerinin tespit edilerek, ne kadar gübre kulanılması konusunda çiftçilerin yönlendirilmeleri açısından son derece önemli olduğunu vurguladı. 
     Çiftçilerin bu konuda bilinçli davranmadıklarını ifade eden Ecevit, gübre kullanımıyla ilgili fakültelerinde yapılan bir araştırma sonucuna da değinerek, ''Yapılan araştırma çiftçilerin bir birim gübre kullanılması gereken yerde 3 birim gübre kullandıklarını ortaya koyuyor'' dedi. 
     Türkiye'de kullanılan gübrelerin hammadlerinin yurtdışından getirtildiğini belirten Ecevit, gübreye hammedde olarak ödenen paranın petrolden sonra 2. sırada geldiğini kaydetti. 
     
     SAĞLIĞI TEHDİT EDİYOR 
     ''Türkiye'de yılda 7-8 milyon ton gübre kullanılıyor'' diyen Ecevit, sözlerini şöyle sürdürdü 
     ''Gereğinden fazla gübre kullanımı çevre kirliliği yaratıyor. Türkiye'de kullanılan gübrelerin hammaddeleri fosfor ve azot. Özellikle azotlu gübreler suya karıştığı takdirde nitrat ve nitrit kirliliği yaratarak başta çocuklar olmak üzere insan sağlığını önemli ölçüde tehdit ediyor. Fazla gübre kullanıldığında belki ürün artıyor, ancak bunun da bir çok hastalık, zehirlenmeler ve kansorejen etkilere yol açtığı biliniyor.'' Ecevit, bu konuda çiftçilere özel eğitim verilmesi gerektiğini de vurguladı. 
     Samsun Tarım İl Müdürü Sadullah Kirenci de bölgede toprak analizlerinin istenilen seviyede olmadığını belirterek, ''Çiftçiler toprak analizi yaptırmakta istekli davranmıyor'' dedi. 
     Başlattıkları ''Benim Köylerim Tarımsal Kalkınma Projesi'' kapsamında her köye bir ziaat mühendisi gönderildiğini ve mühendislerin çiftçilere eğitici bilgiler verdiklerini anlatan Kirenci, ''Yürüttüğümüz proje ile toprak analizi sayısında artış olduğunu görüyoruz. Ama bu yeterli değil. Geçen yıl analizler ücretsiz yapılıyordu, bu yıl ise genelge gereği ücretli. Bu ücret, zaten zorla ikna ettiğimiz çiftçileri biraz ürküttü'' dedi. 
     
     BİLİNÇLİ TARIM 
     Köylerde bilinçli tarım yapılmadığını da savunan Kirenci, toprak analizi yaptırmayan çiftçilerin gereğinden fazla gübre kullandıklarını belirterek, ''Bilinçsiz ve gereksiz gübre kullanılmakta, trilyonlarımız çöpe gitmekte ve topraklarımız çoraklaşmakta'' diye konuştu. 
     Öte yandan, yaklaşık 75 bin kayıtlı çiftçinin olduğu Samsun'da Tarım İl Müdürlüğü verilerine göre 2003 yılında 2094, 2004 yılında 2375 adet toprak analizi yaptırılırken, bu yılın ilk 6 aylık döneminde ise 1014 toprak analizi yaptırıldı. 
     
</TEXT>
</DOC>
