<DOC>
<DOCNO> 368608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/10/son/soneko03.html </URL>
<DATE> 2005/08/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
FED faiz artırdı... 
</HEADLINE>
<TEXT>

     ABD merkez bankası FED, dolar gösterge faizini çeyrek puanlık 0.25 artırımla yüzde 3.5’e yükseltti. 
     FED’in Açık Piyasa Komitesi toplantısının ardından yapılan açıklamada, ABD’de çekirdek enflasyonun son aylarda göreceli olarak düşük kaldığı belirtilerek, "Daha uzun dönemli enflasyon beklentileri kontrol altında tutulmaktadır. Bununla birlikte enflasyon baskısı gücünü korumayı sürdürmektedir" denildi. 
     
     "KADEMELİ ARTIRIM SÜRECEK" 

     ABD merkez bankası FED, faiz kararının ardından yaptığı açıklamada, piyasaların önem verdiği "ölçülü" kelimesini korurken, kademeli artırım politikasını sürdüreceğinin sinyalini verdi. 
     ABD’de ekonomik büyümeyi hızlandırmak için yüzde 1 ile 1958’den bu yana en düşük noktasında tutulan dolar faizinde ilk çeyrek puanlık artırım, geçen yıl haziran ayında gerçekleştirilmişti. 
     FED Başkanı Alan Greenspan, geçen ay Kongre’de yaptığı sunumda, güçlü ekonomik büyümenin enflasyona yol açmaması için faiz artırımlarının gerekli olduğunu ifade etmişti. 
     Ekonomistler, FED’in eylül, kasım ve aralık aylarındaki Açık Piyasalar Komitesi toplantılarında da aynı politikanın sürdürülmesini ve böylece yıl sonunda dolar gösterge faizinin yüzde 4.25’e çıkartılmasını bekliyor. 
     ABD’deki faizler, gösterge olarak kabul edildiğinden özellikle gelişmekte olan ülkeleri yakından ilgilendiriyor. Diğer şartlar eşit kabul edildiğinde, ABD’de faizlerin yükselmesi, diğer ülkelerden para çıkışı anlamına geliyor. 
     Bu arada FED’in faiz artırımının ardından dolar, beklenilenin aksine diğer önemli paralar karşısında hafif de olsa geriledi. 
     Uluslararası döviz piyasasında faiz artışı kararı açıklanmadan 1.2340 olan avro dolar paritesi, beklentilere uygun çıkan FED kararıyla 1.2366’ya çıktı. Bu durumda dolar, avro karşısında binde 2 değer kaybetmiş oldu. 
     Dolar, diğer önemli paralardan Japon Yeni karşısında da değer kaybetti. FED kararı öncesinde 112.15 yenden işlem gören dolar, faiz artırımının açıklanmasıyla 111.96 yene indi. 
     Daha öncekilerin aksine New York Borsası da FED’in faiz artırımından olumlu etkilendi. Dünkü kapanışına göre Dow Jones sanayi endeksi 92 puan binde 9 yükselişle 10,628.49 puana, Nasdaq teknoloji endeksi de 15 puan binde 7 yükselişle 2,179.39 puana çıktı. 
     ABD Çalışma Bakanlığı’nın FED toplantısı öncesinde açıkladığı veriler, ilk çeyrekte yüzde 3.2 olan tarım dışı verimlilik artışının ikinci çeyrekte yüzde 2.2’ye gerilediğini ortaya koymuştu. 
     Aynı şekilde ABD’de ilk çeyrekte yüzde 3.6 artan saat başına ortalama işçilik maliyeti de, ikinci çeyrekte yüzde 1.3 artabildi. Bu durumda alım gücü kaynaklı enflasyon tehdidi, etkisini yitirmiş oldu. 
     ABD’de büyümenin bundan sonra daha da yavaşlayacağının sinyali olarak yorumlanan söz konusu verilerin ardından, FED’in bundan sonraki faiz artırımı kararlarında enflasyon tehdidini daha az hissetmesine ve daha gevşek bir politika izleyebilmesine olanak sağlayacak. 
     Bu durumda, FED’in faiz artırımı kararının ardından Türkiye de dahil olmak üzere, gelişmekte olan piyasalardan önemli bir para çıkışı beklenmiyor. 
     
</TEXT>
</DOC>
