<DOC>
<DOCNO> 370746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/18/dunya/dun03.html </URL>
<DATE> 2005/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bangladeş'te 350 bomba patladı 2 ölü, 125 yaralı 
</HEADLINE>
<TEXT>



Bangladeş'te dün bir saat zarfında ülke çapında 350 kadar küçük bombanın patlaması 2 kişinin ölümüne, 125 kişinin de yaralanmasına neden oldu. Başta başkent Dakka olmak üzere 64 kentteki resmi binalarla işyerlerinin hedef alındığı patlamaların, halk arasında paniğe ve trafik sıkışıklıklarına yol açtığı bildirildi. Patlamalarda yaşamını yitirenlerin bir taksi şoförü ve 10 yaşında bir çocuk olduğu açıklandı. Saldırılarla ilgili 50 kadar kişi de gözaltına alındı. Bunlardan bazılarının bombaları atarken yakalandığı bildirildi. 
Saldırıları üstlenen olmazken, patlamaların meydana geldiği bazı yerlerde, "Cemaatül Mücahidin" grubunun bildirileri bulundu. Geçtiğimiz şubat ayında yasaklanan "Cemaatül Mücahidin", Bangladeş'te bir şeriat devleti kurulması ve ABD ile İngiltere'nin Müslüman ülkelerden çekilmesini istiyor. İçişlerinden Sorumlu Devlet Bakanı Lüfuzzaman Babar, ANT Bagnla Televizyonu'na yaptığı açıklamada, "Bu organize bir saldırı. Basit bir olay değil. İyi planlanmış" dedi. 
Başkent Dakka'da havaalanı, mahkeme binaları, alışveriş merkezleri ve Sheraton Oteli'nin dışında 15 patlama oldu. Diğer kentlerdeki patlamaların da asıl olarak resmi binalar, otobüs ve tren istasyonları ile basın derneklerinin binalarının dışında meydana geldiği belirtildi. 


</TEXT>
</DOC>
