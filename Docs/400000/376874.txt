<DOC>
<DOCNO> 376874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur63.html </URL>
<DATE> 2005/09/08/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
İstanbul Büyükşehir Belediye Başkanı Topbaş, New York'ta... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, BM Ekonomik ve Sosyal Konseyi’nde yapılan "Dünya Birleşmiş Kentler ve Yerel Yönetimler Teşkilatı Dünya Konseyi" UCLG toplantısına katıldı. Topbaş, toplantıda bu teşkilatın Ortadoğu ve Batı Asya Başkan Yardımcısı sıfatıyla bulundu. 
     BM Genel Sekreteri Kofi Annan’ın da katılımıyla yapılan toplantıdan önce belediye başkanları, Annan ile hatıra fotoğrafı çektirdiler. Topbaş, Annan’a İstanbul’u tanıtan bir kitap hediye ederken, Annan kitabı net bir Türkçe ile "Teşekkür ederim" diyerek kabul etti. 
     Topbaş ayrıca Annan’ı, bu sene "Terörizmden arındırılmış bir dünya için el ele" temasıyla düzenleneceği için ayrı bir önem taşıyan ve 2 Ekim’de İstanbul’da düzenlenecek "27. Kıtalararası Avrasya Maratonu"na davet etti. 
     Dünyanın çeşitli kentlerinden gelen belediye başkanlarının katıldığı toplantıda BM Genel Sekreteri Kofi Annan da bir konuşma yaptı. 
     Belediye başkanları toplantıda, BM Devlet Başkanları Zirvesi öncesi Binyıl Kalkınma Hedefleri için yapılan çalışmaları değerlendirerek görüş ve düşüncelerini söylediler. 
     
     TOPBAŞ’IN KONUŞMASI 
     Topbaş, toplantıda yaptığı konuşmada, bu toplantı sayesinde Binyıl Hedefleri konusundaki kararlılık ve desteklerini doğrudan ifade edebilmenin kendileri için önemli bir ayrıcalık olduğunu söyledi. 
     Başkan yardımcılığını yürüttüğü UCLG Ortadoğu ve Batı Asya Bölge Teşkilatı’nın 1997 yılından itibaren yaptığı Türkiye Yerel Gündem 21 Programı çalışmalarının, 2001 yılında BM Kalkınma Programı tarafından dünyadaki en başarılı uygulamalardan biri olarak gösterildiğini hatırlatan Topbaş, Binyıl Hedefleri’ni yerelleştirmeyi amaçlayan bir proje başlatacaklarını kaydetti. 
     Bu projenin yerel yönetimi teşvik için çalışmalar yapacağını anlatan Topbaş, bu amaçla Türkiye için bir ’Binyıl Yerel Gözlemevi’ kurulmasının hedeflendiğini açıkladı. 
     Toplantıdan sonra A.A’ya açıklamalarda bulunan Topbaş, toplantıda temsil edilen en büyük yerel yönetimin İstanbul olduğuna dikkati çekerek, İstanbul’un dünyanın her yerinde olduğu gibi New York’ta da farklı bir ilgi ve alaka gördüğünü ifade etti. 
     Binyıl Kalkınma Hedefleri’nin gerçekleştirilmesi doğrultusunda yerel yönetimlere büyük görev düştüğünün altını çizen Topbaş, bu toplantı çerçevesinde alınan kararların uygulanabilmesi için birçok imkan ve yetkinin yerelleştirilmesinin gündeme getirildiğini, Annan’ın da yaklaşmakta olan Dünya Zirvesi öncesinde bu karardan memnuniyet duyduğunu ifade ettiğini kaydetti. 
     "Bir belediyeci gözüyle" New York’un sokak ve metrolarını gezeceğini söyleyen Topbaş, yarın New York Belediye Başkanı Michael Bloomberg’e bir nezaket ziyaretinde bulunacak. 
     
</TEXT>
</DOC>
