<DOC>
<DOCNO> 394325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/12/son/sondun05.html </URL>
<DATE> 2005/11/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Afganistan'da hükümet yanlısı önde gelen iki kişi öldürüldü... 
</HEADLINE>
<TEXT>

     Afganistan'da, bir bölge vali yardımcısıyla eski bir bölge yetkilisinin, ayrı ayrı uğradıkları saldırılarda öldükleri bildirildi. 
     Yetkililerin açıklamalarına göre, Nimroz eyaleti vali yardımcısı Hamatullah Yusuf Zai, dün başkent Kabil'e ''barış ve uzlaşma'' konulu bir toplantıya katılmak üzere giderken yolda aracı durdurularak öldürüldü. 
     Zai'ye düzenlenen saldırıdan Taliban militanlarını sorumlu tutan yetkililer, bu saldırıdan birkaç saat sonra Helmand eyaletinde de bir camiye giren iki saldırganın, eski bir bölge yetkilisini dua ederken başından vurarak öldürdüğünü kaydetti. 
     Polisin kaçan saldırganları yakalamak için büyük bir operasyon başlattığı, şimdiye kadar 12 şüphelinin gözaltına alındığı bildirildi. 
     Taliban militanlarının ABD destekli hükümeti yıpratmak için Devlet Başkanı Hamid Karzai yanlısı yetkililere, dini liderlere yönelik saldırılarını artırdığı kaydediliyor. 
     Afganistan'da ABD öncülüğündeki güçlerin 2001 yılında Taliban rejimini devirmesinden sonraki en kanlı dönem olduğu belirtilen bu yıl düzenlenen saldırılarda, yaklaşık 1500 kişinin öldüğü belirtiliyor. 
     
</TEXT>
</DOC>
