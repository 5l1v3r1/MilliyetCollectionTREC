<DOC>
<DOCNO> 385949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/siyaset/axsiy01.html </URL>
<DATE> 2005/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık 'kadro' savunması verecek 
</HEADLINE>
<TEXT>


Danıştay, YÖK'ün başvurusu üzerine atamaları Başbakanlık iznine bağlayan genelgenin yürütmesini durdurdu 

ANKARA Milliyet 


Danıştay, Yükseköğretim Kurulu YÖK ile üniversitelerin öğretim elemanları yardımcı kadrolarına yapacakları atamayı Başbakanlık iznine bağlayan genelgenin yürütmesini durdurdu. Başbakanlık'ın bir ay içinde göndereceği savunmanın ardından Danıştay, konuyu yeniden değerlendirecek. 
YÖK, Başbakanlık'ın personel atamalarına ilişkin 25 Eylül 2005 tarihli genelgesinin öğretim elemanları yardımcı kadrolarına yapılacak atamaları düzenleyen kısmının iptali ve yürütmenin durdurulması istemiyle dava açmıştı. 

Atamalara devam 
YÖK, daha önce Başbakanlık'ın 29 Mart 2005'te yayımladığı genelgenin yürürlüğünün durdurulması istemiyle dava açmış, Danıştay, genelgenin yürürlüğünü durdurmuştu. Kararın ardından YÖK, toplam 4000 kadronun üniversitelerce kullanılması için izin vermişti. 25 Eylül'de yayımlanan genelgeyle üniversitelerin yapacağı alımlar 31 Aralık 2005'e kadar durdurulmasına karşın YÖK ve üniversiteler kadro kullanımlarını bugüne dek sürdürmeye devam etti. 
Başbakanlık'ın 25 Eylül 2005 tarihli genelgesiyle, yardımcı doçent, öğretim görevlisi, uzman ve araştırma görevlisi kadrolarına yapılacak atamalar izne bağlanmıştı. 


</TEXT>
</DOC>
