<DOC>
<DOCNO> 379930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/son/soneko07.html </URL>
<DATE> 2005/09/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Oger, Telekom'a 4 yılda 3 milyar dolarlık yatırım yapacak 
</HEADLINE>
<TEXT>

     
     Gonca ŞENAY ANKARA, DHA 
     
TÜRK Telekom’un yüzde 55’ine, 6 milyar 550 milyon dolar vererek ihaleyi kazanan Oger Telecoms Ortak Girişim Grubu, Türk Telekom’u devralması halinde, sabit hat şebekesine 5 yılda yaklaşık 3 milyar dolar yatırım yapmayı hedefledi. 
     Oger, yatırım planlarını netleştirmeye başlarken, şirket için 2006'nın en kritik yıl’ olacağı belirtildi. Oger, ilk yılda 254 milyon doları bilgi teknolojisi sistemlerine olmak üzere 802 milyon dolar yatırım yapmayı planladı. Oger, bu yatırımlarla Türk Telekom’un şebekesini genişletmeyi, hem de yeni fonksiyonlar kazandırmayı amaçladı. 
     
     SANTRALLERE 5 YILDA 799 MİLYON DOLAR 
     Oger Grubu'nun en çok yatırım yapacağı alan Türk Telekom’un eskimiş santralleri olacak. Buna göre, 5 yılda santrallere toplam 799 milyon dolar harcanacak. Oger, 5 yılda erişim sistemlerine 627 milyon dolar, bilgi teknolojisi sistemlerine ise 576 milyon dolar yatırım yapmayı hedefliyor. 
     Oger Türk Telekom’un mevcut şirket yapısını tümüyle elden geçirmeyi, bunun yanında müşteri ihtiyaçlarına daha iyi yanıt veren bir örgütlenme oluşturmayı da hedefledi. Oger’in göre Türk Telekom’un tedarik prosedürleri’ni son derece karmaşık bulduğu, bu sistemin basitleştirilmesinin üzerinde duracağı belirtildi. 
     Oger Grubu, Türk Telekom’un müşteri geri bildirimlerini alamayan mevcut sisteminden de rahatsız oldu. Şirket, başta kurumsal müşteriler olmak üzere tüm müşterilerin önerilerinin dikkate alınacağı bir sistem geliştirmeyi gündemine aldı. 
     
     YATIRIM DANIŞMANLIĞI KONSEYİ 
     Oger’in bu yatırımlarına sermaye harcaması gerektiren tüm iş alanlarını gözden geçirmek ve onaylamak üzere kurulacak Yatırım Danışmanlığı Komitesi yön verecek. Komite, verilen yetki kapsamında tüm harcamaların onaylanmasında şirketin CEO’suna karşı sorumlu olacak. Yatırım komitesi Baş Mali Yetkili, Baş Teknoloji Uzmanı, Baş işletme yetkilisi, SVP stratejisi ve SVP satışı ve Pazarlama yetkilisinden oluşacak. 
     Bu arada hisse devrinin gerçekleşmesinden sonra Oger Telekom’un yerli bir ortağı bünyesine alma çabası da sürüyor. Bu doğrultuda başta Oyak grubu olmak üzere, Zorlu, Doğuş ve Tüpraş ihalesinde verdiği 4 milyar 140 milyon dolarlık en yüksek teklifle dikkat çeken Koç Grubu da bulunuyor. 
     
</TEXT>
</DOC>
