<DOC>
<DOCNO> 382256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/son/soneko47.html </URL>
<DATE> 2005/09/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Türkiye, 2012'de nükleer enerjiye sahip olacak 
</HEADLINE>
<TEXT>

     Türkiye Atom Enerjisi Kurumu TAEK Başkanı Okay Çakıroğlu, ''Türkiye'nin 2012 yılında nükleer enerjiye sahip olacağını'' söyledi. 
     Çakıroğlu, UAEK'nın 49. Genel Kurul toplantılarına katılmak üzere bulunduğu Viyana'da A.A muhabirine verdiği demeçte, Türkiye'nin bugüne kadar bir reaktörü olmamasının ''büyük bir zaaf olduğunu'' kaydederek, ''2007 yılında inşaata başlanması ve 2012'de de reaktörün operasyonel duruma gelmesinin planlandığını'' bildirdi. 
     Başta Uluslararası Atom Enerjisi Kurumu UAEK olmak üzere uluslararası kamuoyunun da Türkiye'nin nükleer enerjiye sahip olmak istemesinden haberdar olduğunu anımsatan Çakıroğlu, ''Türkiye'nin nükleer teknoloji ve enerji geliştirme projesine UAEK'nın bir muhalefeti olmadığını'' kaydetti. 
     Çakıroğlu, Türkiye'nin, nükleer enerji, radyasyon sağlığı ve güvenliği konusunda büyük bir bilgi birikime sahip olduğunu belirterek, şunları söyledi 
     ''TAEK 1956 yılında kuruldu. UAEK'dan bir yıl önce kurulmuş. 1962 yılından beri de araştırma reaktörümüz var. Bu büyük bir avantaj. Nükleer enerjiye geçerken büyük bir bilgi birikimimiz var. Radyasyon sağlığı ve güvenliği konusunda birçok ülkeden çok iyi durumdayız. Bugüne kadar bir reaktör edinmemiş olmamız büyük bir zaaf.'' 
     
     'HEDEF 2015'TE 5 BİN MEGAVATLIK NÜKLEER ENERJİ GÜCÜ' 
     Türkiye'nin nükleer enerji programına, ''Nükleer teknoloji ve enerji geliştirme projesi'' adını verdiğini kaydeden Çakıroğlu, ''2007 yılında ilk reaktör inşaatına başlanacağını, başlangıçta 1000 ila 1500 megavatlık bir reaktörün hizmete gireceğini ardından 2014 yılında benzer ikinci bir reaktörü hizmete sokmayı planladıklarını'' bildirdi. 
     Çakıroğlu, ''daha sonraki aşamadaysa 2015 yılında 5 bin megavatlık bir nükleer güce sahip olarak enerji ihtiyacımızın yüzde 10'nun nükleer reaktörlerden karşılanmasının hedeflendiğini'' kaydetti. 
     Nükleer Enerji programına ''Nükleer teknoloji ve enerji geliştirme projesi'' adı verilmesine de açıklık getiren Çakıroğlu, ''2015 yılından itibaren kendi teknolojimizle reaktör kurabileceğiz. Teknolojiye hakim olmak hedefimiz'' dedi. 
     Nükleer enerjiye sahip olmanın ''pahalı bir yatırım olduğunu'' anımsatan Çakıroğlu, ''Bu yüzden de nükleer enerjiye geçerken, yap, işlet, devret seçeneğinin de dikkate alındığını, bazı teşviklerin düşünüldüğünü'' bildirdi. Çakıroğlu, ''Yap, işlet, devret sistemine talip çıkmazsa kendi kaynaklarımızla sahip olmayı düşünüyoruz'' diye konuştu, 
     
     'NÜKLEER ATIK, ARTIK SORUN DEĞİL' 
     Dünyada nükleer enerjiye karşı çıkan çevreci sivil toplum örgütlerinin de artık gerçekleri anlamaya başladığını ifade eden Çakıroğlu, ''Nükleer atıkların da artık sorun olmadığını, atıkların 50 ila 60 yıl süreyle reaktörde kalabildiğini'' söyledi. 
     
     TAEK 50 YAŞINDA 
     TAEK'İN 2006 yılında 50. kuruluş yıldönümünü kutlayacağını anımsatan Çakıroğlu, Viyana'da yaptığı temaslar sırasında UAEK Başkanı Muhammedi El Baradei de TAEK'in 50. yıl törenlerine davet ettiğini bildirdi. 
     El Baradei'nin, TAEK'in 2006 yılı Mayıs ayındaki 50. yılı kutlamalarına katılacağını belirten Çakıroğlu, UAEK ile de bundan sonra daha büyük projeler düzeyinde işbirliği geliştireceklerini ve Türkiye'de bölgesel bir eğitim merkezi kuracaklarını kaydetti. 
     
</TEXT>
</DOC>
