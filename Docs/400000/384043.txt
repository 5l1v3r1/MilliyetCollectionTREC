<DOC>
<DOCNO> 384043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/05/guncel/agun.html </URL>
<DATE> 2005/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seçkin çizginin tek temsilcisi' 
</HEADLINE>
<TEXT>


İngiliz şirketi Superbrands, Milliyet için, "Seçkin gazete çizgisinin Türkiye'deki tek temsilcisi. Milliyet'in marka değerinin en önemli unsuru güven" ifadelerini kullandı 

EKONOMİ SERVİSİ 

48 ülkede faaliyet gösteren İngiliz şirketi Superbrands International, Türkiye'nin "süper markaları"nı önceki gece Esma Sultan'da düzenlenen bir davetle kamuoyuna açıkladı. 
Bu yıl ilk kez gerçekleştirilen organizasyon sonucunda, seçici kurulun 2005 yılı değerlendirmelerine göre belirlenen 81 "süper marka" Superbrands'ın uluslararası ağı aracılığıyla tüm dünyaya duyuruluyor. Aralarında Milliyet gazetesinin de bulunduğu markaların öykülerini içeren bir de kitap basıldı. Finans, inşaat malzemeleri, gıda, tekstil, eğitim, turizm ve servis sektörlerinden seçilen Akbank, Arçelik, Beymen, Ford Otosan, Divan, Eti, Hillside, Koç Üniversitesi, Kavaklıdere, Soyak, Omo gibi markaların yer aldığı 'süper ligin' medya markaları ise Hürriyet, Milliyet, Sabah, Kanal D ve NTV oldu. 

Sosyal sorumluluk 
'Süpermarkalar Türkiye 2005' seçici kurulunda Doğan Holding'den Mehmet Ali Yalçındağ, Milliyet'ten Güneri Cıvaoğlu, Doğuş Holding'den Aclan Acar, Sabancı Holding'den Ahter Kutadgu ve Haluk Dinçer, Koç Holding'den Aka Gündüz Özdemir, Hürriyet'ten Ali Atıf Bir, Boyner Holding'den Cem Boyner, Oyak Renault'dan Ertan Etike, Sabah'tan Hıncal Uluç, Medina Turgul'dan Jeffi Medina, Lowe İstanbul'dan Nesteren Davutoğlu, Metro Group'tan Nurdan Tümbek Tekeoğlu, TGSD Eurotex'ten Umut Oran yer aldı. 
Markaların tanıtıldığı kitapta 3 Mayıs 1950'de yayın hayatına başlayan Milliyet'in, sosyal sorumluluk projelerine de yer verildi. 1958 yılında başlayan 'Çanakkale Anıtı' kampanyasını, 'Varto Depremzedelerine Yardım', 'Gediz Depremi Evleri', 'Köy Okullarına Yardım' projelerinin takip ettiği belirtildi. Aynı kitapta 1996 yılında yolsuzlukla mücadele alanında toplumsal seferberlik oluşturmak üzere 'Temiz Toplum', 2005 yılında da 'Baba Beni Okula Gönder' kampanyalarının başlatıldığı vurgulandı. 

18 uluslararası ödül 
Milliyet mensubu gazetecilerin bugüne kadar aldıkları ödülün 1000 adedi geçtiğinin ifade edildiği tanıtım yazısında, kurum olarak da Milliyet'in 18'i uluslararası olmak üzere toplam 250'den fazla ödül aldığı belirtildi. 
Türkiye'de ilk kez "eğitim", "ekonomi", "dış haberler" ve "mizah" sayfalarını başlatan ve spora ayırdığı geniş sayfalar ile bu alanda "ekol" oluşturduğu vurgulanan kitapta, Milliyet ile ilgili ayrıca şu ifadelere yer verildi 
"Seçkin gazete çizgisinin Türkiye'deki tek temsilcisi. Meslek ilkelerine, dürüst ve objektif gazeteciliğe olan kuvvetli taahhüdünün yarattığı güven Milliyet'in marka değerinin en önemli sacayağını oluşturuyor. Basın İzleyici Araştırma Kurulu'nun BİAK verileri, okurların en çok zaman ayırdığı gazetenin yine Milliyet olduğunu gösteriyor." 


</TEXT>
</DOC>
