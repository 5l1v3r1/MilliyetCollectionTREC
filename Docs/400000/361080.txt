<DOC>
<DOCNO> 361080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/14/son/sonspo03.html </URL>
<DATE> 2005/07/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Carew'e kanser testi 
</HEADLINE>
<TEXT>

     Geçen sezon ayağındaki nasır yüzünden forma giymeyerek şimşekleri üzerine çeken Carew'in kanser testi yaptırdığı ortaya çıktı. 
     
     Ceza ve protesto 
     7.2 Milyon Euro karşılığında Olympique Lyon’a gönderilen John Carew’in geçtiğimiz sezonun ikinci yarısında çok kötü günler geçirdiği ortaya çıktı. Norveçli, ayağındaki nasır yüzünden forma giymek istememiş ve bu nedenle de büyük tepki almıştı. Rıza Çalımbay ise oynatmaması kesin olmasına karşın Carew’i ceza olsun diye Ankara’ya götürmüş, siyahi oyuncu da kaldıkları otelin kuaföründe saçlarını kazıtarak hocasını protesto etmişti. 
     
     Bunalıma girmiş 
     Ankaraspor karşılaşması sonrasında İstanbul’a döner dönmez hastaneye koşan Carew’in hemen cilt kanseri şüphesi nedeniyle ayağındaki nasırdan parça aldırdığı ve testler yaptırdığı öğrenildi. Testlerin sonuçları çıkıncaya kadar bunalıma giren Norveçli yıldızın, antrenmanlara da katılmayarak düzkoşu yapmakla yetindiği bildirildi. Temiz sonucu aldıktan sonra rahatlayan Carew’in daha sonra performansı da yüzde 100 artmıştı. 
     
</TEXT>
</DOC>
