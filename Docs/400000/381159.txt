<DOC>
<DOCNO> 381159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/24/son/soneko10.html </URL>
<DATE> 2005/09/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İTO'dan Çin'e karşı tekstilde Akdeniz seddi... 
</HEADLINE>
<TEXT>

     İstanbul Ticaret Odası İTO , Medi-Tex 2005 Tekstil İşbirliği Günleri ile 12 ülkenin tekstil ve tekstil yan sanayi kuruluşlarını bir araya getirecek. 
     İTO'nun Akdeniz Ticaret ve Sanayi Odaları Birliği ASCAME ile ortaklaşa düzenlediği organizasyona, Akdeniz ülkelerinin yanı sıra ABD ve Fildişi Sahili Cumhuriyeti'nin de aralarında bulunduğu 12 ülke katılacak. 
     27-28 Eylül 2005 tarihlerinde düzenlenecek olan Medi-Tex 2005 Tekstil İşbirliği Günleri ile Akdeniz ülkeleri firmaları arasında uluslararası işbirliğinin geliştirilmesi, güncel pazar bilgilerine ulaşılması, Akdeniz tekstil sanayinin rekabet gücünün artırılması ve yeni ticari bağlantılar kurulması hedefleniyor. 
     İşbirliği günleri kapsamında ASCAME ülkeleri firmalarının sadece birbirleriyle değil Avrupa, Asya, Ortadoğu, Rusya, Türk cumhuriyetlerinden gelen firma temsilcileri ile de buluşmaları sağlanacak. 
     12 ülkeden 83 işadamının katılmasının beklendiği işbirliği günlerinde firma yetkilileriyle görüşme yapmak için 200 civarında Türk firması başvuru yaptı. 2 gün süresince her Türk firmasının en az 7 firmayla ikili görüşme yapması bekleniyor. 
     Almanya, ABD, Fas, İtalya, Fransa, Hırvatistan, Sırbistan, Fildişi Sahili Cumhuriyeti, Bosna-Hersek, İspanya, Tunus ve Libya'nın katılacağı Medi-Tex'de, hammadde, yarı mamul, tekstil aksesuarları, tekstil yan sanayi ile marka ve moda üretimi konuları görüşülecek. 
     
     ''MEDI-TEX İLE SİNERJİ YARATMAYI HEDEFLİYORUZ'' 
     İTO Başkanı Murat Yalçıntaş, Türk tekstil sektörünün, güçlü konumuyla artık dünya pazarına yön verme zamanının geldiğini vurguladı. 
     Yalçıntaş, son dönemlerde sektörün Çin'den gelen ucuz ürün baskısı altında bulunduğuna ve Avrupa'dan kaliteli marka ürünler geldiğine değinerek, şunları kaydetti 
     ''Artık marka yaratmak zorundayız. Oysa Akdeniz ülkelerine baktığımızda bizim onların, onların da bizim eksiklerimizi tamamlayarak birlikte daha rahat rekabet edebileceğimizi görüyoruz. Medi-Tex ile artık marka yaratmak ve dünya pazarlarında hakim konuma gelmek için Akdeniz ülkeleri ile sinerji yaratmayı hedefliyoruz. Artık dünya pazarlarında tek başına rekabet etmek mümkün değil.'' Murat Yalçıntaş, Akdeniz'i, artan küresel rekabet karşısında ticaret merkezi haline getirmeyi amaçladıklarını belirterek, ''İTO olarak bu girişimimiz eminim ki Avrupa-Akdeniz Ticaret Sahası'nın oluşturulması vizyonuna büyük katkı sağlayacaktır'' dedi. 
     İTO'nun Ticaret Komisyonu Başkanlığını yaptığı ASCAME, Akdeniz'de kıyısı olan ülkeler arasındaki ekonomik ve sosyal işbirliğini geliştirmek amacıyla 1 Ekim 1982'de Barcelona'da kuruldu. İTO'nun 1993'te üye olduğu ASCAME'de 19 ülkeden 160 oda temsil ediliyor. 
     Medi-Tex 2005 Tekstil İşbirliği Günleri'nin açılışına ASCAME Başkanı Jilani Benm'Barek de katılacak. 
     
</TEXT>
</DOC>
