<DOC>
<DOCNO> 384640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/07/guncel/gun01.html </URL>
<DATE> 2005/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt siyasetine terör gölgesi 
</HEADLINE>
<TEXT>


YASEMİN ÇONGAR Washington 

Washington Post gazetesi, Başbakan Recep Tayyip Erdoğan'ın Kürt sorununa "daha fazla demokrasi" ile çözüm getirme yönündeki sözlerine rağmen Güneydoğu'daki Kürt politikacıların kendilerini PKK'yla Abdullah Öcalan'ın siyasi etkisinden kurtaramadıklarını yazdı. 
Karl Vick imzasını taşıyan "Diyarbakır" mahreçli haberde "Türk başbakanının dramatik açılımına ve Kürt azınlığının on binlerce kişinin ölümüne yol açan iç savaştan yorgun düşmüş olmasına karşın, Kürt siyaseti h l , uzlaşmadan ziyade çatışmayı bilen adamların denetiminde" ifadeleri dikkat çekti. 
Eski DEP Milletvekili Selim Sadak'ın "Öcalan'ı referans yapmayan" bir Kürt partisi kurmanın "insanın kulağını tersten göstermesi" gibi "çok zor" olacağını söylediğini yazan gazete, Güneydoğu Sanayici ve İşadamları Derneği Başkanı Şah İsmail Bediroğlu'nun, PKK'yı kastederek, "Bu bölgede bir yanda belli bir örgüt, bir yanda devlet var. Daha hoşgörülü saydığımız insanların seslerini yükseltme şansı olmadı" sözlerine de yer verdi. 
Haberde ayrıca, Diyarbakır Belediye Başkanı Osman Baydemir'in danışmanlarından Mahmut Şimşek'in, bölgede Öcalan'a sadece sempati değil, kandaşlık duyan birçok kişi bulunduğu şeklindeki açıklaması ile PKK üyesi olma suçundan 9 yıl cezaevinde kalan Cihan Derya adlı kişinin, "AB sürecini, PKK ve Öcalan gerçeğini ink r edip onları Kürt sorunundan ayırmak için kullanıyorlar. Kürt sorunu, PKK'dan ve Öcalan'dan ayrılamaz" sözleri de yer aldı. 


</TEXT>
</DOC>
