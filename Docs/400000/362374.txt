<DOC>
<DOCNO> 362374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sondun46.html </URL>
<DATE> 2005/07/19/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Etiyopya Başbakanı ilk Afrika ödülünü alacak... 
</HEADLINE>
<TEXT>

     Etiyopya Başbakanı Meles Zenawi Afrika’da açlık ve yoksullukla mücadeleye katkıda bulunanlara verilecek olan "Yara Ödülü"nü kazanan ilk kişi oldu. 
     Merkezi Oslo’da olan Yara International ASA adlı tarım şirketi tarafından bu yıl kurulan 200 bin dolarlık Yara Ödülü, Afrika’da sürdürülebilir projelerle açlık ve yoksulluğun azalmasına katkıda bulunan kişi ya da kuruluşlara verilecek. 
     Ödül komitesinden yapılan açıklamada, Etiyopya Başbakanı Zenawi’nin "sağlıklı gıda ve beslenmenin gelişmesine, aynı zamanda çevreyi de koruyacak biçimde katkıda bulunması nedeniyle" ödüle layık görülen ilk kişi olduğu belirtildi. 
     Açıklamada ayrıca Zenawi’nin Etiyopya’da siyaseti de değiştirdiği, ülkenin kalkınma stratejilerinde kır yoksullarına öncelik verdiği kaydedildi. 
     Komite dünyanın en yoksul ülkelerinden biri olan Etiyopya’nın, 1998 ve 2001’deki ağır kıtlıklara rağmen gıda üretimini ikiye 
     katladığını ve Gayrı Safi Milli Hasıla’da yıllık yüzde 5.8’lik bir büyüme sağladığını belirtti. Ödül BM Genel Sekreteri Kofi Annan’ın ekonomi baş danışmanı Jeffrey Sachs tarafından Norveç’in başkenti Oslo’da 3 Eylül’de düzenlenecek bir törenle Zenawi’ye verilecek. 
     
</TEXT>
</DOC>
