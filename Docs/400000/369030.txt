<DOC>
<DOCNO> 369030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/11/son/sontur07.html </URL>
<DATE> 2005/08/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kapıkule Sınır Kapısı'ndan araç girişi başladı 
</HEADLINE>
<TEXT>

     Edirne Valisi Nusret Miroğlu, Kapıkule Sınır Kapısı’ndan saat 23.00’den itibaren araç girişinin başladığını bildirdi. 
     Miroğlu, A.A muhabirine yaptığı açıklamada, Meriç Nehri’ndeki su taşkınından dolayı Bulgaristan’ın Kapitan Andreova Sınır Kapısı’ndan çıkıştaki karayolunun su altında kalması nedeniyle 01.00’den itibaren Kapıkule Sınır Kapısı’ndan araç girişine izin verilmediğini söyledi. 
     Bulgaristan tarafı ile yapılan görüşmeler ve çalışmalar sonucu saat 23.00’den itibaren küçük araç girişine başlandığını ifade eden Miroğlu, şunları kaydetti 
     "Şu an tek sıkıntımız, Meriç Nehri’ndeki suyun debisine dayanamayarak yırtılan seddede yapılan çalışmalarımızdır. DSİ ekipleri çevre illerden gelen takviyelerle birlikte güç koşullar altında sabaha kadar yırtılan seddenin onarımına ilişkin çalışmaları sürdürecek. 
     Seddenin yırtılması dolayısıyla arazide 5-6 bin dekar alanı su bastı. Kapıkule Sınır Kapısı’nda 1 kilometre kadar tır kuyruğu bulunuyor. Hamzabeyli Sınır Kapısı’nda da 2 kilometre kadar araç kuyruğumuz mevcut." 
     
</TEXT>
</DOC>
