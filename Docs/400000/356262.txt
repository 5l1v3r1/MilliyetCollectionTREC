<DOC>
<DOCNO> 356262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/28/son/sonsiy17.html </URL>
<DATE> 2005/06/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hükümet, kamu işçileri için zam teklifini Türk-İş'e illeti 
</HEADLINE>
<TEXT>

     Hükümetin, kamu işçilerine birinci altı ay için yüzde 5, ikinci altı ay için yüzde 4, üçüncü ve dördüncü altı aylar için ise yüzde 3’er zam önerdiği öğrenildi. 
     Kamu kesimi toplu iş sözleşmeleri çerçevesinde, Türk-İş yöneticileri, Devlet Bakanı ve Başbakan Yardımcısı Mehmet Ali Şahin ile üçüncü kez bir araya geldi. 
     Başbakanlık Merkez Bina’da basına kapalı gerçekleşen görüşme, yaklaşık 2 saat sürdü. 
     Türk-İş Genel Başkanı Salih Kılıç, görüşmenin ardından gazetecilere yaptığı açıklamada, ücretler ve idari maddeler konusunda istenen noktanın yakalanamadığını söyledi. 
     Kılıç, tarafların yarın saat 09.00’da tekrar bir araya geleceklerini bildirdi. 
     Salih Kılıç, kendilerinin, hükümetin bugün getirdiği öneriyi değerlendireceğini, Devlet Bakanı ve Başbakan Yardımcısı Şahin’in de Maliye Bakanlığı ve Hazine Müsteşarlığı temsilcileriyle süreci ele alacağını söyledi. 
     Kılıç, görüşmede esnek çalışma ve özelleştirme konularının gündeme gelip gelmediğinin sorulması üzerine, bu konulara, ücretler ve sosyal haklarda anlaşma sağlandıktan sonra geçileceğini kaydetti. 
     Öte yandan hükümetin, bugünkü görüşmede kamu işçilerine birinci altı ay için yüzde 5, ikinci altı ay için yüzde 4, üçüncü ve dördüncü altı aylar için yüzde 3’er zam önerdiği öğrenildi. 
     Bir önceki görüşmede hükümet, birinci ve ikinci altı aylar için yüzde 4’er, üçüncü ve dördüncü altı aylar için ise toplam yüzde 5 zam önermişti. 
     Toplu iş sözleşmesi, kamudaki 169 işletmede çalışan yaklaşık 371 bin işçiyi ilgilendiriyor. 
     
</TEXT>
</DOC>
