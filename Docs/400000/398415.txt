<DOC>
<DOCNO> 398415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/soneko18.html </URL>
<DATE> 2005/11/27/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Ankara-Konya hızlı trenine bir adım daha 
</HEADLINE>
<TEXT>

     Trenle 10 saat 15 dakika, kara ulaşımı ile yaklaşık 3 saat süren Ankara-Konya arasındaki ulaşımı zaman olarak kısaltacak Hızlı Tren Projesi yapım programı belirlendi. 
     Programa göre, nüfus, tarım ve sanayi açısından Türkiye'nin büyük kentleri arasında yer alan Konya- Ankara arasında inşaası planlanan hızlı tren güzergahı ile ilgili alt ve üst yapı çalışmalarının 2006 yılında tamamlanması hedeflendi. 
     Proje ve mühendislik çalışmalarına 1 Ocak 2005 tarihinde başlanan Ankara-Konya hızlı tren güzergahı ile ilgili alt yapı çalışmaları iki aşama halinde gerçekleştirilecek. Altyapı çalışmalarına ilişkin ihaleler 14-15 Aralık 2005 tarihlerinde yapılacak. 
     Yer teslimini müteakip altyapı inşaatı süresi 10 ay olacak. İnşaatın başlamasından 3 ay sonra üstyapı ihaleleri gerçekleştirilecek. Üstyapı çalışmalarına, önümüzdeki yıl içinde başlanması planlanırken projenin bir bütün olarak en geç 3 yıl içinde tamamlanması öngörülüyor. 
     Konya'nın Türkiye'nin en büyük üç kentine İstanbul, Ankara, İzmir daha kısa zamanda ulaşımını sağlayacak hızlı demiryolu ile söz konusu illerle demiryolu ulaşımı büyük ölçüde kısalacak. 
     Programa göre, Ankara-Konya ve Ankara-İstanbul Hızlı Tren Projelerinin tamamlanmasından sonra,Ankara-Konya arasındaki 10 saat 30 dakikalık seyahat süresi 1 saat 15 dakikaya, İstanbul-Konya arasındaki 12 saat 25 dakikalık seyahat süresi ise 3 saat 30 dakikaya inecek. 
     
</TEXT>
</DOC>
