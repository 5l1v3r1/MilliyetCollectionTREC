<DOC>
<DOCNO> 398339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/spor/ygokce.html </URL>
<DATE> 2005/11/27/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Aferin onlara 
</HEADLINE>
<TEXT>



Beşiktaşlı futbolcuları her şeye rağmen kutlamak gerek. Sivasspor gibi bir ev sahibi takım karşısında daha baştan yenik düşmelerine, 24. dakikada 10 kişi kalmalarına rağmen maçı kazanmayı bildiler. 11 kişi 1-0 yenik başlayıp, 9 kişi ile 3-1 deplasman galibiyeti elde etmek her şeye rağmen başarıdır. 
Tigana'nın eldeki sağlamlardan oluşturduğu kadro savunma disiplinini ön planda tutup, hücumu da usta ayaklarla organize etme çabasındaydı. Ancak bu oyunun önemli arızası Beşiktaş'ta hücum oyuncularının topu bir türlü ayaklarında tutmaması... Siyah-beyazlı takım Carew'in gollerini değil ama en azından bu topa sahip olup ayağında tutma özelliğini her halde hasretle arıyordur. Tümer atağı olgunlaştırmak adına gereksiz driplingler yaparken topu kaybediyor. İbrahim Akın topla buluştuğunda ilk ikili mücadeleyi yere yatarak tamamlıyor. Ailton dün şut atmanın dışında oyuna da katılmayı düşündü bir süre. Ama beceremedi... Sivaslı rakibine yaptığı gaddarca hareketi hem kınıyorum, hem de merak ediyorum... Acaba erkenden tatile mi çıkmak istedi, Tigana'yla geçinmeye gönlü olmadığını mı gösterdi, bilemeyiz Koray'ın gördüğü kırmızı kart için Demirlek'in herhalde doğru bir karar verdiğini düşünüyorum. Dünkü hakem Beşiktaş'la daha önce yaşadığı maceraların aksine dürüstçe görevini yaptı. 
Beşiktaş'ta Ali Tandoğan, Koray, Okan, İbrahim Akın ve zaman zaman gerçek kimliğine dönen Tümer başarıydı. Savunma kontrollü ve disiplinli oynadı. Cordoba skor 2-1'deyken Sivasspor'un anormal baskısına başarı ile direndi. Sivasspor taşıdığı bütün kalitelere rağmen tecrübesiz bir takım. Özellikle büyüklere karşı tutunamıyorlar. Yine de ligimizin böyle canla-başla oynayan, kazanmak için çaba gösteren takımlara ihtiyacı var. Anderson biraz formda olsaydı Sivas kanatlardan taşıdığı topların ödülünü puanla alabilirdi. 



</TEXT>
</DOC>
