<DOC>
<DOCNO> 371889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/sonsiy14.html </URL>
<DATE> 2005/08/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
ANAP'a geçen Balandı'dan 'Kubi' benzetmesine tepki 
</HEADLINE>
<TEXT>

     Afyonkarahisar Milletvekili Reyhan Balandı, Anavatan Partisi'ne Türkiye'nin ihtiyaç duyduğu alternatifin ve gerçek bir muhalefetin ortaya çıkmasına katkıda sunmayı arzuladığı için katıldığını bildirdi. 
     Balandı, bugün yaptığı yazılı açıklamada, bir gazetede yer alan ''Gitti Kubi geldi Reyhan'' başlıklı haberin gerçeği yansıtmadığı bir tarafa, isminin bir başkasıyla özdeşleştiriyor olmasının, kişilik haklarına düpedüz hakaret niteliği taşıdığını ifade etti. 
     Daha önce mensubu olduğu AK Parti ve DYP'den ayrılış nedeninin tamamen prensipleriyle ilgili olduğunu kaydeden Balandı, özetle şöyle devam etti 
     ''Anavatan Partisi'ne Türkiye'nin ihtiyaç duyduğu alternatifin ve gerçek bir muhalefetin ortaya çıkmasına katkı sunmayı arzuladığım için katıldım. Hiçbir engelin beni bu kararımdan döndürmeyeceğini kamuoyunun bilgisine sunmaktan gurur duyduğumu açık yüreklilikle ifade ediyorum. 
     Türkiye için gerçek bir siyasi alternatifin yaratılabilmesi için arayış içinde olmayı ahlaki bir görev saydım ve bunun halka karşı bir sorumluluk olduğunu düşündüm. Bu konuda asla yanılmadığımı biliyorum. Sorgulanması gereken benim bu onurlu tutum ve kararlarım değil, iktidara yaranmak uğruna sergilenen tutum ve davranışlardır.'' 
     
</TEXT>
</DOC>
