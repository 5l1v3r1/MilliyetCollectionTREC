<DOC>
<DOCNO> 379850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/20/spor/yguven.html </URL>
<DATE> 2005/09/20/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
İkramiyesiz tahmin 
</HEADLINE>
<TEXT>


İİddaa oynamak için "olmazsa olmazların" başında gelen Milliyet Taktik ekini açıp okuyanlar, benim "Türk Futbolu'nun yakın geleceği" hakkındaki derin endişelerimi belki de okumadan geçecekler. 
Çünkü "1'e 100 kazanç" falan yok söylediklerimde. 
Yazının yarı skoru ile ikinci bölümdeki vurguyu doğru tahmin edenlere de ödül veremiyorum. 
Sadece uç uca ilmiklediğim minik olaylardan "gelecek" tahmini yapıyorum bu bölümde. Kahve falı gibi ama telveye bakmıyorum. Telveyi oluşturan zerreleri büyülteçliyorum, birleştiriyorum. 
"Geç bunları" diyebilirsiniz .. 
Ben de buna güveniyorum. 
Diliyorum karambole gelir de fazla endişelendirmez milleti 

Mesela şu derbideki "kahraman Fenerbahçeliler"... "Tebdil-i kıyafet" İnönü Stadı'na girdiler ve bir anda "meskene tecavüz" haline getirdiler büyük esprilerini 
Şahaneydi... 
Her türlü kuralın ırzına geçtiler aleni şekilde. Ben videodan izledim... Gamze Özçelik'in maceraları yerine. 
Devlet otoritesini komik duruma düşürdüler. Sinirleri gerdiler. 
Gelecek derbilerin huzursuz geçmesi için ellerinden geleni artlarına koymadılar. 
Bohçalanıp adliyelik oldular doğal olarak. 
Objektifleri kendilerine döndürdüler ya yeter onlara. 
En kahraman onlar. 

Oysa şu sıralar çok centilmen olmak zorunda Fenerbahçeliler... 
Çünkü çok iyi durumdalar. 
Kıskanılıyorlar. 
Hatta nefret edenler bile var. 
Bakın size üstü kapalı bir anektod anlatayım. Çünkü sayın Özhan Canaydın'a söz verdim sohbet konuşması olsun diye. 
Beşiktaş'a saha kapatma cezası verildiğinde de iptal edildiğinde de siz Galatasaray'dan bir yorum duydunuz mu 
Herkes konuştu Galatasaray sustu. 
Düşünün Galatasaray'ın şampiyonluktaki rakiplerinden biri de Beşiktaş... Sahası kapatılıyor, sonra vazgeçiliyor, çıt yok rakibinden. 
Bu davranışının Beşiktaş tarafından ne düzeyde taktirle karşılandığı ve ne düzeyde tebriklerle şükranlara mashar olduğunu ise anlatmayacağım. Sözüm var. 

Neden Bunun temellerinde Fenerbahçe'ye karşı dayanışma yatıyor. 
Mecburlar bu dayanışmaya Çünkü Fenerbahçe aldı başını gidiyor. Parası, stadı, imkanlarıyla tutulamayacak düzeye erişiyor. 
Davranışlarıyla da sempatik olsa, her futbolsever gibi her takımsever de gurur duyacak onun bu çıkışıyla. Sonuçta Türk Futbolu'nda yükselen bir değer değil mi 
Ama yönetiminden taraftarına kadar "servetini fakirlerin gözüne sokan" zengin görüntüsünde Fenerbahçe. "Federasyonu yönlendiriyorsunuz" iftiralarını bile benimsiyorlar sadece üstünlük hislerini tatmin etmek için iftira mı acaba . 
Taraftarı kuralları çiğniyor zevk için. Kural doğrudur, yanlıştır. Ama var ya 
Üst üste eklenen bu telve zerreleri sonunda ortaya bir tablo çıkarıyor ki "yürek kabartıyor" açıkçası. 
Fenerbahçe'nin diğer kulüplerle arasındaki fark açıldıkça, o boşluğa nefret dolduruluyor hızla. Bu lanetli duygu, sorumsuz yorumcuların dilinde reytinge dönerken toplumun her kesimine siniyor adım adım. 
Stadlardaki devlet otoritesi de sarsılınca, durum berbat velhasıl. 
Üç vakitte hepimize "devlet kapısında bir sorun" görünüyor. 

Çalımbay gider mi 

Cumartesi günü Ritz Otel'de Beşiktaş Divan Kurulu toplantısı vardı. Kurul üyeleri, genel görüşmeler dışında küçük gruplar halinde kendi aralarında da bir çözüm bulmaya çalışıyorlardı Beşiktaş'ın vahim durumuna. 
Etrafta gazeteciler yokken tartışmalar çok daha açık sözlü oluyordu. Gazeteci yoktu ama, gazetecilerin dostları yan koltuklardaydı. Mesela benim. 
İşte o aktardı. Beşiktaş Divan Kurulu üyelerine göre takımın bir türlü istenen düzeye gelememe nedeni futbolculardı. 
Yürekten oynamıyorlardı onlar. En başta, yeni transferler benimsememişti takımı. Sonra kıdemli Beşiktaşlılar... Sanki, Rıza Çalımbay'ın gitmesi için anlamsız bir provokasyon içindeydiler. 
Evet... Beşiktaş'ın en yüksek senatosu "ilk sorumlu" olarak futbolcuları bulmuştu. Teşhis korkutucuydu. 
Neden yazdım bunu .. 
Diyorlar ki, Malmö maçında olası bir hayal kırıklığı yaşanırsa Rıza Hoca gidecek .. 
Hiç sanmıyorum. Tam tersine Rıza Hoca'nın eli güçlenecek. Talebeleri üzerindeki otoritesi artacak. Hiç istemese de "müstebid" bir teknik direktör haline gelecek sayın Çalımbay. 
Çünkü fatura futbolculara kesilecek. 
Bu "en derin" Beşiktaşlılar'ın yorumu. Bana sorarasanız sonuna kadar doğru .. 
Futbol denilen "kazanç-görev- sorumluluk" dengeleri bozuk meslekte, güler yüz tatlı dil bir yere kadar... 
Kendi kendilerini yönetemeyen futbolcular maalesef sert bir şekilde yönetilmek istiyorlar. Yönetim konusunda antrenmansız hocalara karşı düşük verimli oluyorlar. Türkiye'deki hangi iş kolunda bunun aksi var zaten. Hatta Dünya'da... Bir tek Japonya dışında... 

Tromso'yu bir de benden okuyun 

Değerli meslektaşlarım çok güzel anlattılar Tromso'yu... Hatta Norveç'e gelmeyenler bile ne havasını bıraktılar, ne sahasını... 
Elimi yavaş tutunca, bana kıyıda köşede unutulmuşlar kaldı. 
Olsun, yedi bin kilometre yol kat etmişim, ben de anlatacağım. 
Ve Tromso'da sayın Özhan Canaydın'ın makam şöförlüğünü kulübün eski başkanının yaptığından başlayacağım. Tromso polis müdürü de stattan sorumlu yöneticiydi. Herkesin birkaç işi vardı bu kutup bölgesinde. 
Yanlış anlamayın "ihtiyaçtan" değil. Adam azlığından. 
"İhtiyaç" meselesine gelince, adamlar Kuzey Denizi'nden çıkardıkları petrolün parasını bile harcayacak yer bulamayıp da biriktiriyorlar gelecek nesiller için. Tek cimrilikleri ise futbola. O kadar para, imkan... Nasıl öylesine perişan bırakıyorlar sahayı anlamak çok zor. 
Bizde açlıktan ölenler henüz başlamadı ama, bedava bayat ekmek için insanlar birbirini ezerken dünyanın en müthiş stadları yapılıyor, projeleri hazırlanıyor. 
Şu zavallı Norveçlilere biraz futbol sevgisi aşılayalım 


Neyse konumuz Tromso ya Hüseyin'e gelelim... 
Hüseyin Kortay Bingöllü bir genç adam. 34 yaşında. Marketi ve pizza salonu var Tromso'da. Yanında çalışanlar ise Iraklı. Zengin Norveçlileri çalıştıracak değil ya. 
İşte Hüseyin kardeşimiz ki, Tromso'ya hicreti siyasi değil ekonomik ve hissi nedenlerdendir , basmış 500 Euro'yu Digitürk'e abone olmuş. Kutuplardan izliyor Süper Ligimizi. 
Bugüne kadar rastladığım "her spor programını seven" ilk insan Hüseyin. Hiçbirini ayırt etmiyor. Aziz Üstel ile Ömer Çavuşoğlu'nu bile taktir ediyor. 
Hani Allah eksikliğini göstermesin derler ya öyle uzak diyarlarda, kışta kıyamette kalınca insan "sap"ına da muhtaç oluyor memleketinin "saman"ına da demek ki. 
Tromso'dan nerelere geldik 
Geldik çünkü mecburiyetten Aksi halde Tromso'nun hikayesi üç cümlede bitiyor 
"Beyaz ayılara" hayran bu kentin insanı, o hayvanları öldürüp içini samanla dolduruyor aşırı sevgiden. 
Parayı koyacak yer bulamayıp yer altına örümcek ağı gibi yol yapıyor. 
Ve gemi çapasına bile takılıp gelen balık bolluğunda, balığın porsiyonunu 70 Euro'ya yiyor. 
Ne sonuç çıkar paradokslardan 
UEFA'da tur kesinlikle Galatasaray'ın... Ya da bana öyle geliyor. 
Bir yanda Tromso'nun mantıksız zenginliği, bir yanda Digitürk'ün spor programları... Allah Hüseyin'e sabırlar versin. 



</TEXT>
</DOC>
