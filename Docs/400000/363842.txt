<DOC>
<DOCNO> 363842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/24/son/sondun14.html </URL>
<DATE> 2005/07/24/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Irak'ta anayasanın yazımı bitecek 
</HEADLINE>
<TEXT>

     Irak Dışişleri Bakanı Hoşyar Zebari, yeni anayasanın yazımının, Sünnilerin ülkedeki süreci boykot etmeyi sürdürmesi halinde bile bitirileceğini söyledi. 
     Zebari, Ürdün'ün başkenti Amman'da Reuters ajansına açıklamasında, Irak'ta seçimlerin de yıl sonundan önce yapılacağını belirterek, ''Bahane bulmadan sürece katılmak Sünnilerin çıkarınadır'' dedi. 
     Amman'da üst düzey Iraklı diplomatların katıldığı bir toplantıya başkanlık eden Zebari, Sünnilerin sürece katılmamaları halinde anayasanın onların beklenti ve isteklerini yansıtmayacağını, ancak sürecin durmayacağını kaydetti. 
     Irak Dışişleri Bakanı Hoşyar Zebari, ''Bir takvim var ve Irak, BM kararları uyarınca uluslararası taahhütlerini yerine getirmek zorundadır'' diye konuştu. 
     
     ALLAVİ 

     Bu arada, Irak'ın eski Başbakanı İyad Allavi'nin liderliğindeki grup, süreci boykot eden Sünnilere destek vermek amacıyla Irak anayasa yazım komisyonundan ayrılma tehdidinde bulundu. 
     Allavi'nin 8 üyeli grubunun sözcüsü ve komisyon üyesi Adnan El Cenabi, Sünnilerin üyeliklerini askıya almaları konusunun ele alınış biçimini eleştirerek, Sünni üyelerin taleplerinin incelenmesi ve anayasa yazım sürecine katılımlarının sağlanması gerektiğini kaydetti. 
     El Cenabi, komisyon başkanı Şeyh Humam Hammudi'nin taslağın birkaç gün içinde hazır olacağına yönelik açıklamasına ilişkin olarak da söz konusu taslak hakkında görüş alışverişinde bulunulmadığını söyledi ve ''Bunu kimin yazdığını ve nasıl yazdığını bilmiyorum'' dedi. 
     Irak'ta meclis onayı için ağustos ayının 15'ine kadar süresi bulunan yeni anayasayı hazırlayan komisyonun Sünni Arap üyeleri Micbil İsa ile kurul danışmanı Damin Hüseyin El Ubeydi'nin salı günü öldürülmesi üzerine, Sünni üyeler çalışmalardan çekilmişti. 
     Sünniler, komisyona geri dönmek için, komisyon üyesi Sünnilerin öldürülmesiyle ilgili uluslararası soruşturma açılması, komisyon üyelerinin güvenlik önlemlerinin artırılması ve federalizm ile ilgili maddelerin yeniden gözden geçirilmesi gibi şartlar öne sürmüştü. 
     
</TEXT>
</DOC>
