<DOC>
<DOCNO> 375454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/04/ekonomi/aeko.html </URL>
<DATE> 2005/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'TÜSİAD siyasetten uzaklaşıyor' 
</HEADLINE>
<TEXT>


Sabancı Holding Yönetim Kurulu Üyeliği'ne getirilen Can Paker, TÜSİAD'ın Türkiye'nin özel ve ekonomik problemlerinde yoğunlaştığını ve 'siyasi taraflardan uzaklaştığını' söyledi 

Eylem Türk 

Geçen hafta Sabancı Holding Yönetim Kurulu Üyeliği'ne getirilen Can Paker, Haysiyet Divanı Başkanı olduğu TÜSİAD'la ilgili olarak, "TÜSİAD Türkiye'nin özel ve ekonomiye yönelik problemlerine daha fazla ağırlık vermeye başladı, siyasi taraflardan uzaklaştı" değerlendirmesinde bulundu. 
Büyük firmalarda üst düzey yöneticilik dışında Türkiye Ekonomik ve Sosyal Etüdler Vakfı TESEV Açık Toplum Enstitüsü, İstanbul - George Soros Vakfı gibi sivil toplum kuruluşlarındaki yöneticilik ve çalışmaları ile tanınan Can Paker, TÜSİAD'la ilgili değerlendirmelerini de 'sivil toplum' açısından yapıyor. Siyasi konularda yaptığı açıklamalar, zaman zaman hükümet ile TÜSİAD arasında gerginliklere bile yol açarken, Can Paker, TÜSİAD'ın bu konuda yeterli olmadığını düşünüyor. Paker'e göre, TÜSİAD, son dönemdeki çalışmalarında özel ve ekonomik konulara fazla ağırlık verirken, siyasi gündemle ilgili görevlerinden uzaklaştı. Paker, "Siyasi alternatif üreten fikir çalışmasından uzaklaşılıyor" dedi. 
Siyasi ve maddi menfaat gözeten bazı sivil toplum grupları olduğuna da dikkat çeken Paker, "Son dönemde ortaya çıkan gruplar bunlar. TÜSİAD, TOBB gibi örgütlerin çalışmalarıyla yeni yeni güçlenen sivil toplumculuğa zarar veriyorlar" diye konuştu. 
Sivil toplumun gelişmesinde firmalara da önemli görevler düştüğünü söyleyen Paker şunları söyledi "Firmalar çalışanlarını sivil toplum örgütlerinde görev almaları için motive etmeli. Parasal olmasa bile vakitlerini oraya ayırmalarına destek olmaları lazım. Bu çalışanların verimliliklerini artırıp vizyonlarını geliştireceği gibi firmayı da topluma yakınlaştırır." 
Sivil toplumculuğun büyük önem taşıdığını belirten Paker, Başbakan Recep Tayyip Erdoğan'ın 9 Eylül'de TESEV'in de aralarında bulunduğu pek çok sivil toplum örgütüyle bir araya geleceğini söyledi. Paker, Avrupa Birliği konusunun masaya yatırılacağı toplantıya Dışişleri Bakanı Abdullah Gül, Devlet Bakanı ve Türkiye'nin Başmüzakerecisi Ali Babacan'ın da katılacağını belirtti. 

Danışmanlık veriyor 
Paker, Türk Henkel'deki aktif görevinden ayrıldıktan sonra yerli ve yabancı firmalara danışmanlık hizmeti vermeye başlamıştı. Paker, özellikle yabancı sermayenin enerji ve perakende alanlarında Türkiye'ye yatırım konusunda istekli olduğunu anlattı. 

Teklif Sabancılar'dan geldi Paker, Sabancı Holding'deki yeni göreviyle ilgili olarak da Güler Sabancı ve Erol Sabancı'dan teklif geldiğini söyleyerek, yönetim kurulu üyeliği görevini büyük bir memnuniyetle kabul ettiğini belirtti. Holding'de 2001 - 2004 yılları arasında da yönetim kurulu üyeliği yaptığını hatırlatan Paker, şöyle konuştu 
"Sabancı Holding Yönetim Kurulu Başkanı Güler Sabancı profesyonelleşme yolunda önemli adımlar atıyor. Biliyorsunuz son olarak holdingde bir danışmanlar kadrosu oluşturuldu. Danışmanlar kadrosunda benimle birlikte Erkut Yücaoğlu, Jan Nahum ve Ahmet Aykaç gibi isimler var. Bu nedenle uzak olduğum bir grup değil, yakından tanıdığım bir grup." 
Grupta Denetim Kurulu Başkanlığı'nı da yürüteceğini söyleyen Paker, ayrıca iç denetimden de sorumlu olacağını kaydetti. 

Sivil toplumun aktif ismi 1942'de İstanbul'da doğan Can Paker, 1962-1973 arasında Berlin Teknik Üniversitesi'ndeki yüksek öğrenimiyle Makina Mühendisliği branşında yüksek lisans ve doktora derecelerini aldı. 1973'te Columbia Üniversitesi'nde işletme master'ı yaptı. 1971 yılından bu yana Türk Henkel'in üst yönetim kademelerinde görev alan Dr. Can Paker halen Türk Henkel Yönetim Kurulu üyesi. 
Paker, ayrıca TESEV, Açık Toplum Enstitüsü, İstanbul - George Saros Vakfı başkanlıklarını, TÜSİAD Haysiyet Divanı, Sabancı Üniversitesi Mütevelli Heyeti, Robert Koleji Mütevelli Heyeti üyeliği görevlerini de sürdürüyor. 




</TEXT>
</DOC>
