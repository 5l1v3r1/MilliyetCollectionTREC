<DOC>
<DOCNO> 362466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/19/son/sonspo11.html </URL>
<DATE> 2005/07/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Bakan Şahin Ülkemizi spor yoluyla dünyanın gündemine taşıdık... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, İzmir'de, 11-21 Ağustos tarihleri arasında yapılacak olan 23. üniversite oyunlarına katılacak federasyonların başkanlarıyla Ankara'da bir toplantı yaptı. 
     Bakan Şahin, toplantıdan önce basın mensuplarına yaptığı açıklamada, İspanya'da yapılan Akdeniz Oyunları'nın organizasyonundaki aksaklıkları gözlemlediğini belirterek, ''Amacımız, oradaki aksaklıkları masaya yatırarak UNIVERSIADE 2005 İZMİR'de hata yapmamak ve bu organizasyondan yüzümüzün akıyla çıkmak. Oradaki izlenimlerimizi federasyon başkanlarımızla paylaşarak organizasyonun hatasız geçmesine çalışacağız'' dedi. 
     Şahin, Türk sporuna ilişkin düşüncelerini şöyle açıkladı 
     ''Yaptığımız bir çok çalışmada özerkliği, sporcu sayısını ve başarıyı arttıracak bütün önlemleri almaya çalıştık. Şiddeti önleyebilmek için gerekli yasal düzenlemeleri yaptık. Ancak bunlardan daha önemlisi içinde bulunduğumuz yılda ülkemizi spor yoluyla dünyanın gündemine taşımış olduk. Bu yıl, dünyada böylesine bir olanağı yakalamış başka bir ülke yok. Hem organizasyon yönünden hem de sporcuların başarısı yönünden ülkemizi dünyada başarıyla tanıttık.'' Türkiye'nin ağustos ayında bir çok organizasyona imza atacağını belirten Şahin, ''Biz sadece sporcu başarısı değil, organizasyon başarısını da yakalamak zorundayız. Bunun için UNIVERSIADE 2005 İZMİR'in bizim açımızdan önemi çok büyük. Gerek, İzmir'de gerekse Ankara'da oluşturduğumuz komisyonlarla sık sık biraraya gelerek oyunlara katılacak olan ülkelerin Türkiye'den memnun ayrılması için neler yapmamız gerektiği yönünde fikir alışverişinde bulunuyoruz. 
     Amacımız ve hedefimiz UNIVERSIADE 2005 İZMİR'den hem sporcu başarısı yönünden hem de organizasyon yönünden en üst seviyede başarıyla ayrılmaktır'' diye konuştu. 
     
     "UNIVERSIADE 2005 İZMİR'E HER BAKIMDAN HAZIRIZ" 

     Devlet Bakanı ve Başbakan Yardımcısı Mehmet Ali Şahin, UNIVERSIADE 2005 İZMİR'e hazır olduklarını söyledi. 
     Bakan Şahin, 14 federasyon başkanıyla, UNIVERSIADE 2005 İZMİR oyunları konusunda yaptığı toplantıdan sonra hazırlıklar açısından bir sıkıntılarının olmadığının anlaşıldığını bildirdi. Federasyon başkanlarının, takım ve bireysel sporlarda mücadele edecek olan Türkiye'nin hazırlıklarını sürdürdüğünü ve bu amaçla düzenlenen kamplarda çalışmalara devam ettiği yönünde kendisine bilgi verdiğini belirten Bakan Şahin, "UNIVERSIADE 2005 İZMİR'e her bakımdan hazırız. Bundan önce katıldığımız üniversite oyunlarında çok az madalya aldığımızı görüyorum. Bu oyunlarda hem takım hem de bireysel sporlarda madalyalar alacağımıza inanıyorum. Tüm İzmirli ve Egeli hemşehrilerimizi bizi desteklemeye çağırıyorum. Yani UNIVERSIADE 2005 İZMİR'e hem federasyon hem de sporcular olarak hazırız" diye konuştu. 
     
</TEXT>
</DOC>
