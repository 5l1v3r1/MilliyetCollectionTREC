<DOC>
<DOCNO> 355634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/26/son/soneko10.html </URL>
<DATE> 2005/06/26/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
GAP'ta son durum... 
</HEADLINE>
<TEXT>

     Türkiye'nin insani kalkınmaya dayalı en büyük entegre kalkınma projelerinden Güneydoğu Anadolu Projesi GAP için 14 yılda toplam 19.5 milyar YTL 19.5 katrilyon lira harcama yapılırken, nakdi gerçekleşme yüzde 54.1'e ulaştı. 
     AA muhabirinin, Başbakanlık GAP İdaresi Başkanlığı'nca hazırlanan ''GAP'ta son durum'' raporundan derlediği bilgiye göre, bölge halkının sahip olduğu kaynakları değerlendirerek, bu yörede yaşayan insanların gelir düzeyini ve yaşam kalitesini yükseltmeyi amaçlayan GAP, aynı zamanda bölgeler arası farklılıkları ortadan kaldırarak, ulusal düzeyde ekonomik gelişme ve sosyal istikrar hedefine katkıda bulunuyor. 
     Raporda, Türkiye'yi uluslararası alanda markalaştıran son derece önemli ve kapsamlı bir proje olarak tanımlanan GAP'ın, başlangıçta bölgedeki toprak ve su kaynaklarını geliştirmeye katkıda bulunmak üzere planlandığı, ancak daha sonra Fırat ve Dicle havzalarında sulama ve hidroelektrik enerji üretimine yönelik 13 proje paketinin toplamı olarak revize edildikten sonra uygulanmaya devam edildiği belirtildi. 
     GAP Master Plan'da belirtilen hedeflere ulaşabilmek için yapılması öngörülen kamu yatırımlarının finansman ihtiyacının 35.1 milyar YTL olduğuna işaret edilen raporda, ayrıca şu görüşler yer verildi 
     ''GAP'a, toplam kamu kaynaklarından yılda ortalama yüzde 6.9 oranında pay ayrılıyor. 2001 yılında ülke genelinde uygulanan istikrar programı kapsamında yatırımların kısıtlanması, GAP'ı olumsuz etkilemiş ve toplam yatırımlar içinde projeye ayrılan pay yüzde 4.9'a gerilemiştir. Ancak sonraki yıllarda yatırımlar hızlanmış ve bu yıl itibariyle yatırımlar yüzde 6.8 seviyesine yükselmiştir. GAP için 14 yılda toplam 19.5 milyar YTL harcama yapılırken, nakdi gerçekleşme yüzde 54.1'e ulaşmıştır.'' 
     
     ASLAN PAYI ENERJİ SEKTÖRÜNÜN 
     GAP yatırımlarının sektörler itibariyle de değerlendirildiği raporda, yüzde 26.6 ile en çok payı enerji alırken, daha sonra sırasıyla tarım, ulaştırma ve haberleşme sektörlerine en çok payın ayrıldığı belirtildi. 
     Toplam yatırımların yüzde 75'inin ekonomik sektörlere, yüzde 25'inin ise sosyal sektörlere aktarıldığının bildirildiği rapora göre, GAP kapsamında yapımı öngörülen hidroelektrik santrallerinin kurulu güç itibariyle önemli bir bölümünün tamamlandığına dikkat çekiliyor. 
     Geçen yılın sonuna kadar 7 hidroelektrik santralinin işletmeye açıldığı, 1 santral inşaatının ise devam ettiğinin aktarıldığı raporda, santral kurulu güçleri itibariyle hidroelektrik enerji projelerinin yüzde 73'ünün üretime geçtiği ve ülkemizdeki elektrik üretiminin önemli bir bölümünün proje kapsamındaki Karakaya Barajı'yla, Atatürk, Dicle, Kralkızı, Birecik, Karkamış ve Batman Hidroelektrik Santralleri'nden sağlandığı bildirildi. 
     GAP Bölgesi'nde toplam 222 bin 617 hektar tarım arazisinin sulamaya açıldığı, 123 bin 550 hektarlık alanda ise halen sulama şebekesi inşaatlarının devam ettiğinin belirtildiği rapordaki değerlendirmede, sulama projelerinin fiziki gerçekleşme oranının yüzde 13 düzeyinde olduğu aktarıldı. 
     
</TEXT>
</DOC>
