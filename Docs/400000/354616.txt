<DOC>
<DOCNO> 354616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/23/spor/aspo.html </URL>
<DATE> 2005/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu direniyor 
</HEADLINE>
<TEXT>


Futbol Federasyonu'nun, Ersun Yanal'ın yerine getirmek istediği Rumen çalıştırıcı ile para konusunda anlaşmazlık çıktı. Beşiktaş Başkanı Yıldırım Demirören'in, Milano'da pazarlık yaptığı Lucescu yıllık 3.5 milyon dolar istedi 



Futbol Federasyonu, Akdeniz Oyunları kafilesine katılmadığı için biletini kestiği Milli Takım Teknik Direktörü Ersun Yanal'ın yerine düşünülen Mircea Lucescu ile de çıkmaza girdi. 
Başkan Levent Bıçakcı'nın isteğiyle önceki gün İtalya'nın Milano kentinde Rumen çalıştırıcı ile buluşan Beşiktaş Başkanı Yıldırım Demirören'in, para konusunda pazarlığa oturduğu öğrenildi. Demirören ile önceki gece sabaha kadar görüşen Shakthar Donetsk'in hocasının yıllık 3.5 milyon dolar istediği bildirildi. Demirören'in ise federasyondan aldığı yetkiyle en fazla 2.7 milyon dolara kadar çıktığı ifade edildi. Lucescu'nun bu teklif üzerine, "Ukrayna'da yıllık 3 milyon dolar kazanıyorum. Üstelik Donetsk'in yöneticileri, Şampiyonlar Ligi için bana büyük bir bütçe ayırdıklarını söylediler. Yani istediğim oyuncuyu alabilirim. Niye Türkiye'ye geleyim " dediği belirtildi. Milano'da dün akşam saatlerine kadar süren pazarlığın bu nedenle tıkandığı vurgulandı. 

Terim'e baskı 

Milli Takım çalıştırıcılığı için federasyona daha önce iki kez "Hayır" diyen Fatih Terim'in kapısının, Ersun Yanal'ın kesin olarak işten el çektirilmesi yüzünden yeniden çalındığı öğrenildi. Ünlü hocanın yine de direndiği, ancak hatırını kıramayacağı kişilerden de Ay - Yıldızlı ekibin başına geçmesi konusunda büyük baskı gördüğü ifade edildi. Yurt dışında çalışmak istediğini belirten Terim'in, son gelişmelerin ardından Milli Takım önerisini masaya yatırmaya hazırlandığı ifade edildi. 

Ve Yanal gitti 

Futbol Federasyonu Başkanı Levent Bıçakcı ile Ersun Yanal arasında dün akşam yapılan görüşmenin ardından genç teknik adamla yollar ayrıldı. Zirve sonrası yapılan yazılı açıklamada, taraflar arasındaki sözleşmenin karşılıklı feshine karar verildiği bildirildi. Bıçakcı, "Kararı karşılıklı ve dostluk çerçevesinde aldık" dedi. 
Federasyonun Yanal'a sözleşmenin iptal edilmesi karşılığında 450 milyar lira ödeyeceği bildirildi. Olimpik Milli Takım'la İspanya'da bulunan antrenörler Mesut Bakkal ve Metin Bayındır'ın yanı sıra Özcan Bizati'nin de görevlerine son verileceği iddia edildi. 


</TEXT>
</DOC>
