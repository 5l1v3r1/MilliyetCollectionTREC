<DOC>
<DOCNO> 388406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/ekonomi/eko04.html </URL>
<DATE> 2005/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Marsa, Hindistan ve Çin'e girecek 
</HEADLINE>
<TEXT>


Toplam ihracatını yüzde 30 artırmayı hedefleyen Marsa, 2006'da Çin ve Hindistan pazarına girmeyi hedefliyor 

EKONOMİ SERVİSİ 

Marsa ihracat pazarlarına Çin ve Hindistan'ı eklemeye hazırlanıyor. Çocuklar için özel olarak üretilen Luna Minerella margarininin tanıtım toplantısında konuşan Marsa Genel Müdürü Alp Pıdik, Marsa'nın dünyada 30 farklı pazarda, kendi markalarıyla dünya devleriyle rekabet içinde olduğunu ve Türkiye'nin margarin ihracatının toplam yüzde 40'ını gerçekleştirdiğini vurguladı. 
Pıdik, 2006 yılı hedeflerinin ise daha önce faaliyet göstermedikleri Çin ve Hindistan gibi pazarlara girmek olduğunu söyledi. Pıdik, "Amacımız markalarımızın güçlü olduğu ülkelerde yerel üretim olanaklarını değerlendirmek ve toplam ihracatımızı yüzde 30 artırmak" dedi. 

Çocuk margarini üretti 
Marsa Pazarlama Müdürü Oğuzhan Silivrili de Marsa'nın yeni ürünüyle ilgili bilgi verdi. A, B2, B6, B12, C, E, D vitaminleri, kalsiyum ve fosfor ile zenginleştirilen Luna Minerella'nın çocukların günlük besin ihtiyaçları göz önüne alınarak sadece onlar için geliştirildiğini belirten Silivrili, "Türkiye'de ve dünyada ilk kez sunulan bu ürünle çocukların beslenmesine katkıda bulunacağız" dedi. 


</TEXT>
</DOC>
