<DOC>
<DOCNO> 354933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/ekonomi/eko08.html </URL>
<DATE> 2005/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
5 dolara kredi kartı bilgisi 
</HEADLINE>
<TEXT>


The Sun muhabiri, bir bankanın Hindistan'daki çağrı merkezindeki bir çalışandan bine yakın kişinin bilgilerini, tanesi 5 dolara aldığını açıkladı 

EKONOMİ SERVİSİ 

Geçtiğimiz günlerde ABD'de 40 milyon kart bilgisinin çalındığının açıklanmasının ardından, dün de İngiltere'de yayımlanan The Sun gazetesinin bir muhabiri, Hindistan'daki bir çağrı merkezinden bine yakın İngiliz banka müşterisinin hesap bilgilerini satın aldığını öne sürdü. 
Haberin yayımlanmasının ardından İngiliz mali polisi büyük çaplı soruşturma başlattı. The Sun muhabirinin satın aldığı hesap detaylarının, müşterilere ait hesap şifreleri, adres, telefon numarası ve pasaport bilgilerini içerdiği bildirildi. Uzmanlara göre ele geçirilen bilgilerle kredi kartlarını kopyalamak mümkün olabilecekti. 
The Sun, Hindistan'daki çağrı merkezi görevlisinin, her ay tanesi 5 dolardan onbinlerce müşteri bilgisini satabileceğine dair söz verdiğini duyurdu. 
Bu arada, Bankalararası Kart Merkezi, ABD'de çalınan yaklaşık 40 milyon adet kart bilgisinin çok azının Türk bankalarına ait olduğunu, ancak bu kartların kullanıma kapandığını bildirdi. 


</TEXT>
</DOC>
