<DOC>
<DOCNO> 388896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/23/ekonomi/eko06.html </URL>
<DATE> 2005/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıya mülk satışı, iki bakanın imzasına kaldı 
</HEADLINE>
<TEXT>



Yabancılara mülk satışını yeniden başlatacak olan yasal düzenleme, yabancı fonlar ve şirketler konusunda verilecek nihai kararı bekliyor. Tapu müdürlükleri yeni düzenleme çıkmadığı için yabancıları geri çeviriyor. Kanun Taslağı, iki ayı aşkın süredir Başbakanlık'ta değerlendiriliyor. 
Anayasa Mahkemesi'nin yabancılara mülk satışını öngören önceki yasayı iptal gerekçeleri de dikkate alınarak hazırlanan taslak, onay aşamasında önce Maliye Bakanı Kemal Unakıtan, daha sonra da Devlet Bakanı Ali Babacan'ın itirazı ile karşılaştı. 
Yeni düzenleme, geçtiğimiz perşembe günü Başbakanlık'ta yapılan toplantıda tekrar masaya yatırıldı. Maliye ve Hazine bürokratları, bakanların görüşünde ısrar etti. Bunun üzerine yeni bir değerlendirme kararı alındı. 
Bu arada Anayasa Mahkemesi'nin iptal kararının yürürlüğe girdiği 25 Temmuz'dan bu yana yabancılar, Türkiye'de mülk satın alamıyor. 



</TEXT>
</DOC>
