<DOC>
<DOCNO> 398979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/soneko45.html </URL>
<DATE> 2005/11/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
TİM Başkanı Satıcı İndirim iyi bir adım ancak yeterli değil 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, yüzde 30 olarak uygulanan Kurumlar Vergisi oranının 2006'dan itibaren yüzde 20'ye çekilmesi kararını iyi niyetli bir adım olarak değerlendirdiğini, ancak Türkiye'nin ihtiyaçlarını karşılayabilecek seviyede olmadığını kaydetti. 
     Satıcı, konuya ilişkin AA muhabirine yaptığı açıklamada, Türk ekonomisinin daha çok bir vergi reformuna ihtiyacı bulunduğunu söyledi. 
     Kararı sadece vergi reformuna doğru atılmış bir adım olarak değerlendirebileceklerini dile getiren Satıcı, şöyle devam etti 
     ''Kısa, orta ve uzun vadede bu indirim piyasaları hareketlendirmez. Yine de bu iyiniyetli bir adım. Ancak Türkiye'nin ihtiyaçlarını karşılayabilecek bir seviyede değil. Türkiye'nin mutlaka ve mutlaka birtakım hesapları yapmadan vergi reformunu ve ona paralel, bu reforma kardeş olan sosyal güvenlik reformunu yapması lazım. 
     İndirim yaparsam vergi gelirlerini kaybederim düşüncesiyle bu reformu yapmamak, sosyal güvenlik reformunu yapmayarak kara delikleri sürdürmek ve topladığımız vergileri sosyal güvenlik kara kuyularına atmaktan öteye gitmiyor. 
     Türkiye'nin artık bu kısır döngüden mutlaka kurtulması gerekiyor. Dolayısıyla piyasaların ve Türkiye'nin beklentisi, tek başına sadece bir orana bağlı değil de bunun sosyal güvenlik reformuna dönüşmesi yönünde.'' 
     
</TEXT>
</DOC>
