<DOC>
<DOCNO> 376858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/08/son/sontur47.html </URL>
<DATE> 2005/09/08/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
İstanbul'da sahte para operasyonu... 
</HEADLINE>
<TEXT>

     İstanbul’da yapılan operasyonda, çok miktarda sahte avro ele geçirildi. Gözaltına alınan 3 kişi ise tutuklandı. 
     İstanbul Valiliği’nden yapılan açıklamada, kalpazanlık olaylarına karşı başlatılan uzun süreli çalışmaların ilk aşamasında, organize halde kalpazanlık yapan, suç işlemek amacıyla teşekkül oluşturan kişilerin tespit ve takibine başlandığı belirtildi. 
     Açıklamada, İstanbul İl Jandarma Komutanlığı İstihbarat Şube Müdürlüğü ekiplerince yaklaşık 1.5 aydan beri sürdürülen istihbari çalışmalar sonucu, sahte para basıp piyasaya sürdüğü iddia edilen M.B. 
     ve arkadaşı M.Ö’nün önceki gün fiziki takibe alındığı belirtildi. 
     Ardından Kaçakçılık ve Organize Suçlarla Mücadele Şube Müdürlüğü ile işbirliği yapılarak zanlılarla alıcı gibi davranılarak irtibata geçildiği kaydedilen açıklamada, yapılan operasyon sonucu, M.B. ve M.Ö’nün 249 adet 200’lük sahte avro ile yakalandıkları anlatıldı. 
     Açıklamada, bu kişilerin bağlantı içinde olduğu ve para imalatının gerçekleştirildiği değerlendirilen, A.Y.A’nın Eyüp’teki evinde yapılan aramada ise kesilmemiş, etrafı temizlenmemiş, tek yüzü basılmış, bozuk ve hatalı basılmış, iç baskısı tamamlanmamış çok miktarda sahte 100 ve 200’lük avro ile 1 monitör ve klavye, 1 yazıcı, 7 CD ile 1 baskı 
     makinesi ele geçirildiği bildirildi. 
     Bu kişinin de gözaltına alındığı ifade edilen açıklamada, zanlılardan M.B’nin evinde dün yapılan aramada da piyasaya sürülmeye hazır 1050 adet sahte 200’lük avro bulunduğu kaydedildi. 
     Bu arada, işlemlerinin ardından Gaziosmanpaşa Adliyesi’ne sevk edilen 3 kişi, tutuklanarak cezaevine gönderildi. 
     
</TEXT>
</DOC>
