<DOC>
<DOCNO> 380214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/son/sondun29.html </URL>
<DATE> 2005/09/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İran'ın nükleer dosyası BM'ye gidecek gibi... 
</HEADLINE>
<TEXT>

     ABD, İran'ın nükleer dosyasının BM Güvenlik Konseyi'ne götürülmesi konusunda Uluslararası Atom Enerjisi Kurumu'nda UAEK ''büyük çoğunluğun'' hemfikir olduğunu bildirdi. 
     ABD'nin Viyana Büyükelçisi Gregory Schulte, AB ve UAEK'da, nükleer silahların yayılmasının önlenmesi alanındaki yükümlülüklerine uymayan İran'ın Güvenlik Konseyi'ne götürülmesinin zamanının geldiğini düşünenlerin sayısının giderek arttığını ve çoğunluğun aynı görüşte olduğunu söyledi. 
     Amerikalı büyükelçi, buna karşın yaptırımdan söz etmezken, Batılıların İran'la diplomatik bir çözüm bulunması niyetinin altını çizdi. 
     Avusturya'nın başkenti Viyana'daki UAEK yönetim kurulu toplantısının bugünkü oturumunda, İngiltere, Fransa ve Almanya, UAEK yönetim kuruluna, İran'ın gizli nükleer programının Güvenlik Konseyi'nin önüne getirilmesi çağrısı yapan ve Tahran'a yaptırım uygulayabilecek bir karar tasarısını dolaştırmaya başlamıştı. 
     Ancak Güvenlik Konseyi'nin veto yetkisine sahip daimi üyesi ve İran'da bir milyon dolar tutarında nükleer reaktör inşa eden Rusya, İran'ın nükleer dosyasının konseye getirilmesine karşı çıkıyor. 
     Bugünkü toplantıda söz alan ABD, Kanada, Avustralya, Japonya ve AB temsilcileri, İran'ın nükleer dosyasının BM Güvenlik Konseyi'ne götürülmesini talep etmişlerdi. 
     ABD, Kanada, Avustralya ve Japonya temsilcilerinin sözlü açıklamalarında, ''İran'ın, nükleer programı konusunda uzun süreden beri BM'ye bağlı UAEK ile işbirliği yapmaktan kaçındığı'' belirtilerek, ''İran'ın nükleer dosyasının BM Güvenlik Konseyi'ne götürülmesinin zamanının artık geldiği'' bildirilmişti. 
     Toplantıya gözlemci olarak katılan Türkiye ise AB adına yapılan, ''İran'ın nükleer dosyasının BM Güvenlik Konseyi'nin dikkatine getirilmesi'' açıklamasına katılmadığını bildirmişti. 
     
</TEXT>
</DOC>
