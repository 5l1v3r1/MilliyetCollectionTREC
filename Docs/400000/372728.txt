<DOC>
<DOCNO> 372728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/25/son/sondun07.html </URL>
<DATE> 2005/08/25/ </DATE>
<TIME> 04.50 </TIME>
<AUTHOR>  </AUTHOR>
<HEADLINE>
Asker annelerinin savaşı... Cindy'ye karşı Tammy 
</HEADLINE>
<TEXT>

     ABD Başkanı George W. Bush’un Texas’taki çiftliğinin yakınında kamp kurarak Irak savaşına karşı gösteri yapan acılı asker annesi Cindy Sheehan’in başlattığı eylem sürerken, Bush, Sheehan’in karşısına "savaşı destekleyen" bir asker annesi çıkardı. 
     Bush, Idaho eyaletinin Nampa kentinde, bu eyaletin Ulusal Muhafız Gücü askerlerine hitaben yaptığı konuşma sırasında yanında bulunan, eşi ve beş oğlu Irak’ta görev yapan Tammy Pruett adlı bir anneyi tanıttı. Başkan Bush, kalabalığa hitaben, "Tammy’nin dört oğlu, halen Idaho Ulusal Muhafız Gücü bünyesinde Irak’ta görev yapıyor. Bu oğulların isimleri Eric, Evan, Greg ve Jeff. Geçen yıl da Tammy’nin eşi Leon ve diğer oğlu Aaron, Musul’daki Irak itfaiye birliğinin eğitiminde görev almıştı" dedi. 
     ABD Başkanı, Tammy Pruett’in, "Oğullarımdan birine bir şey olursa, ülkemiz için doğru olanı yaparken bu dünyadan ayrıldığını bileceğim" dediğini duyururken, "İşte Amerika, Pruett ailesi gibi aileler sayesinde özgürlük içinde yaşıyor" diye konuştu. Bush’un bu sözlerini alkışlarla karşılayan askerler ve aileleri, "ABD, ABD, ABD" diye bağırdılar. Bush da, konuşmasından sonra Tammy Pruett’i yanağından öptü. 
     Gözlemciler, asker oğlu Casey’yi Irak’ta kaybeden Cindy Sheehan’in savaş karşıtı hareketinin ABD’nin gündeminde üst sıralara yerleştiği bir ortamda Bush yönetiminin, Sheehan’in, Amerikan ailelerini temsil etmediği temasını işleyerek, karşısına "rakip bir anne" çıkarmaya çalıştığı yorumunu yaptılar. Sheehan’in tersine Tammy Pruett’in ailesinin henüz Irak’ta kayıp vermediğine de işaret edildi. 
     Öte yandan, annesinin rahatsızlığından dolayı geçen hafta sonunda Texas’tan ayrılmak zorunda kalan Sheehan, eylemine devam etmek üzere dün gece "barış kampına" geri döndü. 
     Cindy Sheehan, eylemine son vermek için Bush ile görüşmek istiyor. 
     Ancak, "Sheehan’in gösteri yapma hakkına saygı duyduğunu" belirten Bush, böyle bir görüşmeye niyetli olmadığının işaretini vermiş bulunuyor. 
     
</TEXT>
</DOC>
