<DOC>
<DOCNO> 396874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/22/ekonomi/eko06.html </URL>
<DATE> 2005/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benimle ilgili karardan hükümet sorumlu olur' 
</HEADLINE>
<TEXT>


Görev süresi 2006 yılının Mart ayında dolan Merkez Bankası Başkanı Süreyya Serdengeçti, bir dönem daha görev yapmasının hükümetin kararına bağlı olduğunu söyledi 

EKONOMİ SERVİSİ 

Merkez Bankası Başkanı Süreyya Serdengeçti, Radikal Gazetesi'ne verdiği röportajında bir dönem daha görev yapması ile ilgili soruya, "Yetki ve sorumluluk hükümettedir" diyerek yanıt verdi. 
30 yıldan fazla devam eden ekonomik istikrarsızlık ve enflasyon sorununu bitiren adam olarak bilinen Serdengeçti'nin görevde kalmasını iş dünyasından birçok etkili isim de istiyor. 2006 yılının Mart ayında görev süresi dolacak olan Süreyya Serdengeçti'nin ekonomik istikrarın devam etmesi açısından görevde kalması isteniyor. 
Son günlerde iş dünyasında yaşanan bu tartışma, Serdengeçti'nin açıklamaları ile yeni bir boyut kazandı. Serdengeçti, kendisiyle ilgili kararın sorumluluğunun hükümete ait olduğunu söyledi. 

'Dünyada en yalnız biziz' 
Serdengeçti şöyle konuştu 
"Risklere işaret edip eleştiri ve uyarılarda bulunmamız bazı kesimlerin hoşuna gitmiyor. Merkez Bankası, çekinmeden, iyi veya kötü doğruları her zaman, her koşulda söylemek zorundadır. Her kesimden eleştiri almamız belki de işimizi doğru yaptığımızın bir göstergesidir. Merkez Bankası başkanları dünyanın en yalnız kişileridir, öyle de olmaları gerekir." 

'Zihniyetin gelişmesi gerek' 
Merkez Bankası'nın bağımsızlığının daha iyi anlaşılması gerektiğin belirten Serdengeçti, "Bağımsızlığa sahip çıkacak zihniyetin daha da gelişmesi gerekir. Merkez Bankası yönetimindeki kişilerin duruşu da önemlidir" diye konuştu. 
Serdengeçti Merkez Bankası'nın bugün olduğu kadar şeffaf olmadığını ve takip edilemediğini beliretrek, "Ama şu anda herşey açıklanıyor. Ekonomideki gelişmelerle ilgili, politikalarımızla uygulamalarımızla ilgili detalylı duyurular ve raporlar yayımlıyoruz" dedi. 
Cari açığın tek başına krizin göstergesi olmadığını dile getiren Serdengeçti, Asya krizi döneminde o ülkelerin cari açıkta fazla vermekte olduğununun altını çizdi. 


</TEXT>
</DOC>
