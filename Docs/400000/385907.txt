<DOC>
<DOCNO> 385907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/11/son/sonyas19.html </URL>
<DATE> 2005/10/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Macarlar, muhasebe bilen çoban arıyor... 
</HEADLINE>
<TEXT>

     Avrupa Birliği'ne geçen yıl üye olan Macaristan'da nitelikli çoban sayısındaki azalma nedeniyle, ilanla nitelikli, muhasebe bilen çoban aranıyor. 
     Nepszabadsag gazetesinin haberine göre, ülkenin güneyinde yaklaşık 1 milyon koyunun otladığı Puszta otlaklarında çoban sayısındaki sıkıntıya, komşu Romanya'dan getirilen çobanlarla çözüm bulunuyor. 
     Çobanlığa başvuracaklarda, Macaristan'ın artık AB üyesi olması nedeniyle, AB bürokrasisi ile AB fonlarından bağış ve destek almak için yapılacak başvurular konusunda bilgi ve deneyim ile muhasebe bilgisi gibi özellikler de aranıyor. 
     Mimarlık öğrenimi yapan Macar asıllı Romanya vatandaşı Ference Silay, güney Macaristan'da Domaszek'de çobanlık yaparak geçimini sağlıyor. 
     Silay, gazeteye yaptığı açıklamada, ''Çobanlık yapmak, artık sadece otlaklarda bütün gün boyunca köpeğin yanında oturup sigara içmek demek değildir'' dedi. 
     
</TEXT>
</DOC>
