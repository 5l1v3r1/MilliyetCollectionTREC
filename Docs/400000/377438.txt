<DOC>
<DOCNO> 377438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/11/spor/aspo.html </URL>
<DATE> 2005/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HEYELAN 1-0 
</HEADLINE>
<TEXT>


Siyah-Beyazlı takım daha 2. dakikanın içinde defansın hatası, Die Cire'nin boş kaleye topu dokunmasıyla şoku yaşadı. Kartal bu stresi atlatamadı, beraberliği sağlayamadı 


90 dakika 

BİLAL MEŞE 

Doğrusu gözlerime inanamadım Favoriler arasında ilk sıraya yerleştiren Beşiktaş, kelimenin tam anlamıyla tel tel döküldü. Ne kolektif futbol, ne yardımlaşma, ne savunma güvenliği, hepsi sıfır Orta sahadan elini kolunu sallayan Beşiktaş'ın kalesinde...Hele hele Rizespor'un bir son dakika transferi var ki Dos Santos. Oyunu, takımı adına rakip alana yıkan isim oldu. Attığı adrese teslim paslarla arkadaşlarına sürekli pozisyon üretti. Hiç kimse kalkıp, kötü futbolda yağmurmuş, zeminin ağırlığıymış gibi mazeretlere sığınmasın. Aynı şartlar Rizespor için de geçerliydi. Yiğidi öldürüp, hakkını vereceksiniz. 
Henüz yerimize oturmuştuk, iki takımın dizilişi falan derken, kronometrenin 1.24'ü gösterdiği sırada Beşiktaş kalesinde golü gördü, şoka girdi. Fahri soldan Okan'ı kaçırdı. Tecrübeli futbolcu çarprazdan sert vurdu, Cordoba uçarak tokatladı, savunma sanırsınız ki tatile çıkmış, Die Cire topu boş kaleye gönderdi 1-0 
Sıkıntılı haftalar geçiren Rizespor, Die Cire'nin golüyle özgüven duygusunu ön plana çıkarırken, ilk yarıda tek kale oynadı. 18'de Serkan soldan Okan'ı kaçırdı, çaprazdan sert vurdu, top yan ağlarda kaldı. 
Beşiktaş ilk yarıdaki ilk pozisyonunu 27.dakikada buldu.Adem Dursun soldan ortaladı, Youla arka direkte kafayı çaktı, topu kaleciye nişanladı. 30'da Tümer göbekten indi, sağında hareketlenen Youla'nın koşu yoluna topu yuvarladı. Siyahi oyuncu çarprazdan sert vurdu, az farkla auta gitti. 

Rize kaçırdı 
Beşiktaş'a oranla daha iyi organize olan Rizespor, 39'da yüzde yüzlük fırsatı harcadı. Dos Santos göbekten indi, sağında Cem Baki'yi gördü, Cordoba çıktı, tecrübeli futbolcu çarprazdan yerden sert vurdu, top yan direği yaladı.40'da pozisyon fukarası Kartal fırsat yakaladı. Soldan serbest atışta Ahmed Hassan topu arka direğe kesti, İbrahim Toraman boş kale yerine kafayla topu auta gönderdi. 
Ahmet Dursun'un, sakatlanan Ailton'un yerine alınmasıyla birlikte Kartal, kıpırdanır gibi oldu. 56'da Tümer solda topla buluştu, yerden sert vurdu, kaleci Zdravkov tokatladı. Savunma güvenliğini tamamen elden bırakan Beşiktaş, şuursuzca yüklendi, Ne var ki, Rizespor savunması iyi direndi, uzun toplarla Beşiktaş kalesinde ikinci golü bulmak istedi. Nitekim, 64.dakikada Okan, orta alandan Koray'dan söktüğü topla sağdan indi, Cordoba zamanında çıkarak tehlikeyi önledi. 65'de Rizespor, Serkan'la sağdan yüklendi, ortasına Dos Santos kafayla nefis vurdu, Cordoba tokatladı. 
Beşiktaş 69'da bir kez daha yüklendi, solda topla buluşan Veysel, altı pasa kesti, Ali Güneş zor olanı yaptı, üstten auta gönderdi. 74'de Ahmed Hassan, sağda yakın mesafeden topu yan ağlara nişanladı. 
Belli ki milli maç arası Kartal'a pek yaramamış Dileriz Rizespor mağlubiyetinden dersler çıkarır Doksan dakikalık mücadelede Cordoba'nın dışında öne çıkaracağımız futbolcuyu iğneyle aradık, bulamadık Rizespor iyi oynadı, aldığı üç ALTIN puan CAN SİMİDİ oldu. 

Erken ceza 

Beşiktaş Teknik Direktörü Rıza Çalımbay, Fenerbahçe derbisinin ve verilen cezanın akılları karıştırdığını söyledi. Camianın bir haftadır Fenerbahçe maçını konuştuğunu, kimsenin Rize'den söz etmediğini ifade eden Çalımbay, "Biz oyuncularımızı motive etmeye çalıştık. Ama konuşulan diğer konulardan etkilendiler" dedi. 
Rize karşısında çok pozisyona girdiklerini ancak bunları değerlendiremediklerini vurgulayan Rıza hoca, şöyle devam etti "Okan'ın bu maçta olmaması büyük dezavantajdı ama profesyonel bir futbolcunun yapmaması gereken bir işi yaptı. Ne olursa olsun Beşiktaş birinci dakikada gol yememeliydi ve yakaladığı bu kadar pozisyondan en az birkaç tanesini değerlendirmeliydi." 

Ailton korkuttu 

Kartal'ın en büyük gol silahlarından Ailton, dün Çaykur Rizespor karşısında tutukluk yaptı. Karşılaşmanın 15. dakikasında adale sorunu yaşayan Brezilyalı, ağrılarından dolayı ilk devreyi zor tamamladı. Sambacı, ikinci devrede yerini Ahmet Dursun'a bıraktı. 
Ligin ilk iki maçında birer gol atan, Diyarbakırspor karşılaşmasında ise suskun kalan Ailton'un yapılan ilk kontrolunda önemli bir durumunun olmadığı belirtildi. Beşiktaş'ın sağlık heyeti, golcünün perşembe günkü Malmö karşılaşmasında oynayabileceğini açıkladı. 

MAÇIN HAKEMİ 
Vasattı 
Selçuk Dereli zor saha şartlarına rağmen pek zorlanmadı. Pozisyonları yakından izledi, maçın skoruna etki etmedi. Bazı faul düdüklerinde aksadı. Ama dikkati çeken eksi yönü iki takım oyuncularının kendisine karşı yaptıkları el kol hareketlerine kayıtsız kalmasıydı. 

MAÇIN YILDIZI 
Dos Santos 
Rizespor sezon başından bu yana onun gibi bir oyuncunun eksikliğini hissediyordu. Brezilyalı futbolcu ilk sınavında kaliteli bir kumaş olduğunu belgeledi. Özellikle ilk yarıda toplar onda toplandığında, soğukkanlı ve samba özelliğini taşıyan tekniği ile parladı. 


</TEXT>
</DOC>
