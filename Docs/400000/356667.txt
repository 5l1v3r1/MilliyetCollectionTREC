<DOC>
<DOCNO> 356667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonsiy30.html </URL>
<DATE> 2005/06/29/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Sezer, Ecevit'i kabul etti... 
</HEADLINE>
<TEXT>

     Cumhurbaşkanı Ahmet Necdet Sezer, eski Başbakan Bülent Ecevit’i Çankaya Köşkü’nde kabul etti. 
     Basına kapalı kabul, yaklaşık yarım saat sürdü. 
     Ecevit, Çankaya Köşkü çıkışında gazetecilere yaptığı açıklamada, Sezer ile "her zaman olduğu gibi çok yararlı bir görüşme yaptıklarını" belirterek, Sezer’in görüşlerinden yararlandığını, şükranlarını sunduğunu söyledi. 
     KKTC’nin 1. Cumhurbaşkanı Rauf Denktaş’a "Devlet Şeref Madalyası" verileceğini öğrendiğini belirten Ecevit, bunu "son derece yararlı ve yerinde bir karar" olarak nitelendirdi. 
     Cumhurbaşkanı Sezer ile Kıbrıs konusunda "kendisini son derece düşündüren" bir konuyu görüştüğünü de bildiren Ecevit, şöyle devam etti 
     "KKTC Cumhurbaşkanı Sayın Mehmet Ali Talat, Maraş’ı Rum tarafına vermeyi teklif ettiğini açıklamıştı. Sayın Cumhurbaşkanı’na bunu sordum. Sayın Cumhurbaşkanımız kendisine böyle bir yetki vermediğini söyledi. Bu beni memnun etti. Ben de Cumhurbaşkanı’na danışmadan bu tür konularda tasarrufta bulunamayacağını söyledim. Sayın KKTC Cumhurbaşkanı Türkiye Cumhuriyeti’nden habersiz olarak, Türk yetkili makamlarından habersiz olarak böyle bir davranışta bulunamaz. Bu konuda Sayın Cumhurbaşkanı da çok üzüntülü. Konuyu henüz Mehmet Ali Talat ile görüşmemiş. Böyle bir görüşmeden önce Rumlara böyle bir sunuşta bulunmasını devlet anlayışımızla ve KKTC’nin devlet anlayışıyla bağdaştıramadım. Sayın Talat’ın bu gibi davranışlarda bulunmaması gerekir." "Misyonerlerin televizyon kanalı kurması" konusundaki kaygılarını da Cumhurbaşkanı Sezer’e ilettiğini bildiren Ecevit, "Sayın cumhurbaşkanımızın da aynı duyarlılığı taşıdığını görmüş olmak beni sevindirdi" dedi. 
     Bülent Ecevit, "hakim alımlarında sözlü sınav uygulaması konusundaki kuşkularını" Sezer’e ilettiğini de kaydederek, "Bu son derece sakıncalı bir uygulama olacaktı. Uzun yıllar hakimler tamamen siyasal etki altında seçilmiş olacaklardı. Sayın Cumhurbaşkanı bu konuda aynı hassasiyeti gösteriyorlar. Bu konuda zannediyorum bir tedbir alınacaktır" diye konuştu. 
     
</TEXT>
</DOC>
