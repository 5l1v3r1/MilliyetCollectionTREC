<DOC>
<DOCNO> 374148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/30/son/sonspo37.html </URL>
<DATE> 2005/08/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Türkiye Basketbol Ligi takımlarından Samsunspor ligden çekildi... 
</HEADLINE>
<TEXT>

     Türkiye Basketbol Ligi takımlarından Samsunspor’un, sponsor arayışlarının sonuç vermemesi üzerine ligden çekildiği bildirildi. 
     Edinilen bilgiye göre, bu sezon Türkiye Basketbol Ligi’nde oynama hakkı kazanan Samsunspor’un içinde bulunduğu ekonomik koşullar nedeniyle uzun zamandır sürdürdüğü sponsor arayışı sonuç vermedi. Bu gelişme üzerine Basketbol Federasyonu’na başvuran Samsunspor Kulübü, lige katılamayacağını bildirdi. 
     Samsunspor Kulübü Başkanı Adnan Ölmez, basketbol takımının bütçesinin yarısını karşılamayı taahhüt etmelerine rağmen bir sponsor bulamadıklarını belirterek, "Basketbol geliri olmayan bir spor olduğu için sponsor aradık. Ama herkes bize üzüntülerini bildirdi" dedi. 
     Lige devam edebilmek için 350-400 bin dolar dolayında bir rakama ihtiyaçları olduğunu bildiren Ölmez, "Çok gayret gösterdik, ama olmadı" diye konuştu. 
     
</TEXT>
</DOC>
