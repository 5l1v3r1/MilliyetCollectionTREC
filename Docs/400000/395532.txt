<DOC>
<DOCNO> 395532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonspo27.html </URL>
<DATE> 2005/11/16/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Türkiye - İsviçre 4-2 maç sonucu 
</HEADLINE>
<TEXT>

     Milli takım, karşılaşmanın henüz başında, rakibin ilk atağında Frei'ın ayağından yediği golle adeta şok oldu. Erken gelen golün şokunu attıktan sonra, Ay-yıldızlılar gol bulmak amacıyla rakip kaleye yüklendi. kalabalık İsviçre savunması karşısında Tuncay ve Hakan ile pozisyonlar yaratan milliler, 24. dakikada Tuncay'ın kafa golüyle eşitliği sağladı. Oyunun kontrolünü tamamen elinde tutan ve rakip kaleyi adeta ablukaya alan milli takım, 38. dakikada 2. golü de bularak ilk yarıyı 2-1 önde tamamladı. 
     İsviçre Milli Takımı ise erken bulduğu gol sonrası, savunma güvenliğini ön planda tutup ani ataklarla milli takım kalesine gitmeye çalıştı. Türkiye'nin baskısına 24 dakika dayanabilen İsviçre, bu dakikada Tuncay'ın golüne engel olamadı. Daha sonraki dakikalarda da milli takımın baskısı karşısında bunalan konuk ekip, kalesinde ikinci golü de görerek, ilk 45 dakikayı 2-1 yenik kapadı. 
     İkinci yarıya hızlı başlayan A Milli Takım 52. dakikada Necati'nin penaltısı ile 3-1 öne geçti. Baskını arttıran tamamen ofansif oyuna dönen Millilerimiz, defansta açıklar vermeye başladı. İsviçre forveti bu açıklardan 84. dakikada Streller'in golü ile faydalandı. 
     Buna rağmen maçı bırakmayan Millilerimiz, 89. dakikada Tuncay'ın kafa gölü ile 4-2 üstünlüğü sağlamasına rağmen, ilk maçta iki farklı yenildiği için Dünya Kupası'na veda etti. 
     
     İLK YARI 

     1. dakikada Frei ile gelişen İsviçre atağında ceza alanı içinde top Alpay'ın eline değdi. Hakem Bleeckere penaltı noktasını gösterdi. 
     2. dakikada penaltıyı kullanan Frei, meşin yuvarlağı filelere göndererek, İsviçre'yi 1-0 öne geçirdi. 
     3. dakikada Hamit'in sağdan ortasında Hakan'ın ceza alanı içinden kafa vuruşunda top kaleci Züberbühler'de kaldı. 
     4. dakikada Emre'nin soldan ortasında yine Hakan'ın ceza alanı içinden kafa şutunda kaleci Züberbühler meşin yuvarlağa sahip oldu. 
     7. dakikada soldan ceza alanına giren Tuncay, boş pozisyonda kaleye vurmak yerine pas vermeyi seçince meşin yuvarlak yandan auta çıktı. 
     10. dakikada Emre'nin soldan kullandığı korner atışında Tuncayın ceza alanı içinden kafa vuruşunda top az farkla yandan auta gitti. 
     18. dakikada sağdan ceza alanına giren Hakan'ın ortasında top savunmaya çarparak kornere çıktı. Bu pozisyon sonrası milli futbolcular, rakip takım oyuncusunun topla eliyle oynadığı gerekçesiyle hakeme itirazda bulundu. Ancak Bleeckere "devam" kararı verdi. 
     23. dakikada Wicky'nin arapasında Gygax, Alpay'ı geçtikten sonra ceza alanının sol çaprazında kaleci Volkan ile karşı karşıya kaldı. bu futbolcunun şutunda top yandan auta çıktı. 
     24. dakikada sol kanattan Emre'nin kullandığı serbest atışta, Tuncay ceza alanı içinden mükümmel bir zamanlamayla yaptığı kafa vuruşunda meşin yuvarlağı filelere gönderdi ve skoru eşitledi 1-1. 
     31. dakikada soldan şık çalımlarla ceza alanına giren Necati'nin sert şutunda meşin yuvarlak üstten auta çıktı. 
     35. dakikada Cabanas'ın yaklaşık 30 metreden kullandığı serbest atışta, kaleci Volkan topu iki hamlede kontrol etti. 
     38. dakikada Ergün'ün soldan ortasında Hakan Şükür'ün arka direkten kafa vuruşunda kaleci Züberbühler'i geçen topu, kaleye girerken gol çizgisi önünde Tuncay kafayla filelere göndererek, kendisinin ve milli takımın 2. golünü attı 2-1. 
     Karşılaşmanın ilk yarısı 2-1 Türkiye'nin üstünlüğü ile sona erdi. 
     


     
     İKİNCİ YARI 

     47. dakikada savunmanın adeta uyumasından yararlanan Frei, müsait pozisyonda topu auta attı. 
     51. dakikada Serhat'ın düşürülmesinden kazanılan penaltı atışını kullanan Necati, attığı golle skoru 3-1'e getirdi. 
     61. dakikada orta sahadan atılan uzun topta Hakan Şükür güzel hareketlerle kendine pozisyon hazırladı, ancak topa istediği gibi vuramayınca İsviçre savunması tehkeyi önledi. 
     63. dakikada Serhat'ın sağdan kullandığı serbest atışta ceza sahası içinde yükselen Alpay'ın kafa vuruşunda meşin yuvarlak üstten auta gitti. 
     65. dakikada Alpay'ın kaptırdığı topla ceza sahası içine giren Barnetta'nın ortasında Frei yakın mesafeden meşin yuvarlağı auta attı. 
     69. dakikada Tuncay'ın ceza sahası dışından vuruşunda meşin yuvarlak yandan auta çıktı. 
     75. dakikada sağ çaprazda rakiplerini çalımlayarak ceza sahasına giren Necati'nin vuruşunda meşin yuvarlak üstten autla sonuçlandı. 
     78. dakikada Ergün'ün ceza sahasının dışından sert vuruşunda top az farkla üstten auta gitti. 
     84. dakikada İsviçre kontratağında savunmanın arkasında topla buluşan Streller kaleci Volkan'ı da geçerek boş kaleye topu gönderdi 3-2 
     89. dakikada, İsviçre kalesi önünde doğan karambolde Tuncay, topa dokunarak skoru 4-2'ye getirdi. 
     90. dakikada Tümer'in ceza sahası içinden kullandığı serbest atışta top savunmaya çarpınca, milli takım tüm ümitlerini yitirdi ve Türkiye maçı 4-2 kazanmasına rağmen Dünya Kupası finallerine katılma hakkını elde edemedi. 
     
     MAÇTAN NOTLAR 

     Türkiye ile İsviçre arasında oynanacak 18. Dünya Kupası elemeleri play-off baraj rövanş maçında, Kadıköy'de adeta yer gök "Kırmızı-beyaz" renklere büründü. 
     Fenerbahçe Şükrü Saracoğlu Stadı'nı tamamen dolduran Türk taraftarlar, tribünlerde renkli görüntüler oluşturdu. 
     Futbol Federasyonu tarafından koltuklara bırakılan 40 bin Türk Bayrağı ve milli takım formalarıyla tribünlerde yerlerini alan taraftarlar, çoşkuyla milli takıma destek verdi. 
     Karşılaşma öncesi stat kapılarında da uzun kuyruklar oluştu. 
     Bu arada, bir grup taraftar Kızıltoprak'tan ellerinde yaktıkları meşalelerle stada toplu olarak geldi. 
     
     
     MİLLİ TAKIMA SEVGİ SELİ 

     Türk taraftarlar, ısınmak için sahaya çıkan milli takıma büyük sevgi gösterisinde bulundu. 
     Futbolcuları tribünlere çağıran taraftarlar, "Milli takım buraya" diye tempo tuttu. Bunun üzerine milliler tüm tribünlere giderek, taraftarları selamladı. Taraftarlar ayrıca,futbolcuları tek tek çağırarak, yumruk şov yaptırdı. 
     Türk taraftarlar, ısınmak için sahaya çıkan İsviçreli futbolculara ise büyük tepki gösterdi. 
     
     İSVİÇRELİ TARAFTARLAR TRİBÜNDE 

     İsviçreli taraftarlar da karşılaşmayı kendilerine ayrılan tribünde izledi. 
     5 otobüsle stada gelen taraftarlar, İsviçre bayraklarıyla takımlarını destekledi. Karşılaşmayı yaklaşık 500 İsviçreli izledi. 
     
     GENİŞ GÜVENLİK ÖNLEMLERİ 

     İsviçre'de yaşanan olaylar nedeniyle tansiyonun yüksek olduğu maçta, karşılaşma öncesi stat çevresinde geniş güvenlik önlemleri alındı. 
     Karşılaşma nediniyle 4 bin polisin görev yaptığı bildirildi. 
     
     442 BASIN MENSUBU 

     Dünya Kupası Finalleri'ne gidecek takımı belirleyecek karşılaşmaya, basın mensupları da büyük ilgi gösterdi. 
     Karşılaşmada 139'u yabancı toplam 442 basın mensubu görev yaptı. Yabancı basın mensupları arasında 125 İsviçreli, 8 Japon, 3 Alman ile birer İtalyan, İngiliz ve Fransız olduğu bildirildi. 
     
     BİLETLER KARABORSADA 

     Karşılaşmanın biletleri, stat çevresinde karaborsaya düştü. 
     Maç öncesi, biletlerin karaborsada normal fiyatının 2-3 katına alıcı bulduğu öğrenildi. 
     
     MARŞLAR ÇALINDI 

     Karşılaşma öncesi stat hoparlörlerinen çeşitli marşlar çalındı. 
     Gençlik Marşı, 10. Yıl Marşı ve Mehter Marşı sık sık çalınarak, taraftarlar maçtan önce havaya sokulmaya çalışıldı. 10. Yıl Marşı taraftarlar tarafından hep beraber söylendi. 
     Türkiye ile İsviçre A Milli Takımları arasındaki 18. Dünya Kupası elemeleri play-off baraj rövanş maçında, Milli Takımlar Teknik Direktörü Fatih Terim, farklı bir 11 sahaya sürdü. 
     İlk maçtaki karşılaşmadan 6 oyuncuyu değiştiren Terim, cezalı olan Hüseyin'in yanı sıra İbrahim Toraman, Ümit, Serkan, Nihat ve Tümer'e ilk 11'de yer vermedi. Bu oyuncuların yerlerine cezaları biten Hamit ve Emre ile Ergün, Necati, Tolga ve Serhat ilk 11'de görev yaptı. 
     Rüştü, Fatih Tekke, Yıldıray, Serkan, Tümer, İbrahim Toraman ve Halil yedek soyundu. Terim, Servet, Ümit, Okan, Orkun, Gökhan, Fatih Akyel ve Nuri'yi 18 kişilik maç kadrosuna almadı. 
     
     İSVİÇRE'NİN MİLLİ MARŞI ISLIKLARDAN DUYULMADI 

     Karşılaşma öncesi çalınan İsviçre Milli Marşı, ıslıklardan duyulmadı. 
     İlk maçta İstiklal Marşı'nın ıslıklanmasına tepki gösteren Türk taraftarlar, İsviçre Milli Marşı çalınırken, hep birlikte ıslıklayarak statta büyük bir uğultu yarattı. 
     İstiklal Marşı'nı hep bir ağızdan söyleyen taraftarlar, ellerindeki bayrakları havaya kaldırdı. 
     Bu arada, A Milli futbolcular ise birbirlerine kenetlenerek, İstiklal Marşı'nı okudu. 
     Maçtan önce de saha ortasında birbirlerine sarılan milli futbolcular, galibiyet için kenetlendi. 
     
     BAKAN ŞAHİN DE TRİBÜNDE 

     Karşılaşmayı Devlet Bakanı ve Başbakan Yardımcısı Mehmet Ali Şahin de izledi. 
     Şahin'in yanı sıra İstanbul Valisi Muammer Güler, Gençlik ve Spor Genel Müdürü Mehmet Atalay, UEFA Asbaşkanı Şenes Erzik, Futbol Federasyonu Başkanı Levent Bıçakcı ve yönetim kurulu üyeleri de protokol tribününden maçı izledi. 
     
</TEXT>
</DOC>
