<DOC>
<DOCNO> 385593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/10/son/sontur34.html </URL>
<DATE> 2005/10/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde ve Ortaköy Viyadüğü'nde onarım... 
</HEADLINE>
<TEXT>

     Boğaziçi Köprüsü ile ve Ortaköy Viyadüğü üzerinde 12-22 Ekim tarihleri arasında onarım çalışmaları yapılacağı bildirildi. 
     Karayolları 17. Bölge Müdürü Yakup Dost, yaptığı yazılı açıklamada, Boğaziçi Köprüsü üzerinde Asya-Avrupa yönünde mastik asfalt onarımı ve genleşme derzlerindeki kaynaklı tamir işleri ile Ortaköy Viyadüğü üzerinde aynı yönde bozuk asfalt satıhlarda onarım işleri yapılacağını belirtti. 
     Onarıma 12 Ekim Çarşamba günü başlanacağını ifade eden Dost, çalışmaların trafiğin en düşük yoğunlukta olduğu 01.00-06.00 saatleri arasında yapılacağını ve 10 günde tamamlanacağını bildirdi. 
     Dost, şunları kaydetti 
     "Çalışılan saatlerde Boğaziçi Köprüsü’nün Asya-Avrupa yönündeki 3 şeridi trafiğe kapatılacak ve trafik, diğer istikametten 2 yönlü olarak akıtılacaktır. Avrupa-Asya yönünde iki şerit, Asya-Avrupa yönünde ise bir şerit olarak sağlanacak, trafik akışında her türlü trafik işaretleme tedbirleri idaremizce temin edilecektir. Günün diğer saatlerinde bütün şeritler, kısıtlama olmaksızın trafiğe açık tutulacaktır." Karayolları 17. Bölge Müdürü Yakup Dost, yoğunluğun az olduğu gece saatlerinde yapılacak çalışmaları sırasında sürücülerin alternatif olarak 2. Çevreyolu ve Fatih Sultan Mehmet Köprüsü’nü kullanmaları ve yol üzerindeki trafik işaret ve işaretçilerine titizlikle uymaları gerektiğini ifade etti. 
     
</TEXT>
</DOC>
