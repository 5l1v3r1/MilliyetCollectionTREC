<DOC>
<DOCNO> 353358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/19/ekonomi/eko06.html </URL>
<DATE> 2005/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'RTÜK, yasayı yanlış yorumladı' 
</HEADLINE>
<TEXT>


EKONOMİ SERVİSİ 

Televizyon Yayıncıları Derneği TVYD Başkanı Nuri Çolakoğlu, "Doğan TV hisselerinin Deutschebank'a DB satılmasına karşı çıkan RTÜK yasayı yanlış yorumladı" dedi. Çolakoğlu, konuya ilişkin yazılı açıklamasında, RTÜK'ün DTV'nin yüzde 20 hissesinin DB'ye satılmasına karşı çıkarken "finans kuruluşlarının TV'lere ortak olamayacağını" savunduğunu kaydetti. 

29. madde 
TVYD Başkanı Çolakoğlu, halen yürürlükte olan 29. maddenin 1. fıkrasındaki "Siyasi partiler, dernekler, sendikalar, meslek kuruluşları, kooperatifler, vakıflar, mahalli idareler ile bunlar tarafından kurulan veya bunların ortak oldukları şirketler, iş ortakları, birlikler ile üretim, yatırım, ihracat, ithalat, pazarlama ve finans kurum ve kuruluşlarına radyo ve televizyon yayın izni verilmez bu kuruluşlar radyo ve televizyon yayın izni almış şirketlere ortak olamazlar" ibaresinde yer alan "finans kurum ve kuruluşlarına" ibaresinin "siyasi partiler, dernekler, sendikalar, meslek kuruluşları, kooperatifler, vakıflar, mahalli idareler tarafından kurulan veya bunların ortak oldukları" finans şirketlerini ifade ettiğini belirtti. 
Çolakoğlu, açıklamasında şu görüşlere yer verdi "Eğer herkes bunu RTÜK gibi yorumlasa, o zaman fıkrada yer alan ifadenin gereği olarak 'şirketler, iş ortakları, birlikler ile üretim, yatırım, ihracat, ithalat, pazarlama kurum ve kuruluşlarına da radyo ve televizyon yayın izni verilmemesi gerekir. Bu durumda TV ya da radyo kurabilecek durumda geriye bir tek kara para aklayıcıları ya da mafya kalır ki, kanun koyucunun amacı bu olmasa gerek. 
RTÜK'ün bu yorumu kabul edilecek olursa, yasanın bir sonraki fıkrasında düzenlediği biçimde TV'lerin ileride halka açılmasına olanak kalmayacağı gibi yasal yollardan TV hisseleri alıp satmak imkansız hale gelecek, TV'lerin sahipleri hep paravan isimlerden oluşacaktır." 


</TEXT>
</DOC>
