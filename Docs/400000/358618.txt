<DOC>
<DOCNO> 358618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/06/son/soneko03.html </URL>
<DATE> 2005/07/06/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Çiftçilere mazot desteği kararı yürürlüğe girdi... 
</HEADLINE>
<TEXT>

     Çiftçilere litrede 30 YKr 300 bin lira mazot desteği yapılmasına ilişkin Bakanlar Kurulu'nun ''Tarımsal Faaliyette Kullanılan Mazot İçin Çiftçilere destekleme Ödemesi Yapılmasına Dair Kararı'' Resmi Gazete'nin bugünkü sayısında yayımlanarak, yürürlüğe girdi. 
     Buna göre, kalkınma plan ve programları ile ''Ulusal Tarım Stratejisi'' çerçevesinde çiftçilere mazot desteklemesi yapılacak. 
     Çiftçilere 2004 yılı Çiftçi Kayıt Sistemi bilgilerine göre ve ürün grupları üzerinden ortalama mazot tüketim miktarları dikkate alınarak, finansmanı bütçenin ilgili harcama kaleminden tahsis edilmek üzere litre başına 30 YKr ödenecek. 
     Çiftçilere dekar başına, sebze, meyve ve süs bitkileri, özel çayır mera ve orman emvali ürün alanları için 5 litre, hububat, yem bitkileri, baklagiller ve yumru bitkiler alanları için 8 litre, yağlı tohumlar ve endüstri bitki alanları için de 15 litre mazot desteği verilecek. 
     Desteklenecek tarım arazisi miktarı da 500 dekarı geçemeyecek. 
     Kararın uygulanması ile ilgili olarak çiftçiye yapılan nakdi ödeme tutarının yüzde 0,2'si oranında Ziraat Bankası A.Ş.'ye hizmet komisyonu ödenecek. 
     Mazot desteği ödemelerinin denetimini sağlayacak tedbirleri almaya Tarım ve Köyişleri Bakanlığı yetkili olacak. İlgili merciler kendilerine ibraz edilen ve ödemelere esas teşkil eden belgelerin kontrolünden ve kendilerinin hazırladıkları belgelerden sorumlu olacak. Bu yükümlülüğünü yerine getirmeyerek haksız yere mazot desteği ödemesine neden olanlar ile haksız yere mazot desteği ödemesinden yararlanmak üzere sahte veya içeriği itibariyle gerçek dışı belge düzenleyen ve kullananlar hakkında da gerekli cezai ve diğer işlemler yapılacak. 
     Haksız yere mazot desteği ödemesinden yararlanıldığının tespit edilmesi halinde ise yapılan ödemeler, ödeme yapılan çiftçilerden ''6183 sayılı Amme Alacaklarının Tahsil Usulü Hakkında Kanun''0 hükümleri çerçevesinde geri alınacak. 
     Bu şekilde yapılan mazot desteği ödemesinin geri alınmasında, gecikme zammının hesaplanmasında esas alınacak tarih, çiftçiye mazot desteği ödemesinin yapıldığı tarih olacak. Haksız ödemenin yapılmasında ödemeyi sağlayan belge veya belgeleri düzenleyen gerçek veya tüzel kişiler de geri alınacak tutarların ödenmesinde müteselsilen sorumlu tutulacak. 
     Söz konusu karar çerçevesinde yapılacak mazot destekleme uygulaması 1 Haziran 2005-31 Mayıs 2006 tarihleri arasını kapsayacak. 
     Kararın uygulama usul ve esasları da Tarım ve Köyişleri Bakanlığınca çıkarılacak tebliğler ile belirlenecek. 
     
</TEXT>
</DOC>
