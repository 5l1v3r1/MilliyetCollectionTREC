<DOC>
<DOCNO> 376327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sondun07.html </URL>
<DATE> 2005/09/07/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'de 1,7 milyon çocuk silahlarla iç içe yaşıyor... 
</HEADLINE>
<TEXT>

     ABD’de yapılan bir araştırma 1,7 milyon Amerikalı çocuğun kilitsiz ortamda silah bulunan evlerde yaşadığını ortaya koydu. 
     "Pediatrics" isimli derginin son sayısında yayınlanan araştırmanın sonuçlarına göre, ABD’deki çocukların yüzde 2,5’i, dolu ve herhangi bir önlemin alınmadığı ateşli silahların bulunduğu evlerde yaşıyor. Bu oranın 1990’ların başında yüzde 10 civarında olduğunu hatırlatılan araştırmada, düşüşe rağmen durumun hala kaygı verici olduğu belirtildi. 
     Araştırmanın sonuçlarını dergi için kaleme alan ABD Hastalıkları Kontrol ve Önleme Merkezi CDC epidemologlarından Catherine Okoro, "Hala çok sayıda çocuk risk altında bulunuyor" dedi. 
     Araştırmanın, ABD’nin 50 eyaletinde 241 bin yetişkinle yapılan telefon görüşmeleri yoluyla yapıldığı kaydedildi. 
     Yetişkinlerin yüzde 33’ünün evlerinde ya da evlerinin yakınlarında ateşli silahlar bulundurduğunu ortaya koyan araştırma, bu konuda en yüksek rakama yüzde 63 ile Wyoming eyaletinin, en düşük orana ise yüzde 5 ile başkent Washington D.C.’nin sahip olduğunu gösterdi. 
     Araştırmaya katılanların yüzde 4’ünden fazlası silahlarını dolu ve kilitsiz tuttuklarını ifade ederken, yüzde 2,5’i ise bu silahları çocuklarının da yaşadığı evlerinde dolu ve kilitsiz tuttuklarını ifade ediyor. Bu konuda en yüksek orana yüzde 7,3 ile Alabama eyaleti sahip olurken, bu eyaleti yüzde 6,6 ile Alaska, yine yüzde 6,6 ile Arkansas, yüzde 6,4 ile Montana, yüzde 5,2 ile ise Idaho takip ediyor. Yüzde 0,3’lük oranıyla Massachusetts ise listenin sonunda yer alıyor. 
     CDC’nin tahminlerine göre, ABD’de her yıl ateşli silahlarla 1400 çocuk öldürülüyor. 
     
</TEXT>
</DOC>
