<DOC>
<DOCNO> 392782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/07/son/soneko35.html </URL>
<DATE> 2005/11/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Nokia'nın yeni modelleri tanıtıldı... 
</HEADLINE>
<TEXT>

     Nokia Türkiye Genel Müdürü Alessandro Fiorentino, cep telefonlarından televizyon yayınlarının izlenmesini sağlayan sistemin DVB-H Türkiye'de ruhsatlandırılmış, mevzuata bağlanmış bir hizmet olmadığını, bu nedenle hizmetin verilmesinin zaman alabileceğini söyledi. 
     Nokia yetkilileri, Esma Sultan Yalısı'nda düzenlenen ürün tanıtım toplantısında, multimedya alanındaki yenilikleri duyurdular. 
     Toplantıda, İspanya'da gerçekleşen Nokia Mobility Konferansı'nda ilk tanıtımı yapılan Nseries ailesinin yeni üyeleri Nokia N71, N80 ve N92 de tanıtıldı. 
     Nokia Türkiye Genel Müdürü Alessandro Fiorentino, Türkiye'de kameralı cep telefonları satışlarının katlandığının gözlemlendiğini, bu doğrultuda multimedya ürünlerin piyasada daha çabuk kabul edildiğini dile getirdi. 
     Fiorentino, cep telefonundan televizyon yayınlarını izlemeyi sağlayan sistemin Türkiye'de kullanımına ilişkin bir soru üzerine şu yanıtı verdi 
     ''Mobil TV için ruhsatların çıkarılması gerekli. Zaman alacak. DVB-H Türkiye'de ruhsatlandırılmış, mevzuata bağlanmış bir hizmet değil. Türkiye'de bu gibi ortaklıkların zaman alacağını düşünüyorum. Bazı hizmetlerimizin başlatılması zaman alabilir, ama 'Nseries' için taahhüt verdiğimiz tüm hizmetleri sağlama konusunda kararlıyız.'' 
     
     CEPTE TAŞINAN BİLGİSAYARLAR 
     Nokia Multimedya Grubu'ndan Pazarlama Bölümü Başkanı Pekka Rantala ise yeni ürünlerin mp3 çalar ya da kamera monte edilmiş, geliştirilmiş cep telefonları olmadığını, akıllı, cepte taşınabilir bilgisayarlar olduğunu kaydetti. 
     Bu nedenle bu ürünler için yeni bir medya planlaması ve yeni bir pazarlama stratejisi ve yeni bir alt marka konumlandırdıklarını, bu doğrultuda Nseries'in Nokia'nın geleceğe dönük yüzü olduğunu aktaran Rantala, her sabah 700 milyondan fazla insanın evlerinden ceplerinde Nokia markalı telefonlarla çıktığını, bu rakamın omuzlarına daha fazla sorumluluk yüklediğini anlattı. 
     Rantala, Mobil TV'nin televizyon şirketleri, reklam mecraları için yeni bir fırsat olacağını aktardı. 
     
</TEXT>
</DOC>
