<DOC>
<DOCNO> 382168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/28/yazar/tamer.html </URL>
<DATE> 2005/09/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
"Türk Çehov"u Sait Faik'ten, Lovegrove'a... 
</HEADLINE>
<TEXT>

Lovegrove sayesinde sadece VitrA değil, İstanbul ve Türkiye de tasarım dünyasının önde gelenlerinin gündemine girebilir 
İngiliz The Guardian gazetesinin hafta sonu ekinde "Türk Çehov"unu uzun uzadıya anlatan Sylvia Paskin imzalı bir yazı... Kimmiş bu Türk Çehov'u diye yazıya göz gezdirdiğimde karşıma "Eserleri Çehov'la kıyaslanan Türkiye'nin en büyük kısa hik ye yazarı" ifadesiyle Sait Faik çıktı. 
Kendisi de edebiyatçı olan Paskin, Sait Faik'in gerek kişiliği gerekse hik yeleriyle ilgili epey bilgi toplamış, hatta Burgazada'ya giderek Sait Faik'in müzeye dönüştürülen evini de gezmiş. "Büyükada'nın Musevi, Kınalıada'nın Ermeni, Burgazada'nın Rum adası" olarak bilindiğini, ama Türkiye'de Burgazada denince tartışmasız ilk akla gelenin bir Rum adası değil, ünlü edebiyatçı Sait Faik olduğunu yazıyor. Ünlü hik yecimizin edebi kimliğinin göklere çıkarıldığı yazıda İsviçre ve Fransa'da eğitim görmesinden herhangi bir işte tutunamamasına, çok seyahat etmesinden kısa ve yoğun bir hayat yaşamasına, hatta alkolik ve biseksüel olmasına kadar kişiliğiyle ilgili ayrıntılara da yer verilmiş. 

Avrupa'yı şaşırtan... 
Dün de yazmıştım. Türkiye Avrupalı bir ülke gibi görülmeye başlayınca, o bağlamda ve onun uzantısında Türkiye'nin başka değerleri olduğu da bir bir fark ediliyor. Eskiden Türkiye Avrupalılar için sadece stratejik konumuyla önemliyken ve bize "En büyük değeriniz ordunuz" denirken, şimdi Avrupalılar bir bakıyorlar ki Türkiye'nin başka değerleri, başka büyük potansiyelleri de var. Zengin bir kültürü var. Edebiyatı var. Sanatı var... 
Dahası ve belki de en önemlisi, Türkiye'nin Avrupalı olma yolundaki bir İslam ülkesi olarak müthiş bir orijinalitesi var. İlk defa böyle bir şey oluyor. Bugüne kadar Avrupalı olmak isteyen ülkelerin hiçbiri İslam ülkesi değildi. Bu yeni bir sentez. Bu yüzden de Türkiye pek çok yönüyle ilgi odağı, çekim merkezi haline gelmiş durumda. Türkiye'de de bunu hakettirecek zenginlikler var Allah için. Dolayısıyla Türkiye'yi incelemeye kalkan, eli boş dönmüyor, derinlere daldıkça zengin değerlerimizin çeşitliliğinde, keyifle kaybolup gidebiliyor. 

İstanbullu Lovegrove 
Son dönemde Türk kültür ve geleneklerini tanıdıkça mest olanların belki de en ünlüsü, tasarım dünyasının en parlak 4 - 5 isminden biri olan İngiliz Ross Lovegrove. Gerçi o Türkiye'yi kendiliğinden keşfedenlerden değil kuşkusuz. VitrA'yı dünya markası yapmak isteyen Eczacıbaşı Topluluğu'nun daveti üzerine Türkiye ile tanışmış. Türk Hamamı'ndan esinlenerek yarattığı İstanbul adlı Türk banyosunun, Batı'nın en ünlü tasarım dergilerinde olay yaratacağına kuşku yok. 
Ama diğer yandan da VitrA'ya tasarlayacağı 115 değişik ürün için her ay İstanbul'a gelen Lovegrove, buradan o kadar etkilenmiş ki, ilk fırsatta şöyle yükseklerden Boğaz'ı gören bir yer satın alıp İstanbul'da da bir ofis açmak istiyor. Dahası güney kıyılarımızda bir arsa satın alıp kendisine ev de yapmak arzusunda. Yani endüstriyel tasarımın efsane ismi 47 yaşındaki Lovegrove, bundan sonra hep bir ayağı Türkiye'de olsun istiyor. 
Lovegrove, şu anda değişik ülkelerde 30 ayrı projeyi yürütüyor. Ancak Londra dışında sadece Kyoto'da ofisi var. Zaten Japonya'ya da hayran. Anlayacağınız Türkiye, İngiltere ve Japonya'dan sonra Lovegrove'un üçüncü memleketi olacak. Ve geçen hafta Londra'da Ross Lovegrove imzasıyla tasarım dünyasının en ünlülerine tanıtılan Türk banyosu sayesinde sadece VitrA değil, bu gidişle İstanbul ve Türkiye de tasarımla ilgili çevrelerin gündemine oturacak. 



</TEXT>
</DOC>
