<DOC>
<DOCNO> 358478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/05/son/sonyas18.html </URL>
<DATE> 2005/07/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Pink Floyd'un artan albüm gelirleri yardım kuruluşlarına... 
</HEADLINE>
<TEXT>

     İngiliz rock grubu Pink Floyd, Afrika'daki yoksullukla mücadele için cumartesi günü Londra'daki Hyde Park'ta düzenlenen ''Live 8'' konserinin ardından artan albüm satışlarından elde edilen geliri yardım kuruluşlarına bağışlayacağını açıkladı. 
     Londra'daki konser için, 1981'den bu yana ilk kez bir araya gelen grubun gitaristi David Gilmour, ''Live 8'in asıl amacı Afrika'ya dikkat çekmek ve G-8 liderlerine baskı yapmak olsa da bu konserle yetinmek istemiyorum. Bu para hayatları kurtarmak için kullanılmalı'' dedi. 
     Roger Waters ve diğer üyeler arasındaki anlaşmazlık nedeniyle zirvedeyken dağılan grubun 2 Temmuz'da bir araya gelerek sahne alması, Londra'da grubun ''best of'' albümü ''Echoes''un satışlarının yüzde 1300 kadar artmasını sağlamıştı. 
     ''Live 8'' sadece Pink Floyd'un değil, ''Live 8'' konserlerinde sahne alan The Who grubunun ''Then and Now'' albümünün satışını yüzde 863, Eurythmics grubunun ''best of'' albümünün satışını yüzde 500, Dido'nun ''Lent for rent'' albümünün satışını yüzde 412 artırdı. 
     Robbie Williams'ın ''Greatest hits'' albümünün satışı yüzde 320, Sting'in ''The very best of'' albümünün satışı yüzde 300, Madonna'nın ''Immaculate conception''' albümünün satışı yüzde 200 ve U2'nun ''Best of 1990-2000'' albümünün satışı da yüzde 116 arttı. 
     
</TEXT>
</DOC>
