<DOC>
<DOCNO> 351137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/son/sonyas05.html </URL>
<DATE> 2005/06/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Viagra'dan daha etkilisi geliyor 
</HEADLINE>
<TEXT>

     Nesrin COŞKUN, İZMİR DHA 

      İZMİR'de düzenlenen 6'ncı Ulusal Androloji Erkek ve kadın cinsel sağlığıyla ilgilenen bilim dalı Kongresi'nden sertleşme sorunu yaşayan erkeklere müjde çıktı. Kongre ve Türk Androloji Derneği Başkanı Prof. Dr. Ateş Kadıoğlu, Türkiye'de de 4 üniversitede denenen, etken maddesi tadalafil olan bir ilacın önümüzdeki günlerde piyasaya çıkacağını bildirdi. Etki süresinin Viagra'dan daha uzun olduğunu belirten Prof. Dr. Kadıoğlu, Bu ilacın etki süresi 36 saat. Bu ilaçla tedavide yüzde 80 başarı elde edildi. İlaç, uzun süre etkili olma özelliğiyle kişiye plansız cinsel hayat sunuyor'' dedi. 
     İşçilerinin greve gitmesi nedeniyle Hilton Otel'den Princess Hotel'e alınan ve salonların yetersiz kalması yüzünden bahçeye kurulan çadırda gerçekleşen 6'ncı Androloji Kongresi'ne birkaç kadın doğum uzmanı kadın hekimin dışında 700'e yakın ürolog katıldı. Çeşitli kursların da düzenlendiği kongrenin kapsamı hakkında bilgi vermek üzere basın toplantısı düzenleyen Prof.Dr. Kadıoğlu, bir basın toplantısı da yeni çıkacak iki ilaç için yaptı. Prof.Dr. Adil Esen, Prof.Dr. Faruk Usta ve Prof.Dr. Önder Yaman'la birlikte düzenlediği basın toplantısında Prof.Dr. Kadıoğlu yaşlanan erkekte testosteron eksikliğine bağlı gelişen başta seksüel istekte azalmaya yol açan soruna karşı hidroalkolik jelin piyasaya çıktığını söyledi. 
     Cinselliğin temel insan gereksinimlerinden biri olduğuna, bu konuda sorun yaşanmasının kişinin yaşam kalitesini ve kişilerarası ilişkilerini olumsuz etkilediğine dikkat çeken Prof.Dr. Kadıoğlu, Amerika Ulusal Sağlık ve Sosyal Yaşam Araştırması'nda cinsel fonksiyon bozukluğu sıklığının erkeklerde yüzde 31 olarak saptandığını söyledi. Erkeklerde cinsel fonksiyon bozukluklarının istekte azalma, orgazm sorunları, sertleşme sorunları ve boşalma bozuklukları olarak sınıflandırıldığını kaydeden Prof.Dr. Kadıoğlu şunları söyledi 
     Yapılan çalışmalarda erkeklerde en sık rastlanan sorunun boşalma bozuklukları ve sertleşme sorunu olduğunu göstermiştir. Massachusett'in erkek yaşlanma çalışmasında sertleşme sorunundan muzdarip 40 yaşın üstündeki erkeklerin oranı yüzde 52 olarak bulunmuştur. Kabaca 40 yaş erkeklerin yüzde 40'ında, 50 yaşındaki erkeklerin yüzde 50'sinde, 60 yaşındaki erkeklerin yüzde 60'ında ve 70 yaşındaki erkeklerin yüzde 70'inde sertleşme sorunu gözükmektedir. Ülkemizde yapılan çalışmada ise, sertleşme sorununun sıklığı yüzde 69.2 olarak bulunmuştur'' dedi. 
     Sertleşme sorunu tedavisinde çeşitli yöntemler kullanıldığını, ilaçla tedaviye yeni bir ürünün önümüzdeki günlerde piyasaya çıkacağını belirten Prof.Dr. Kadıoğlu, etken maddesi tadalafil olan bu ilacla ilgili İstanbul, Ankara ve Dokuz Eylül Üniversiteleri Tıp Fakültelerinde 3-4 çalışma yapıldığını ve yurtdışı çalışmalarından elde edilen sonuçlara ulaşıldığını kaydetti. Prof.Dr. Kadıoğlu, Tadafilin ağız yoluyla alındıktan iki saat sonra kanda maksimum seviyeye ulaştığını, etki süresinin 36 saat olduğunu söyledi. Diğer sertleşme tedavisinde kullanılan ilaçlar gibi damar sistemi rahatsızlıkları bulunanlara, nitrat kullananlara tavsiye edilmediğini ifade eden Kadıoğlu, ilacın yan etkilerinin bu alanda kullanılan diğer ilaçlardan farklı olmadığını sözlerine ekledi. Yan etki olarak bazı hastalarda sırt ağrısı ve miyalji görüldüğünü, ancak bu şikayetlerin de tedaviyi bıraktırmadığını kaydetti. Prof.Dr. Kadıoğlu, En sık görülen yan etki başağrısıdır. Yan etkiler şiddetli boyutlara ulaşmıyor. Tedavi süresi boyuca yan etki görülme sıklığı azalıyor. Yan etki nedeniyle tedaviyi bırakma oranı yüzde 2.1 olarak belirlendi'' dedi. 
     
     YÜZDE 80 BAŞARI 
     Tadalafilin, Viagra dahil sertleşme sorunu tedavisinde kullanılan ilaçlardan daha uzun süreli etkili olduğunu belirten Prof. Dr. Kadıoğlu, Tadalafil, 10 ve 20 miligramlık dozlarda kullanıldığında, sertleşme sorunu açısından risk faktörü olan hastalarda yüzde 80'e varan başarı oranı sağlanmıştır. Tadalafil 36 saate ulaşan etki süresi ile sertleşme sorunu tedavisinde esneklik ve kullanım kolaylığı sağlamıştır. Tadalafil hastaya istediği zaman ve kullanmakta olduğu tedaviye bağımlı olduğu hissini yaşatmadan başarılı cinsel ilişki kurmasına olanak verir. 36 saat sonrasında bile yüzde 60-70 hastada yararlı oluyor. Haftada üç kez rutin alımı öneriliyor. Böylece hastalara plansız bir cinsel hayat şansı veriliyor. Endüstri toplumlarında cinselliğin hafta sonunda yaşandığı saptanmış durumda. Tadalafil örneğin cuma akşamı alındığında hastanın partneriyle cumartesi akşamı ve pazar sabahı başarılı cinsel ilişki kurmasına olanak sağlar'' diye konuştu. 
     Öte yandan etken maddesi tadalafil olan piyasaya Cialis adıyla çıkacak ilacın kutuda 20 miligramlık 2 tablet olarak, 37 YTL'den satışa sunulacağı belirtildi. 
     Prof. Dr. Kadıoğlu iki toplantıdan sonra basın mensuplarının sorularını yanıtladı. Cinsel sorunların tabu kabul edildiğini bu yüzden doktora başvuru düzeyinin çok az olduğunu belirten Kadıoğlu başkanlığını yaptığı Türk Androloji Derneği olarak Kadın ve erkek cinsellik sorunları ve kısırlık’ başvuru hattı kurduklarını söyledi. Prof.Dr. Kadıoğlu, Doktora başvurmaya utananlar telefonla konuşmaya utanmadıkları için bu yolu seçtik' dedi. Geçen temmuz'da hizmete açılan 212 267 49 49 nolu ücretsiz aranan telefona Şubat sonuna kadar 24 bine yakın başvuru olduğu kaydedildi. 
     
</TEXT>
</DOC>
