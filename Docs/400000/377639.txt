<DOC>
<DOCNO> 377639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/12/siyaset/siy02.html </URL>
<DATE> 2005/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk Devletin savcısı değişmedi 
</HEADLINE>
<TEXT>


Orhan Pamuk, İngiliz gazetesine, "Bana karşı açılan dava gösteriyor ki, Türkiye pek değişmedi. Yasalar değişti, ama düşünce tarzı değişmedi" dedi 

Nevsal Elevli - Londra 


İngiliz The Daily Telegraph gazetesine konuşan Orhan Pamuk, Ermeni soykırımı iddialarıyla ilgili açıklamalarının ardından hakkında açılan davanın, "Türkiye'nin henüz AB'ye hazır olmadığını gösterdiğini" söyledi. 
Türkiye'de gerçekleştirilen yasal reformların uygulanmadığını, geçen yıl bu konuda hiçbir şey yapılmadığını kaydeden Pamuk, Ankara'nın AB'ye verdiği sözlerle yetindiğini belirtti. Aralıkta 3 yıla kadar hapis cezası istemiyle yargılanacak Pamuk şöyle konuştu 
"Türkiye pek değişmedi. Yasalar değişti, ama düşünce tarzı, kültürümüz ve şeyleri görme biçimimiz... Bunlar hiç değişmedi. AB üyeliği umuduyla bazı yasal ve politik değişimler yaşandı. Ama açılan dava gösteriyor ki, devletin savcıları pek fazla değişmemiş. Bu dava toplumda pek fazla hoşgörü olmadığını gösteriyor." 
İngiliz The Sunday Times gazetesi de dünkü sayısında ünlü yazarların görüşlerine yer verdi. "Günden Kalanlar" romanının yazarı ve Booker Ödülü adayı Kazuo İshiguro, "Böyle bir durumun günümüzün Türkiyesi'nde ve ülkesinin prestijine o kadar katkıda bulunan bir yazarın başına gelmesini görmekten şaşkınlık ve dehşet içindeyim" dedi. 
İngiliz yazar John Banville ise, "Pamuk, cezaevine girerse bir rezalet olur. Türkiye, prestijine verilecek zararın farkında olmalı" ifadesini kullandı. Booker Jürisi Başkanı John Sutherland, "Pamuk'un ifade etme özgürlüğünü reddedemezseniz" diye konuştu. The Sunday Times, "Pamuk olayı, Türk hükümetini mahçup etti" yorumunu yaptı. 


</TEXT>
</DOC>
