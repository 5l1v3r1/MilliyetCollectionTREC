<DOC>
<DOCNO> 395245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/15/son/sontur35.html </URL>
<DATE> 2005/11/15/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
SSK, tüp bebek giderlerini de karşılayacak 
</HEADLINE>
<TEXT>

     SSK Yönetim Kurulu, tüp bebek uygulaması ve tedavisine ilişkin giderlerin karşılanmasına karar verdi. 
     SSK Başkanlığı’ndan yapılan yazılı açıklamaya göre, yönetim kurulunun dün yaptığı toplantıda tüp bebek uygulamaları, 506 sayılı kanunun ilgili hükümleri doğrultusunda sigortalı ve hak sahiplerine sağlanacak sağlık yardımları kapsamında değerlendirildi. 
     Buna göre, 2006 yılı sözleşme metinleri ile ücret tarifelerinde gerekli değişiklikler yapılıncaya kadar yalnızca Sağlık Bakanlığı eğitim ve araştırma hastaneleri ile üniversite hastanelerinde gerçekleştirilen tüp bebek uygulamalarının Sağlık Bakanlığı’nın 11 Nisan 2005 tarihli genelgesi ve 2005 Mali Yılı Bütçe Uygulama Talimatı hükümleri çerçevesinde faturalandırılmasına ve ödenmesine karar verildi. 
     Kurul, tüp bebek uygulaması takibinin ilgili genelge doğrultusunda Sağlık Bakanlığı’nca tek merkezden gerçekleştirilmesini kararlaştırdı. 
     Kurulun kararı uyarınca, tüp bebek uygulaması öncesinde "cetrotide", "ovitrelle", "luveris" gibi ilaçlar kullanılacaksa miktarı belirtilecek, bu ilaçlar reçeteye kadın hastalıkları ve doğum uzman tabiplerince yazılacak ve hasta takipleri Sağlık Bakanlığı’nca yapılacak. 
     
</TEXT>
</DOC>
