<DOC>
<DOCNO> 366448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/son/sonspo24.html </URL>
<DATE> 2005/08/02/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Beşiktaş'ta yine rötar yapan Ailton'un yarın geleceği açıklandı... 
</HEADLINE>
<TEXT>

     Beşiktaş, Kayseri Erciyespor ile oynayacağı lig maçının hazırlıklarını bugün yaptığı antrenmanla sürdürdü. 
     Teknik direktör Rıza Çalımbay yönetiminde gerçekleştirilen idmanda 2 gruba ayrılan futbolcular, istasyon ve pas çalışması yaptı. Bu çalışmaların ardından, Çalımbay futbolcuları 3 gruba ayırarak dar alanda turnuva maçları yaptırdı. Her zaman olduğu gibi Tayfur'un takımı turnuvada rakiplerini yenerek birinci oldu. 
     Antrenmana Brezilya'dan henüz dönmeyen Ailton katılmazken, pas çalışması sırasında sol kaşına darbe alan ve kanaması olan Güven idmanı yarıda bıraktı. Güven'in kaşına 2 dikiş atıldığı ve yarın takımla idmana çıkacağı açıklandı. 
     
     AILTON YİNE RÖTAR YAPTI 
     İstanbul'a gelmesi adeta yılan hikayesine dönen yeni transfer Ailton Gonçalves Da Silva, yine rötar yaptı. 
     İstanbul'a bugün geleceği bildirilen Ailton'un, uçak bulamadığı bu nedenle de yarın İstanbul'da olacağı bildirildi. 
     
     PENDİKSPOR İLE HAZIRLIK MAÇI 
     Beşiktaş, Kayseri Erciyespor maçı hazırlıklarını yarın yapacağı çift antrenmanla sürdürecek. 
     Siyah-beyazlılar, yarın akşam İkinci Futbol Ligi B Kategorisi 1. Grup takımlarından Pendikspor ile BJK Nevzat Demir Tesisleri'nde hazırlık maçı yapacak. 
     
</TEXT>
</DOC>
