<DOC>
<DOCNO> 393086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/soneko37.html </URL>
<DATE> 2005/11/08/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ramazan Bayramında kartla 438 milyon YTL harcandı... 
</HEADLINE>
<TEXT>

     Ramazan Bayramı boyunca, banka ve kredi kartlarıyla 438 milyon YTL harcandı. 
     Bankalararası Kart Merkezi BKM , Ramazan Bayramı'na denk gelen 2-5 Kasım 2005 tarihleri arasındaki kartlı ödeme sistemi verilerini açıkladı. 
     Açıklanan verilere göre, bu yıl Ramazan Bayramı alışverişi için gerçekleştirilen harcamalar, bir önceki yıla göre yüzde 8 artışla 438 milyon YTL olarak gerçekleşti. 
     Ramazan Bayramı harcama tercihleri, yüzde 20.5 pay ile market ve alışveriş merkezlerinden yana olurken, arife günü plastik kartlarla yapılan harcama tutarı kayıtlara tüm yıl içerisindeki en yüksek değer olarak geçti. 
     Açıklamaya göre, 4 günlük bayram tatili boyunca, kredi ve banka kartlarıyla 7 milyon 480 bin adet işlem yapıldı. Bayram alışverişlerinin en yoğunlaştığı tarih ise arife günü oldu. 
     2 Kasım 2005 tarihine rastlayan arife günü switch sisteminden 3 milyon 766 bin 377 adet işlem geçerken, BKM yetkilileri bu rakamın geçen yıl olduğu gibi 2005 yılında da BKM switch sisteminden bir günde gerçekleşen en yüksek işlem adedi olduğunu bildirdiler. 
     Arife günü de dahil olmak üzere bayram süresince en çok harcama ise market ve alışveriş merkezlerinde gerçekleştirildi. Bu sıralamayı yüzde 20 ile benzin istasyonları, yüzde 9 ile giyim ve aksesuar, yüzde 8 ile gıda ve yüzde 5,4 ile de telekomünikasyon sektörleri izledi. 
     
</TEXT>
</DOC>
