<DOC>
<DOCNO> 352948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/17/son/soneko48.html </URL>
<DATE> 2005/06/17/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
"Erdemir'in özelleştirilmesine hayır" mitingi... 
</HEADLINE>
<TEXT>

     Türk-İş Genel Başkanı Salih Kılıç, "IMF’ye borçların ödenmesi için Ereğli Demir ve Çelik Fabrikaları’nın ERDEMİR satılmasına evet demek mümkün değildir" dedi. 
     ERDEMİR Bağlık Kapısı önünde toplanan fabrika işçilerinin ve ailelerinin yanı sıra sendika başkanları, sivil toplum kuruluş temsilcileri ve çok sayıda vatandaş, yaklaşık 4 kilometre uzaklıkta olan ilçe merkezindeki Atatürk Anıtı’na "ERDEMİR bizimdir bizim kalacak", ERDEMİR vatandır vatan satılmaz" ve "ERDEMİR’i satanı bizde satarız" şeklinde sloganlar atarak yürüdü. 
     Kılıç, anıt önünde düzenlenen "ERDEMİR’in özelleştirilmesine hayır" mitingde yaptığı konuşmada, fabrikanın satışının kabul edilmesinin mümkün olmadığını, bunu durdurmak için sonuna kadar mücadele edeceklerini ifade etti. Kılıç, şöyle konuştu 
     "Küreselleşme sürecinde ülkeyi pazar, devleti tüccar ve vatandaşı müşteri gören anlayışın sonucu olarak, ERDEMİR’in ürettiği katma değeri inkar eden kurum ve kuruluşları göreve davet ediyorum. IMF’ye borçların ödenmesi için ERDEMİR’in satılmasına evet demek mümkün değildir. ERDEMİR’in E’sini demir-çeliğin Ç’sini bilmeyen özelleştirme İdaresi Başkanlığı’nın özelleştirilmesi gerekmektedir. ERDEMİR’in yabancı tekellerin eline geçmesi durumunda, fabrikanın üretim alanlarının kapatılarak küçüleceğini, teknolojisinin eksiltilebileceğini ve ekonomik ömrünün kısaltılabileceğini unutmamalıyız. ERDEMİR’e sahip çıkmak, çocuklarımızın geleceğine sahip çıkmaktır. Konfederasyon olarak, özelleştirmenin durdurulması için her türlü eylemi destekleyeceğiz." 
     
     STRATEJİK KURULUŞLARIN ÖNEMİ 
     ERDEMİR, TÜPRAŞ ve TELEKOM gibi stratejik kuruluşlara sahip çıkmanın "vatandaşlık görevi" olduğunu anlatan Kılıç, şöyle dedi 
     "Stratejik özelliği bulunan kuruluşların özelleştirilmesine karşı çıkıldığında, ideolojik yaklaşıyorlar diyenler mahcup olmuş durumdadır. İşçi, işveren ve sermayedarların birlikteliğinin oluşturduğu grubu hep beraber görmekteyiz. Özelleştirmek, cumhuriyetin birikimini çok uluslu şirketlere satmak demek değildir. ERDEMİR, TÜPRAŞ ve TELEKOM’un satışından elde edilecek 5-6 milyar doların sorunları çözeceğini zannedenler, yanılgı yaşayacaklarını bilmelidirler." 
     
     YENİDEN KUVAYİ MİLLİYE 
     Türk Metal sendikası Genel Başkanı Mustafa Özbek de ülkenin geleceğini yabancı kapılarında aramadan önce, milli ekonominin ayağa kaldırılması gerektiğini kaydederek şunları söyledi 
     "İç ve dış politikalarımız hatalarla dolu. ERDEMİR, TÜPRAŞ ve TELEKOM’un satışıyla ilgili referandum yapalım. Bu yüce millet, milli değerlere sahip çıkacaktır. Türkiye’de KİT’ler, Atatürk’ten mirastır. 
     İşçilerimiz bu mirasa sonuna kadar sahip çıkacaktır. Her yıl kar eden TÜPRAŞ, ERDEMİR ve TELEKOM gibi tesislerimiz, ülkemizin pırlanta yüzüğü kuruluşlardır. Zarar eden kuruluşlar ise siyasetçilerin eseridir. TÜPRAŞ, TELEKOM ve ERDEMİR’in satışı, vatana ihanettir. 
     ERDEMİR’in satılması durumunda, ülkemizdeki fabrikaların üretimi için gerekli olan yassı çelik nereden alınacak Dünya çelik devleri ile yarışan ERDEMİR’i satamazsınız." ERDEMİR’in, Türkiye’nin bayrağı, bayrağın da bir ulusun namusu olduğuna dikkat çeken Özbek, şöyle devam etti 
     "Bu ülkeyi ceset yapmak isteyen, ERDEMİR, TÜPRAŞ ve TELEKOM’u satar. 
     Yabancılar, buradaki güçlü kuruluşları kapmak için sıraya girdi, ancak avuçlarını yalayacaklar. ERDEMİR için halkımız gerekirse yeniden bir Kuvayi Milliye başlatacaktır. Milli değerlerimize sahip çıkarak, mücadelemizi sürdüreceğiz." Mitinge, BBP Genel Başkanı Muhsin Yazıcıoğlu, İP Genel Başkanı Doğu Perinçek, EMEP Genel Başkanı Levent Tüzel, CHP Grup Başkan Vekili Kemal Anadol ile çok sayıda milletvekilinin yanı sıra bazı siyasi partilerin genel başkan yardımcıları katıldı. 
     
</TEXT>
</DOC>
