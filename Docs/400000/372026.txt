<DOC>
<DOCNO> 372026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/23/guncel/gun08.html </URL>
<DATE> 2005/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İslamiyette cennetin garantisi yok' 
</HEADLINE>
<TEXT>



Bolu İl Müftüsü Ahmet Okutan, Papa 16. Benediktus'un Katoliklerin günahlarının affedilmesi için çıkardığı "endüljans" kararnamesini, "İslam dininde cennete garanti vermek mümkün değil. Allah, iyi şeyler yapanları, yardımsever olanları ve dinin gereklerini yerine getirenleri cennete alacağını ifade eder" diye değerlendirdi. 

Endüljans yorumu 
Borazanlar Camii'nde dün din eğitimi gören öğrencileri ziyaret eden Okutan, dini öğrenmenin önemine değindi ve Bolu'daki camilerde 3 ayda 8 bin öğrenciye din eğitimi verildiğini söyledi. 
Papa 16. Benediktus'un Almanya ziyareti sırasında ayinleri izleyecek Katoliklerin günahlarının bağışlanacağını duyuran bir "endüljans" kararnamesi çıkarmasını değerlendiren Okutan, İslamda cennet garantisinin mümkün olmadığını belirtti. 
Okutan, "Allah, birinin aracılığıyla cennete gitmenin mümkün olmadığını bildirir. 
Garanti vermek mümkün değil. İslam ile Hıristiyanlık arasındaki fark görülmeli" diye konuştu. 


</TEXT>
</DOC>
