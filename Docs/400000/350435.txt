<DOC>
<DOCNO> 350435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/09/son/sontur14.html </URL>
<DATE> 2005/06/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Son oyun, son fotoğraf... 
</HEADLINE>
<TEXT>

     Abdullah TANIŞ İNEGÖL Bursa , DHA 

BURSA'da, okul piyesinde imam’ rolünü canlandıran ilköğretim okulu öğrencisi 14 yaşındaki İbrahim Dursun, bir gün sonra serinlemek için girdiği derede boğuldu. Piyesteki oyunu fotoğraflarla görüntülenen İbrahim'in ölümü, ailesini, öğretmenini ve okul arkadaşlarını yasa boğdu. 
     İnegöl İlçesi Mesudiye İlköğretim Okulu 8-B sınıfı öğrencisi İbrahim Dursun, önceki gece okulda düzenlenen piyeste, imam’ rolünü başarıyla oynadı. Yaptığı esprilerle, oyunu izleyenleri güldüren İbrahim Dursun, dün öğlen saatlerinde arkadaşlarıyla birlikte yüzmek için Şipali Deresi'ne gitti. Yüzme bilmeyen Dursun, beş metrelik derede boğularak yaşamını yitirdi. Oğlunun ölüm haberini duyan inşaat ustası 4 çocuk babası Salih Dursun, sinir krizi geçirdi. Oynadığı tiyatro oyunu ile bir gece önce izleyenleri güldüren İbrahim Dursun'u bugün son yolculuğuna, ailesi, okul arkadaşları ve öğretmenleri gözyaşlarıyla uğurladı. İbrahim Dursun'un cenazesi Yeni Camii'de kılınan öğle namazının ardından, Mahmudiye Mezarlığı'nda toprağa verildi. 
     İbrahim Dursun'un ölümüyle ilgili soruşturmaya İnegöl Cumhuriyet Savcılığı'nca başlandı. 
     
</TEXT>
</DOC>
