<DOC>
<DOCNO> 350914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/11/siyaset/siy02.html </URL>
<DATE> 2005/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nin 'ekümenik' talebi 
</HEADLINE>
<TEXT>


Komiteden geçen tasarıda, Fener Rum Patriği'nin ekümenik statüsünün kabul edilmesi isteniyor 

YASEMİN ÇONGAR Washington 


ABD Temsilciler Meclisi Uluslararası İlişkiler Komitesi, Fener Rum Patrikhanesi'nin "ekümenik" statüsünü tanıması ve Türk uyruklu olmayan din adamları yetiştirmesine izin vermesi için Türkiye'ye çağrı yapan bir karar tasarısını kabul etti. 
Söz konusu çağrı, yeni bütçe dönemine ilişkin Dış İlişkiler Yetki Tasarısı kapsamında yer alıyor. Rum lobisine yakın 3 Temsilciler Meclisi üyesinin sunduğu ve 'Türkiye'nin AB müzakereleri öncesi adım atmasını talep eden" tasarının yasalaşması için Temsilciler Meclisi Genel Kurulu'nda kabulü gerekli. Ancak tasarı yasalaşsa bile, bağlayıcılık taşımayacak. 

Bush'un desteği var 
Bush yönetiminin de desteklediği bu adımlar, "Patrik 2. Bartholomeos'nun ekümenik statüsünün tanınmasını, Türkiye vatandaşı olmayanların Kutsal Sinod üyesi olabilmesini, Heybeliada Ruhban Okulu'nun açılıp her uyruktan öğrenci kabul etmesini, Patrikhane'ye ait mülkün iadesini ve Balıklı Hastanesi'nin geriye dönük vergi yükünün kaldırılmasını" içeriyor. 


</TEXT>
</DOC>
