<DOC>
<DOCNO> 357445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/01/son/sontur22.html </URL>
<DATE> 2005/07/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sağlık-Sen'den Petek Dinçöz'e tazminat davası 
</HEADLINE>
<TEXT>

     Sağlık-Sen Genel Sekreteri Hüsnü Kaymaz, şarkıcı Petek Dinçöz ve Karikatürist Bedri Koraman hakkında Ankara Cumhuriyet Savcılığı’na suç duyurusunda bulunduklarını ve tazminat davası açtıklarını söyledi. 
     Kaymaz, sendika ziyaretleri kapsamında geldiği Denizli’de düzenlediği basın toplantısında, şarkıcı Petek Dinçöz’ün oynadığı klipte, Bedri Koraman’ın da bir gazetede çizdiği karikatürde hemşireleri cinsel obje gibi gösterdiklerini iddia etti. 
     Dinçöz ve Koraman hakkında suç duyurusunda bulunduklarını ve tazminat davası açtıklarını ifade eden Kaymaz, şöyle dedi 
     "Ülkemizin dört bir yanında sağlık sisteminin yükünü omuzlarında taşıyan yaklaşık 75 bin hemşire, ne yazık ki uygun olmayan çalışma koşulları, alanları dışındaki işlerde çalıştırılmaları, adaletsiz döner sermaye uygulamaları, düşük nöbet ücretleri ve yoksulluk sınırının altında aldıkları maaşlarla mağdur edilmektedirler. Bir de sanatçı Dinçöz’ün klibi ve Kocaman’ın karikatürü, hemşireleri iyice rencide etmiştir." 
     
</TEXT>
</DOC>
