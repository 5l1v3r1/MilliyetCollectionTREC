<DOC>
<DOCNO> 367182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/05/dunya/dun02.html </URL>
<DATE> 2005/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Perşembe sendromu 
</HEADLINE>
<TEXT>


DIŞ HABERLER SERVİSİ 


Londra'da her ikisi de perşembe günlerinde düzenlenen 7 Temmuz saldırıları ile 21 Temmuz saldırı girişimlerinden sonra yine bir perşembe gününe rastlayan dün, üçüncü bir saldırı olasılığına karşı İngiliz polisi alarma geçti. 
Dün Londra sokaklarında çoğu silahlı 6 bin polis görev yaptı. Metro istasyonları ve otobüs duraklarında devriye gezen silahlı polislere ek olarak sivil polisler de Londra halkının arasına karıştı. İngiliz polisi, saldırı düzenleneceğine dair bir istihbaratın söz konusu olmadığını, ancak muhtemel saldırıları önlemek ve halkın kendisini güvende hissetmesini sağlamak için bu önlemlerin alındığını açıkladı. Öte yandan, El Kaide lideri Usame Bin Ladin'in yardımcısı Eymen El Zevahiri, dün El Cezire kanalında yayımlanan bir video kasetteki açıklamasında, Londra'ya yeni saldırılar düzenleneceği tehdidinde bulundu. Zevahiri ayrıca, "Amerikalılar, Vietnam'da gördükleri dehşeti unutturacak dehşetle karşılaşacak" dedi. 


</TEXT>
</DOC>
