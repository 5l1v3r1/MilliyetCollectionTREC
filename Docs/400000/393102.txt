<DOC>
<DOCNO> 393102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/08/son/sonsiy02.html </URL>
<DATE> 2005/11/08/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Baykal'a rakip Samsun'dan çıktı 
</HEADLINE>
<TEXT>

     CHP’de yaklaşan kurultay öncesinde Genel Başkan Deniz Baykal’a rakip Samsun’dan çıktı. Samsun’un Asarcık ilçesinin CHP’li İlçe Başkanı Bülent Baskın, genel başkanlık için adaylığını açıklamaya hazırlanıyor. Baskın, daha adaylığını açıklamadan bayramın ikinci günü İlçe Başkanlığı görevinden alındığını belirtirken, tabandan büyük destek aldığını ileri sürdü. Baskın, adaylığına ilişkin toplantıyı Genel Merkez’de yapmak istediklerini ancak Genel Sekreter Önder Sav’ın bu isteklerine olumsuz yanıt verdiklerini ileri sürdü. 
     CHP’nin, 19-20 Kasım tarihlerinde Ankara’da yapılacak olan 31. Olağan Kurultayı öncesi Genel Başkan Deniz Baykal’a rakip Samsun’dan çıktı. Samsun’un Asarcık İlçesinin CHP’li İlçe Başkanı Bülent Baskın, hafta içinde adaylığını Ankara’da düzenleyeceği bir basın toplantısıyla duyuracağını bildirdi. 
     Baskın, ANKA’ya yaptığı açıklamada, kurultayda aday olması yönünde "tabandan" büyük destek geldiğini öne sürdü. 
     CHP’nin giderek kan kaybettiğine dikkat çeken Baskın, "Kurultayda kazanmak önemli değil. Biz orda bir saat bile konuşsak CHP’nin yararınadır. Sayın Genel Başkan dürüstür, hukuk adamıdır ama tabana inemiyor" dedi. 
     Adaylığını açıklamadan, Genel Merkez tarafından CHP Asarcık İlçe Başkanlığı görevinden bayramın ikinci günü alındığını iddia eden Baskın, CHP’nin mevcut yönetiminin "parti içi muhaliflere" tahammül edemediğini ileri sürdü. 
     Adaylığını, CHP Genel Merkezi’nde bir toplantıyla duyurmak istediklerini ifade eden Baskın, bu konuda CHP Genel Sekreteri Önder Sav’ın, yazılı ve sözlü isteklerine olumsuz yanıt verdiğini söylerken, "Genel Merkez’e bizi yaklaştırmak istemiyorlar" eleştirisinde bulundu. 
     
     GÖRÜŞME TALEBİNDE BULUNULDU 
     Ankara’da düzenleyeceği basın toplantısıyla adaylığını açıklayacağını ifade eden Baskın, Genel Merkez tarafından kendilerine bir görüşme talebinde bulunulduğunu belirtirken, "Gerçi görüşsek ne olacak. Biz Sayın Baykal’la da görüşsek de yüzde 70 adaylığımızı açıklayacağız" dedi. 
     Daha önce Baykal’a karşı kaybeden Şişli Belediye Başkanı Mustafa Sarıgül’le bir ilişkilerinin bulunmadığını belirten Baskın, Sarıgül’le herhangi bir görüşme yapmadığını da bildirdi. 
     
</TEXT>
</DOC>
