<DOC>
<DOCNO> 353553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/20/siyaset/axsiy02.html </URL>
<DATE> 2005/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 28'de harem selamlık protokolü 
</HEADLINE>
<TEXT>


AKP'nin üyeleri ve seçmenleri üzerinde yapılan bir araştırmaya göre AKP'lilerin yüzde 72'si anti-Amerikancı. Yüzde 28'i misafirlerini harem-selamlık ağırlıyor. Yüzde 14.5'i partilerinin icraatlarını olumsuz buluyor 

Şenol Demirci - İstanbul 


CHP'yi "anti - Amerikancı" olarak niteleyen Başbakan Recep Tayyip Erdoğan'ın partisinin üyeleri ve seçmenleri üzerinde yapılan bir araştırma, AKP'lilerin yüzde 72'sinin anti Amerikancı olduğunu ortaya koydu. AKP'lilerin yüzde 28'i misafirlerini harem - selamlık olarak ağırlarken, solculuğu "vatan hainliği, terörist ve anarşist" kavramlarıyla birlikte tanımlıyor. 
Dr. Şaban Kızıldağ, İstanbul'da yüzde 19'u partiye üye olan, diğerleri de AKP'ye oy veren 1930 kişiyle partinin siyasal kimliğiyle ilgili çalışma yaptı. Kızıldağ'ın 400 sayfalık rapor haline getirilen çalışması, temmuzda "Nereden Çıktı Bu AKP - AKP'nin Siyasal Kimliği" adıyla kitaplaştırılacak. Araştırmadan çıkan bazı sonuçlar şöyle 
Yüzde 28'inin kendisi veya aile fertlerinden en az biri imam hatip lisesine devam ediyor veya bu okuldan mezun. Yüzde 38'inin kendisi veya aile fertlerinden en az biri İslami usullere göre giyiniyor. Yüzde 28'i harem - selamlık usulüne göre misafir kabul ediyor. Ailesinde imam hatip liseli birey olmadığı halde, evde harem selamlık uygulamasının sürdürüldüğü ve ailedeki kadınların İslami usullere göre giyindiği belirten AKP'li oranı yüzde 10. 

Alkol için yorum yok 
AKP'liler "Alkol kullanıyor musunuz " sorusunu yanıtsız bıraktı. Kızıldağ'ın kişisel gözlemlerine göre AKP'lilerde içki kullananların oranı yüzde 50 düzeyinde. Başka bir partiye yönelmeden 1995 ve 1999 genel seçimlerinde dindar siyasal kimlik alanının temsilcisi partiyi RP ve FP desteklemiş olan AKP'li oranı yüzde 42. Yüzde 14.5'i iktidardaki partilerinin icraatlarını olumsuz buluyor. AKP'lilerin yüzde 34.2'si, Necmettin Erbakan'ın başlattığı Milli Görüş hareketine sıcak bakıyor. Saadet'e sıcak baktığını ifade edenlerin oranı 39.8. "AKP olmaması halinde nasıl davranırsınız " sorusuna yüzde 25 oranında AKP'li kararlı bir şekilde "Saadet Partisi'ne oy veririm" diyor. Her üç seçim dönemi için istikrarlı bir şekilde dindar siyasal partilerden yana tavır alan AKP'li oranı yüzde 19. Ankete katılanların yüzde 66'sı sağcılığı dindar olmak, maneviyata önem vermek, milliyetçi olmak, devletini, milletini, tarihi sevmek olarak tanımladı. Solculuk ise yüzde 65 oranıyla dine karşıt olmak, dine saygısız siyaset yürütmek, kötü, tutarsız, zararlı, uyumsuz, yetersiz şeyler düşünmek ve uygulamak, komünist olmak, düzene karşıt olmak, bölücü, terörist, anarşist olmak, vatan haini olmak anlamlarına geliyor. Seçmeninin yüzde 6'sı için tek başına lider Recep Tayyip Erdoğan önemli bir beğeni ve tercih nedeni. Yüzde 49'u ordu hakkında olumlu, yüzde 25'i nötr ve yüzde 26'sı da olumsuz kanaat sahibi. Cumhurbaşkanlığı için yüzde 41, yargı için de yüzde 39 olumlu kanaate sahip. AB hakkında olumlu düşünenlerin oranı yüzde 46. Bu oran İslam ülkeleri için yüzde 42, doğu ülkeleri için yüzde 26. AB ve İslam ülkeleri için yüzde 35 ve yüzde 34 oranlarıyla olumsuz düşünce söz konusu. AKP'lilerin yüzde 73'ü ABD hakkında olumsuz düşünüyor. ABD'nin partneri gözüken İsrail hakkında olumsuz kanaat ise yüzde 83. Yunanistan için olumlu düşünenler yüzde 9'ken, olumsuz düşünenlerin oranı yüzde 68. Ermenistan hakkında olumlu düşünenler yüzde 6'yken, olumsuz düşünenler yüzde 82. Yüzde 30'u Karadenizli, yüzde 28'i Doğu ve Güneydoğulu, yüzde 13'ü Marmara ve Trakyalı, yüzde 5'i Akdenizli, yüzde 3'ü Egeli, yüzde 1'i yurtdışı doğumlu. 

Yüzde 13'ün tercihi İslami giyim 

Ailesinden en az bir imam hatip liseli bireyin olduğunu, evde harem-selamlık uygulamasının sürdürüldüğünü ve ailedeki kadınların İslami usullere göre giyindiği söyleyen AKP'lilerin oranı yüzde 13. 

Kızıldağ kimdir 

Sakarya Üniversitesi'nde uzun yıllar Kamu Yönetimi ve İşletme konularında dersler verdi. Öğretim üyeliğine ara verdikten sonra AKP'li Eminönü Belediyesi'nde Kültür İşlerinden Sorumlu Başkan Yardımcılığı görevine getirildi. Kızıldağ, doçentlik sınavlarına hazırlanıyor. 

Kimlik sorunu var 

AKP'nin dindar bir parti olarak kabul edilemeyeceği görüşünü taşıyan Kızıldağ şunları kaydetti "AKP tam bir toplama, yani mıknatıs parti. Muhafazakar, liberal ve milliyetçilerden oluşuyor. Partinin ana çekirdeği Refah Partisi'nden meydana geliyor. AKP'nin en büyük zamkı Erdoğan sosyolojik bir efsane olarak karşımıza çıkıyor. Partinin kurucularının yüzde 31'i liberal demokratlardan oluşuyor. Partinin sağlıklı bir tabana oturması için en az bir 10 yıl gerektiğine inanıyorum." 




</TEXT>
</DOC>
