<DOC>
<DOCNO> 388126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/20/siyaset/siy04.html </URL>
<DATE> 2005/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, Avrupa'daki imajını düzeltmeli' 
</HEADLINE>
<TEXT>


Barroso, "Türkiye'nin insan hakları, kadın hakları ve sivil-asker ilişkileri gibi konularda imajının düzeltilmesi gerekiyor" dedi 

YASEMİN ÇONGAR Washington 


Avrupa Komisyonu Başkanı Jose Manuel Barroso, Türkiye ile AB arasındaki tam üyelik müzakerelerinin başarıyla sonuçlanabilmesi için "Avrupa'da kafaları ve kalpleri kazanmak gerektiğini" vurguladı. 
Bu popüler desteğin sağlanmasının, Türkiye'nin imajının "sorunlu" olduğu alanlarda iyileşme kaydetmesine bağlı olduğunu belirten Barroso, bu alanları "insan hakları, kadın hakları ve işlerin örgütlenme biçimi" olarak saydı. 

'Demokratik düzen' 
Barroso'yu dinleyen bir AB diplomatı daha sonra, "işlerin örgütlenme biçimi" ile neyin kastedildiğini Milliyet'e açıklarken, "Sivil - asker ilişkileri dahil, demokrasinin ve hukuk düzeninin işleyişinin bütün alanları" ifadesini kullandı. 
Washington'da ilk kez "devlet başkanı" protokolüyle ağırlanan ve Beyaz Saray'da Başkan George W. Bush'la önceki gün bir araya gelen Barroso, bu görüşmede Türkiye'nin AB'ye üyelik müzakerelerinin başlamasının önemi üzerinde durulduğunu da bildirdi. 

'Adil olacağız' 
Barroso, daha sonra Johns Hopkins Üniversitesi'nde verdiği konferansta, sorular üzerine, Türkiye ile müzakerelerin hem iktisadi hem siyasi açıdan adil ve objektif kriterlerle ilerleyeceğini, bu arada insan hakları kriterinin de büyük önem taşıyacağını belirtti. 
Hedefin "tam üyelik" olduğunu, ancak sonucun garanti edilemeyeceğini belirten Barroso, "Türkiye'ye elbette çok adil bir fırsat tanıyacağız. Umarım, günün birinde Türkiye de tam üye olacaktır" dedi. Barroso, AB'nin genişleyerek güçlendiğini, Türkiye'nin birliği zayıflatacağı yönündeki kaygının da yersiz olduğunu vurguladı. 


</TEXT>
</DOC>
