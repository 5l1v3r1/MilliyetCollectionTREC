<DOC>
<DOCNO> 390236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/27/son/sontur17.html </URL>
<DATE> 2005/10/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
20 bine yakın çocuğun kaldığı yurtlarda uzman personel açığı var 
</HEADLINE>
<TEXT>

     Sosyal Hizmetler ve Çocuk Esirgeme Kurumu’na SHÇEK bağlı çocuk yuvaları ve yetiştirme yurtlarında koruma ve bakım altındaki çocuklara karşı son beş yılda işlenen çeşitli suçlardan dolayı 478 davanın takip edildiği bildirildi. 
     Devlet Bakanı Nimet Çubukçu, CHP İzmir Milletvekili Hakkı Ülkü’nün çeşitli tarihlerdeki soru önergelerine 19 Temmuz 2005’te verdiği yanıtta, SHÇEK’e bağlı yetiştirme yurtlarında 11-12 yaş grubunda 342, 13-15 yaş grubunda 4 bin 238, 16-18 yaş grubunda 4 bin 177, 18 ve 
     üzeri yaş grubunda bin 163 olmak üzere toplam 9 bin 920 çocuk ve gencin barındığını, bunun 3 bin 199’unun kız ve 6 bin 721 erkek olduğunu belirtti. Çubukçu, kuruma bağlı çocuk yuvalarında 0-12 yaş grubunda 4 bin 45 kız ve 5 bin 564 erkek olmak üzere toplam 9 bin 609 çocuğun barındığını ifade etti. 
     Kuruma bağlı kuruluşlarda bakılan ve korunlar çocuklara karşı işlenen rızaen alıkoyma, ırza tasaddi, cinsel taciz, fiili livata, fiziksel istismar, fuhuşa teşvik, ırza geçme ve benzeri suçlardan dolayı açılan davalara müdahale talebinde bulunulduğunu belirten Çubukçu, son 5 yıl içerisinde SHÇEK Genel Müdürlük merkez ve taşra teşkilatında görevli avukatlarca toplam 478 davanın takip edildiğini bildirdi. 
     
     "UZMAN PERSONEL AÇIĞI VAR" 
     SHÇEK’e bağlı yurt ve yuvalarda görev yapan meslek elemanlarından sosyal hizmet uzmanı, psikolog, eczacı, diş doktoru, doktor, fizyoterapist, diyetisyen, çocuk gelişmeci, hemşire ve öğretmen sayısının bin 431 olduğuna işaret eden Çubukçu, kurumda uzman personel açığı bulunduğunu, yeterli sayıda personel atanması için çalışmaların sürdüğünü kaydetti. 
     
     "KIŞLA TİPİNDEN VAZGEÇİLİYOR" 
     SHÇEK’in son yıllarda "kışla" tipi kuruluş bakımını olanaklar ölçüsünde terk etmeye başladığını, 250-300 kapasiteli kuruluşların 100-150 kapasiteye, 100-150 kapasiteli kuruluşların ise 50-75 
     kapasiteye düşürüldüğünü belirten Çubukçu, kurumdaki değişim hakkında şu bilgiyi verdi "Yatak odalarında ranzadan, tek kişilik yataklara geçilmiştir. Kuruluş kapasiteleri yarı yarıya düşürülmüş, odalarda kalan çocuk sayıları da 10-15’den olanaklar ölçüsünde ve kuruluş yapısına göre 2-4-8 kişilik odalar haline dönüştürülmüştür. Bu yıl içerisinde açılacak yeni kuruluşların, çocukların ev ve aile sıcaklığını sağlayacak şekilde düzenlemeler yapılmaktadır." 
     
     "2 BİN ÇOCUK AİLESİNİN YANINA DÖNECEK" 
     Ailelerin sosyo-ekonomik ve kültürel yapısındaki değişim göç, boşanma, işsizlik nedeniyle korunma altına alınma nedenlerinde değişiklik ve korunma altına alınan çocuk sayısında artış gözlendiğine dikkati çeken Çubukçu, ayrıca Türkiye’nin altına imza attığı uluslararası sözleşmelerin çocukların aile yanında desteklenmesini ve aile kurumunun korunmasına yönelik hükümler içerdiğini vurguladı. 
     Ekonomik nedenlerle çocuklarını SHÇEK’e vermek isteyen ailelerin veya korunma altına alınıp kurum bakımında olan çocukların öz aileleri ve yakınları yanında desteklenmesi amacıyla aynı-nakdi yardım miktarının bu yıl yüzde 100 artırıldığını, Aynı Nakdi Yardım Desteği ile Eve Dönüş Projesi’nin hayata geçirildiğini belirten Çubukçu, "Bu kapsamda çocuk yuvalarında korunma altında bulunan yaklaşık 2 bin çocuğumuzun aile yanına dönmesinin beklenmektedir" dedi. 
     Küçük evlerden oluşan projelere ilişkin çalışmaların da sürdürüldüğünü bildiren Çubukçu, ayrıca çocukların toplumla iç içe yaşamlarına sağlamak düşüncesiyle apartman dairelerinde, küçük grup evlerinde yaşam şeklinin yaygınlaştırılması yönünde çalışmaların sürdüğünü kaydetti. 
     Çubukçu, yuva ve çocuk yurtlarında kalan çocuk ve gençlerin eğitim ve öğretim olanaklarından yararlanması, okul başarılarının arttırılması ve yükseköğrenimi tamamlayarak hayata hazırlanmalarının SHÇEK’in temel hedefi olduğuna işaret etti. 
     
</TEXT>
</DOC>
