<DOC>
<DOCNO> 380096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/21/dunya/dun01.html </URL>
<DATE> 2005/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkisi de 'Başbakanım' diyor 
</HEADLINE>
<TEXT>


Merkel ve Schröder, seçmenin hükümeti kurma görevini kendisine verdiğini savundu. Angela Merkel, "En büyük parti biziz, hükümeti biz kuracağız", Schröder de, "Seçmen, iktidarı Merkel'e vermedi" dedi 

DIŞ HABERLER SERVİSİ 


Almanya'da siyasi belirsizlik yaratan seçimlerin ardından mecliste en fazla sandalyeye sahip olan CDU ile SPD yetkilileri, koalisyon ortağı bulabilmek için temaslara başladı. 
Cumhurbaşkanı Horst Köhler'in karşısına yeni meclisin toplanacağı 18 Ekim'e kadar koalisyon hükümetini oluşturabilecek bir durumda çıkmak isteyen liderler, seçmenin hükümeti kurma görevini kendisine verdiğini savundu. 

Temaslar başladı 
CDU'lu Angela Merkel, "En büyük parti biziz, hükümeti biz kuracağız" derken, rakibi SPD'li Gerhard Schröder de, "Seçmen, iktidarı Merkel'e vermedi" sözleriyle görevin kendisine ait olduğunu söyledi. 
Seçimlerle ilgili "kilitlenen siyaset bizi dümdüz edecek" başlığını atan tabloid gazetesi B.Z de bu durumu birinci sayfasında Merkel ve Schröder'in ağzından, "Başbakan benim, ben de başbakanım" sözleriyle yansıttı. 
CDU yetkilileri SPD ile büyük koalisyon için nabız yoklamasına yarın başlayacak. Önce Hür Demokrat Parti FDP Genel Başkanı Guido Westerwelle ile bir araya gelecek olan Merkel, öğleden sonra da SPD Genel Başkanı Franz Müntefering'le buluşacak. 
Merkel, Müntefering'ten, Schröder'in başbakan olarak kalması talebinden vazgeçmesini isteyecek. Merkel ayrıca, FDP ve Yeşiller'le ortaklık kurulup kurulamayacağını araştıracak. SPD ile Yeşiller de bugün bir görüşme yapacak. 

Merkel'e son bir şans daha verildi 

Gözlemciler, başbakanlığın özellikle Merkel için hayati önemde olduğunu vurguluyor. Sueddeutsche Zeitung, olası büyük koalisyonda liderliğin Schröder'e verilmemesini talep eden CDU'nun ağır toplarının, Merkel'in koalisyon görüşmelerinde inisiyatifi elden kaçırması halinde, CDU liderliğinden alaşağı edilmesi için tetikte beklediğini yazdı. Muhafazak r partinin önde gelen isimlerinin de, Paris'ten Roma'ya kadar Avrupa'da reform rüzgarı yaratması beklenen Alman seçiminde, çok avantajlı konumuna rağmen hayal kırıklığı yaratan Merkel'den ümidi kestikleri, ancak son bir şans verdikleri belirtildi. Schröder de başbakanlığı kolay bırakacağa benzemiyor. Schröder'in FDP lideri Guido Westerwelle'yi ikna etmek amacıyla yoğun bir girişim başlattığı belirtiliyor. 

Güven tazeledi 
Merkel, Birlik partileri CDU CSU milletvekillerinin yüzde 98.6'sının oyunu alarak, yeniden CDU CSU'nun Federal Meclis Grubu Başkanlığı'na seçildi. 


</TEXT>
</DOC>
