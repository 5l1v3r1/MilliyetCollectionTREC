<DOC>
<DOCNO> 366268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/02/siyaset/siy03.html </URL>
<DATE> 2005/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin yaptıkları hainliğe denk 
</HEADLINE>
<TEXT>


Bahçeli, Ek Protokol'e imza koyan hükümetin, "Kıbrıs davasını bu şekilde ölüme terk ettiğini" savundu 


MHP Genel Başkanı Devlet Bahçeli, Gümrük Birliği Ek Protokolü'nü imzalayan iktidarın "bitkisel hayata döndürülmüş hastayı ölüme terk ettiği"ni savunarak "Eğer milletin rızası olmadan bunu yapıyorsan, vatan hainliğiyle eşdeğer bir eylem içindesindir" dedi. 
Bahçeli, partisinin il teşkilatı tarafından Kütahya Dumlupınar Stadı'nda önceki akşam düzenlenen sünnet şöleninde, imzalanan Gümrük Birliği Ek Protokolü'ne ilişkin değerlendirmede bulundu. 
Türkiye'nin kuşatma altında olduğunu ifade eden Bahçeli bazı gelişmeler karşısında milli bir duruş gösterme zamanı geldiğini dile getirdi. Bahçeli sözlerini şöyle sürdürdü 

'Protokolü onaylamayın' 
"Milletimizin önünü karartan bir olaya daha şahit olduk. Gümrük Birliği Ek Protokolü, bugünkü iktidar tarafından imzalanmıştır. 
Bunun anlamı, bitkisel hayata döndürdükleri Kıbrıs davasını ölüme terk etmek demektir. Bitkisel hayata giren insan, ailesi istemedikçe ölüme terk edilemez. Edilirse cinayet olur. 
Ama öyle milli konular vardır ki, bunlar da buna benzer bitkisel hayata terk edilmişse, bunun ölüm fermanını Erdoğan imzalayamaz. TBMM'deki tüm milletvekillerine sesleniyorum. Kıbrıs'ın ölüm fermanı olan Ek Protokol'ü onaylamayın, elinizin tersiyle bu hükümetin üzerine gönderin." 


</TEXT>
</DOC>
