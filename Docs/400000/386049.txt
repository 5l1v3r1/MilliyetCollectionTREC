<DOC>
<DOCNO> 386049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/12/son/soneko13.html </URL>
<DATE> 2005/10/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Benzin fiyatları litrede 5-7 YKr ucuzladı... 
</HEADLINE>
<TEXT>

     Benzinlerin rafineri çıkış fiyatlarında yapılan indirimin ardından pompa fiyatları, bugünden geçerli olmak üzere litrede 5-7 YKr, 50-70 bin lira indirildi. 
     Alınan bilgiye göre, rafineri çıkış fiyatlarında yapılan indirim, pompa fiyatlarına yaklaşık yüzde 1.8- 2.5 oranında yansıdı. 
     İndirim sonrası BP ve OPET'de 95 oktan kurşunsuz benzinin pompa satış fiyatı, Ankara ve İzmir'de litrede 2.75 YTL'den 2.69 YTL'ye POAŞ'da ise 2.75 YTL'den 2.70 YTL'ye indi. 
     İstanbul'da, BP ve OPET'de kurşunsuz benzinin daha önce 2.76 YTL olan litre satış fiyatı 2.70 YTL'ye, POAŞ'da 2.76 YTL'den 2.71 YTL'ye geriledi. 
     Shell'de kurşunsuz benzinin pompa satış litre fiyatı Ankara ve İzmir'de 2.69 YTL, İstanbul'da 2.70 YTL oldu. Shell'in süper benzin fiyatı ise Ankara ve İstanbul'da 2.68 YTL, İzmir'de 2.67 YTL olarak uygulanıyor. 
     Akaryakıt pompa fiyatları, serbesti kapsamında dağıtım şirketleri tarafından belirleniyor. 
     Fiyatlar dağıtım şirketlerinin yanı sıra aynı grubun akaryakıt bayileri arasında bile farklılık gösterebiliyor. 
     
</TEXT>
</DOC>
