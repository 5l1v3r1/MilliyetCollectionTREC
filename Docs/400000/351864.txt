<DOC>
<DOCNO> 351864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/14/son/sonsiy17.html </URL>
<DATE> 2005/06/14/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Unakıtan Artık beyanname için vergi dairelerine gidilmiyor 
</HEADLINE>
<TEXT>

     Maliye Bakanı Kemal Unakıtan, vergi dairelerine getirdikleri otomasyon sistemi ile verginin daha kolay toplandığını belirterek, "Artık beyanname vermek için vergi dairelerine gidilmiyor. Elektronik ortamda beyanname verenlerin sayısı 5,5 milyonu geçti" dedi. 
     Kemal Unakıtan, TBMM Genel Kurulu’nda, CHP Mersin Milletvekili Vahit Çekmez’in, kayıtdışı ekonomi ile ilgili gündemdışı konuşmasını yanıtladı. 
     Kayıtdışı ekonominin Türkiye’nin en önemli sorunlarından biri olduğunu belirten Unakıtan, hükümetin, bu sorunu çözmek için göreve geldiği günden beri büyük çaba sarfettiğini söyledi. Getirdikleri vergi barışı ile devletin mükellefle barıştığını, kayıtdışı ekonomi ile daha iyi mücadele edilir hale gelindiğini ifade eden bakan Unakıtan, şunları söyledi 
     "Bu sorun çok ciddidir ve bu sorunla uğraşmak köklü bir iştir. 
     Bununla mücadele için gelir idaresini kurduk ve vergi dairelerini otomasyon sistemine bağladık. Elektronik ortamda beyanname kabul ediyoruz. Mayıs ayı sonu itibarıyla bu sistemle verilen beyanname sayısı 5,5 milyonu geçti. Artık kimse vergi dairesine gitmiyor, elektronik ortamda beyanname veriyor." Bakan Unakıtan, uyguladıkları ekonomi ve maliye politikaları ile ülkeye güven ve istikrar geldiğini, bütün sermaye gruplarından adaletli biçimde yüzde 15 vergi alınması düzenlemesini getirdiklerini söyledi. 
     Akaryakıt istasyonlarında yazarkasa uygulaması başlatacaklarını yineleyen bakan Unakıtan, bu uygulamada herhangi bir taviz verilmesinin mümkün olmadığını ifade etti. 
     Kemal Unakıtan, "Kayıtdışı ekonominin ortadan kalkması için herkes destek olmalıdır. Bu sorun sadece benim değil, ülkesini seven herkesin işidir" diye konuştu. 
     TBMM Genel Kurulu’nda, Cumhurbaşkanı Ahmet Necdet Sezer tarafından, bir kez daha görüşülmek üzere geri gönderilen RTÜK konusundaki Anayasa değişikliğine ilişkin gerekçeli karar okundu. 
     Genel Kurul’da daha sonra, Tarım Sigortaları Kanunu Tasarısı’nın görüşülmesine başlandı. 
     
</TEXT>
</DOC>
