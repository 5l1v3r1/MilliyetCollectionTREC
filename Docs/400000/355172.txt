<DOC>
<DOCNO> 355172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/24/son/sonspo22.html </URL>
<DATE> 2005/06/24/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Halil Mutlu'nun duruşması, kasım ayında Katar'da... 
</HEADLINE>
<TEXT>

     Uluslararası Halter Federasyonu IWF , Dünya ve Olimpiyat Şampiyonu rekortmen milli halterci Halil Mutlu’nun, doping olayıyla ilgili olarak talep ettiği duruşmanın, kasım ayında Katar’ın başkenti Doha’da düzenlenecek Dünya Büyükler Şampiyonası sırasında gerçekleştirilmesini önerdi. 
     Konuyla ilgili Halter Federasyonu’na bir yazı gönderen IWF, yazıda, uluslararası kurallar gereği duruşmaya girecek 1’i başkan ve 4 üyeden oluşan 5 kişilik ceza kurulu üyelerinin tüm masraflarının Halil Mutlu veya Türkiye Halter Federasyonu tarafından karşılanması gerektiğini hatırlattı. 
     IWF yazısında ayrıca, 500 ABD Doları olan duruşma harcının da Türkiye tarafından karşılanması gerektiğine dikkat çekildi. 
     Türkiye’nin de Halil Mutlu’nun da aralarında bulunduğu 3 veya 4 kişilik bir ekiple duruşmada savunma yapacağı öğrenildi. 
     
</TEXT>
</DOC>
