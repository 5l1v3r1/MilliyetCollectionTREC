<DOC>
<DOCNO> 378850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/16/spor/spo15.html </URL>
<DATE> 2005/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal kanalları toplasan, Hakan Şükür etmez 
</HEADLINE>
<TEXT>


Ercan GÜVEN 

Geçen hafta Galatasaray idmanına bir adam geldi... Temiz yüzlü, sakin ve ağırbaşlı bir Doğu insanı. Birkaç futbolcuyla sohbet etti, antrenmanı izledi. Kendisine dönük sadece ZDF televizyonu kamerası vardı. Başkasının dikkatini çekmedi. 
Oysa müthiş bir öykü vardı bu ziyaretin altında. 
Belki de sadece benim bildiğim bir öykü... 
Bu yılın şubat ayında, Güneydoğu'daydım. On yıl önce yaptığım "Olağanüstü Hal Bölgesinde Spor" dizisinin on yıl sonraki tekrarını yapmaktaydım. Ben ve foto muhabiri genç arkadaşım Cengiz Malgır... Teröre hazırlanan Güneydoğu'da 20 gün dolaştık. 
Yolumuz Bingöl'e vardığında, laf arasında demişlerdi ki, "Kervanspor diye bir amatör takımımız var, hocası ve kurucusu köyün imamıdır". 

Anadolu gerçeği 
Ertesi gün İmam Nurettin Bulut'un yanındaydık. İki gün önce kaybettiği kayınpederinin taziyesi sürerken ve Bingöl gibi mutaassıp bir yörede futbola sempatiyle bakılmazken tüm koşulları zorlayarak müthiş bir röportaj yaptık 
Buzdan sahada lastik pabuçlarla futbol aşkı yaşayan köylü gençler ve onları motive etmek için Diyanet'ten aldığı maaşını harcamaktan çekinmeyen bir imam... 
Sonradan eksik olmasın Futbol Federasyonu Başkanı Levent Bıçakçı ve sevgili Lutfu Arıboğan ilgilendi de malzeme yüzü gördüler. 
Lakin bu Güneydoğu dramı hiçbir ulusal kanalımızın dikkatini çekmedi. 
Hayret değil mi Avrupa kentlerinden hayvanat bahçesi haberleriyle süsledikleri bültenlerine, futbolu "Hazreti Hüseyin'in kafasıyla oynamak" şeklinde yorumlayan "Bingöl ihtiyar heyeti" ortasında, futbola hayatını ve parasını veren bir imam ile onun gariban talebelerinin girememesi 
Denize donla girme, pisuvar yasağı, ev pornosu gibi "ilginç" memleket meseleleri, "gerçek yaşam hikayelerini" aforoz etmekteydi ekranlarımızdan. 
Bir tek Alman ZDF kanalı aradı beni... "Çok talep olmuştur, ama bize de adresini verir misiniz" dedi. Verdim utana sıkıla. Ulusal kanallarımızın Anadolu gözlüklerinden ve koyu renklerinden bahsetmedim. 
İşte o ZDF, imam Nurettin Bulut ile ilgili bir belgesel yapmaya karar verdi. On gün çalıştı Bingöl'de. Sonra Nurettin Bulut'un Galatasaraylı olduğunu öğrenince, onu aldı Florya'ya getirdi. Antrenmanı izletti. O sırada bile işi çözemedi bizim ulusal kanallarımız. 
Neyse... 
Belki Almanya'da yayınlandıktan ve Nurettin Bulut Avrupa Birliği'ne baş vurup Bingöl'deki Spor Projesi fikri için fon aldıktan sonra ilgilenirler belki. 

Şükür'e şükranlar 
Bu arada anlatması boynuma borç olan bir güzellik de oldu Galatasaray idmanında. 
Hemen her futbol dışı beyanatında ki bu beyanatlar çoğunlukla dinsel mesajlar içerir- veryansın ettiğim Hakan Şükür kardeşim, Nurettin Bulut'un yaşadıklarından ve hiç yoktan yarattıklarından etkilendi, yardım elini uzattı. 
Şükür'ün verdiği söz az buz değil hani. Kendi bütçesiyle soyunma odası yaptırmak da bunun içinde. Bingöl'ün eksi 20 derece soğuğunda eski giysilerini çıkarıp rutubetli formalarını giymeye çalışan amatörler için bunun anlamını, ancak oralara gidenler bilir. 
Sevgili Şükür'ün asıl güzel önerisi ise "gerek Milli Takım'dan gerekse Galatasaray'dan ikna edeceği arkadaşlarıyla" yapmak istediği bir Bingöl ziyareti. 
"Hiçbiri olmazsa kendim geleceğim" dedi Nurettin Bulut'a Hakan Şükür. 
Böyle bir vakanın Doğu ve Güneydoğu'da yapacağı olumlu etkiyi bilmek için de oraları bilmek gerekir. 
Bu kez Hakan Şükür'e şükranlarımı belirterek bitirmek istiyorum yazıyı. Aslında her Hakan Şükür yazımı öyle bitirmek istiyorum ama kendisi müsaade etmiyordu şimdiye kadar. 

Halil Mutlu'ya "sus payı" mı 

Sevgili Cemal Ersen'in özel haberi tüm umutlarımı yıktı. "Mutlu'ya müjdeli haber" başlıklı yazı... Kasım ayında Katar'da yapılacak IWF toplantısından Halil Mutlu'ya 6 ay-bir yıl arası küçük bir ceza çıkacağı müjdesi... 
Tüm umutlarımı bitirdi. 
Ne için mi umutluydum .. Çünkü idrar örneklerinde Nadralone adındaki doping tespit edildiğinde bir basın toplantısı yapıp ağlamıştı Halil. 
"Kullanmadım" demişti. 
"Bu bir provokasyon ve yapanları tahmin ediyorum" diye eklemişti. 
Ha söyledi, ha söyleyecekti olimpiyat şampiyonu bir sporcuya tuzak hazırlayacak kadar iğrenç insanların isimlerini. 
Sonra sustu Halil... 
Ne söylediler ona, ne ümitler verdilerse sustu ve bir daha halterin içindeki güç odaklarından falan bahsetmeyi kesti. 
Sevgili Cemal Ersen'in haberini okuyunca anladım ki, o güçlü insanlar çenesini tutsun diye Halil'in ağzına bir parmak bal çalmışlar 
"Susarsan ucuz kurtulursun" 
Nitekim Kasım ayında Katar'da bu işi kotaracaklar. 
Neye inanalım 
Tam buraya kadar yazdıklarım Halil Mutlu'nun doğruları söylediği ve doping maddesinin istemi dışında verildiği varsayımı ileydi. 
Kimbilir, belki de çok iyi rol yapıyor Halil. 
Yok öyle kötü niyetli insanlar. Dopingi kendi aldı, ortaya çıkınca etrafa tehditler yağdırdı. 
Aksi halde az ceza ile kurtuluyorum diye kalleş adamların yanına bırakılır mı yaptıkları 
Ceza azaldı diye sevinemem ben. 
Halil doping kullandıysa bir yılda kurtarmamalı. 
Halil kullanmadı ve ortada bazı berbat adamlar varsa, Halil'e on yıl ceza da verseler o bizim kalbimizde hep şampiyon kalır önemli olan berbat adamların ortaya çıkması. 
Görünen o ki, ceza altı ay olacak, tüm pislikler halının altında kalacak. 

Beşiktaş vapuru 

Aylar önce Antalya'da bir sohbetteyiz. Henüz tanıştığım bir savcı, "Sizden bir ricam var" dedi. 
"Buyrun" .. 
"Ben İstanbul'un Avrupa yakasında oturuyorum. Fenerbahçeliyim ve her maçına giderim. Lakin dönüşü çok dertli oluyor. Oysa Beşiktaş-Kadıköy vapuru hiç olmazsa maç geceleri çalışsa ben ve benim gibi binlerce kişi bu azaptan kurtulur". 
"Lig başlasın yazarım" dedim... 
Özür dilerim 
Antalya'da aldığım notu Ters Köşe'ye taşımak ancak Norveç'te kısmet oldu. 
Düşünün ne kadar gıllıgışlı bir ligimiz var. 
Takımını deklare ettiği için adının yazılmamasını rica eden bu hassas ve kaliteli savcımızın dileğini, her Türk vatandaşının konforu için gece gündüz gözünü kırpmadan çalışan yetkili ve ilgili koltuk sahiplerinin bilgilerine arz ederim. 



</TEXT>
</DOC>
