<DOC>
<DOCNO> 374524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/son/sontur38.html </URL>
<DATE> 2005/08/31/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Teröristin cenazesini sınıra götüren DEHAP'lı Başkan ve 7 kişi tutuklandı 
</HEADLINE>
<TEXT>

     Trabzon’un Maçka İlçesi’nde ölü ele geçirilen Suriye uyruklu teröristin cenazesini Nusaybin Sınır Kapısı’na götüren, aralarında DEHAP Nusaybin İlçe Başkanı’nın da bulunduğu 7’si DEHAP’lı 8 kişi tutuklandı. 
     Alınan bilgilere göre, Maçka’da 3 polis memurunun yaralanması olayına karışan ve daha sonra güvenlik güçleriyle girdiği çatışmada ölü ele geçirilen terör örgütü PKK üyesi Suriye uyruklu Mesut Hısso için 3 gün önce Nusaybin’de düzenlenen cenaze töreniyle ilgili Nusaybin Cumhuriyet Savcılığı’nca başlatılan soruşturma tamamlandı. 
     Gözaltına alınan DEHAP Nusaybin İlçe Başkanı Nazım Kök, DEHAP üyeleri Seyithan Kaya, Hülya Kök, Azize Yağız, Murat Bal, Ahmet Çağlın, Engin Tokay ile yerel yayın yapan Mavi ve Kent Gazetesi Genel Yayın Yönetmeni Süleyman Tekin, emniyetteki ifadelerinin ardından, Nusaybin Cumhuriyet Savcılığı’na sevk edildi. 
     Savcılıkça ifadeleri alınan 8 kişi, çıkarıldıkları nöbetçi mahkemece, "terör örgütü PKK’nın propagandasını yapmak, toplantı ve gösteri yürüyüşüne muhalefet, suçu ve suçluyu övmek" suçlarından tutuklandı. 
     
</TEXT>
</DOC>
