<DOC>
<DOCNO> 381487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/26/yasam/yas02.html </URL>
<DATE> 2005/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özel hayat politiktir' 
</HEADLINE>
<TEXT>


Sanatçı Canan Şenol, bienal kapsamında düzenlenen "Serbest Vuruş" sergisine gözaltında işkence gören bir kadının video portresi niteliğindeki "Dök Asidi Haydar" ile katılıyor 

Sema Aslan 

Kendisi de iki kez gözaltına alınan sanatçı Canan Şenol, 2 çalışmasıyla gündemde. Şenol, bienal kapsamında Halil Altındere'nin küratörlüğünde Antrepo No 5'teki Misafirperverlik Alanı'nda düzenlenen "Serbest Vuruş" sergisine gözaltında işkence gören bir kadının video portresi niteliğindeki "Dök Asidi Haydar" ile katılıyor. Sanatçının bienal ile eşzamanlı olarak Tünel'de düzenlenen "Perde Arkası" adlı fotoğraf sergisinde ise Galip Dede Caddesi'ndeki 3 numaralı bina sakinlerinin günlük yaşamdan çekilmiş fotoğraflarının, binanın pencerelerine yapıştırılmasıyla oluşan çalışmasına yer veriliyor. 

"Dök Asidi Haydar" projesini oluşturmaya nasıl karar verdiniz 
2004'te Radikal gazetesinde Yıldırım Türker, bir kadının kendisine yazdığı mektuba yer verdi köşesinde. Bu kadın, '90-'94 yılları arasında maruz kaldığı işkenceden ve hapishane deneyiminden söz etmiş beni çok etkiledi o yazı. Kadını buldum ve ona projeden söz ettim. Dokümanter film yapmak istiyordum. Madalyonun diğer yüzünü bilen çok az insan var çünkü. İşkenceyi duyuyoruz ama ne yapılıyor bilmiyoruz. Özel hayatın politik olduğuna inanıyorum ve özel hayatlarla ilgileniyorum. Bu kadının özel hayatı, siyasi bakışı nedeniyle kaybolmuş. 

'Psikolojik işkence yapıyorlar' 
Politik nedenlerle değil de başka bir nedenle gözaltına alınıp işkence görseydi yine de size konu olur muydu 
Kesinlikle konu olurdu. Ben zaten o kadına neden gözaltına alındığını sormadım. Yasalarımıza göre işkence yapılamaz. 16 yaşında gözaltına alınmış bir genç kızdan söz ediyoruz bu insana oy verme hakkı verilmiyor ama ona işkence aletleri gösterilebiliyor. 

İşin ismi de ilginç. Nedir bu 
İşkenceciler birbirleriyle konuşuyor psikolojik işkence de yapıyorlar. İşkence altındaki kişi gözleri bağlı olduğu için bu konuşmalardan daha fazla etkileniyor. Birbirlerine bu sırada "Dök asidi Haydar, dök" diyorlar. Oysa döktükleri su. Ama işkence altındaki kişi üzerine asit döküldüğünü sanıyor ve fiziksel bir acı çekiyor. 

Bu kadar gerçek bir şeyi 'malzeme' yapınca onun gerçekliğiyle oynamış olmuyor musunuz bir yanıyla 
Oyun oynamak bana göre değil. Başkasının gerçeğiyle oynayamazsınız. 

Anlık mahremiyet 

Diğer işiniz "Perde Arkası"na gelelim... 
Kamusal alanla özel alanı bir araya getirmekti amacım. "Perde Arkası", benim hayalimdi. Rast gele bir bina seçtim tek tek kapıları çaldım ve onlara projeyi anlattım. Kabul ettiler fakat benim için de sürpriz oldu bu. 

Fotoğrafları çekerken bir kurgulama yaptınız mı 
Hayır, yakaladığım anda çektim. Günlük hayatlarına dair görüntüler almak istiyordum. 4 daireyle çalıştım. En üst katta bir çift oturuyor, onun altında 98 yaşında bir amca yaşıyor, bir katta Türkiye Yardım Sevenler Derneği, en alt katta da f İstanbul'u hazırlayan ekibin ofisi var. Dış yüzey reklamları için kullanılan 'one way vision' tekniğinden faydalandım. Işığı geçiriyor dolayısıyla da evin içinde yaşayanlar gün ışığından mahrum kalmıyor. O fotoğrafları pencerelere yapıştırdığınızda içerisinin anlık mahremiyetini gösteriyorsunuz. İçeridekiler de kendilerini izleyenleri izleyebiliyor. 


</TEXT>
</DOC>
