<DOC>
<DOCNO> 357642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/02/son/sonsiy04.html </URL>
<DATE> 2005/07/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
12 trilyon harcanan baraj bitirilmeden suyu kurudu 
</HEADLINE>
<TEXT>

     Yapımı için yaklaşık 12 trilyon lira harcanan baraj, susuz kaldı. Enerji ve Tabii Kaynaklar Bakanlığı, Aksaray’da 1996 yılında yapımına başlanan ve aradan geçen 10 yıllık sürede yaklaşık 12 trilyon lira harcanan Eşmekaya 
     Barajı’nın tamamlanmasından, su kaynaklarının kuruması nedeniyle vazgeçileceğini bildirdi. 
     CHP Antalya Milletvekili Feridun Baloğlu’nun, yapımı 10 yıldır süren ve yaklaşık 12 trilyon lira harcanan Eşmekaya Barajı ile ilgili soru önergesini, Enerji ve Tabii Kaynaklar Bakanı Hilmi Güler yanıtladı. 
     Barajın inşaatına 1996 yılında başlandığını kaydeden Güler, baraj bölgesinin 1. Derece Sit Alanı olarak ilan edilmesi ve bu kararın iptali için açılan davanın sonuçlandığı 1999 yılına kadar baraj inşaatının durdurulduğunu bildirdi. Güler, açılan ikinci bir davada Konya İdare Mahkemesi’nin, Konya Kültür ve Tabiat Varlıklarını Koruma Kurulu’nun sit alanı ile ilgili kararının, 25 Temmuz 2000 tarihinde yürütmesini durdurması üzerine inşaata yeniden başlandığını kaydetti. 
     
     SU KAYNAKLARI KURUDU 
     Eşmekaya Projesi Planlama Raporu’nda, barajın su kaynakları olarak Büyük ve Küçük Bağlıca, Karapınar ve Sep Pınarı kaynaklarının sayıldığını belirten Güler, 1971 yılından itibaren çevredeki sulama kooperatiflerine Eşmekaya Barajı su ihtiyacını etkilemeyecek miktarda yeraltısuyu rezervi tahsis edildiğini belirtti. Güler, baraj inşaatına başlanılmasından sonra tahsis edilen yeraltısuyu rezervi dışında kaçak sondaj kuyularının açılması ve yeraltısuyu kullanımının artması sonucu suyun derinliklere indiğini ve yerüstü kaynaklarının da kuruduğunu bildirdi. 
     
     12 TRİLYON HAVAYA UÇTU 
     Eşmekaya Barajı havzasında, sulama ve sanayi suyu temini amacıyla yeraltısuyu kullanımının, kontrol edilemez şekilde, baraj inşaatına başlanıldıktan sonra da devam etmesinin, baraj gölünü besleyen kaynakların kurumasına neden olduğunu vurgulayan Güler, bu nedenle yaklaşık 12 trilyon lira harcanan inşaatın yapımından vazgeçileceğini bildirdi. Güler, şöyle devam etti 
     "En son yapılan hidrolojik çalışmalarda 173.8 kilometrekare olan barajın yağış alanından yağışlar sonucu gelebilecek akım 0.21 hektometreküp olarak hesaplanmış olup, mevcut arazi ve yağış akış şartları göz önüne alındığında yağışlardan gelebilecek 0.21 hektometreküp suyun ihmal edilebilecek düzeyde olduğu görülmektedir. Eşmekaya baraj inşaatına bugünkü değerle yaklaşık 11.855.950 YTL harcama yapılmıştır. Su kaynaklarının kuruması sonucu bundan sonra yapılacak yatırımın boşa gitmemesi için yapımından vazgeçilmesi düşünülmektedir." 
     
</TEXT>
</DOC>
