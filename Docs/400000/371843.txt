<DOC>
<DOCNO> 371843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/22/son/soneko12.html </URL>
<DATE> 2005/08/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa petrol fiyatları ve memur görüşmelerini izleyecek... 
</HEADLINE>
<TEXT>

     Piyasalar, petrol fiyatları, AB Daimi Temsilciler Toplantısı, hükümetle kamu çalışanlarının görüşmesi ile Hazine itfasını yakından takip edecek. 
     Gedik Yatırım'ın haftalık değerlendirmesinde, geçen hafta, ABD'nden gelen önemli veriler, kredi derecelendirme kuruluşları Fitch ve S P'den AB ile müzakereler konusunda gelen birbirinden farklı açıklamalar, petrol fiyatlarındaki dalgalanmalar, dış piyasalardaki hareketlilik, hükümet ile kamu çalışanları arasındaki görüşmeler, Doğuş Grubu'nun Garanti Bankası'nın satışı için yabancılarla görüşmeye başlaması, Tansaş'ın Migros'a satışı ve alternatif piyasalardaki yukarı hareketliliğin gündemde ön plana çıktığı anımsatıldı. 
     Değerlendirmede, özellikle ABD'nden gelen Haziran ayı net sermaye girişleri ve enflasyon rakamlarının beklenenin üzerinde gelmesinin FED'in faiz artırımlarını gündeme getirirken, gelişmekte olan piyasalardan da para çıkışı olabileceği endişelerini arttırdığına işaret edildi. 
     Değerlendirmede, şu görüşler dile getirildi 
     ''Bu hafta piyasalarda petrol fiyatları, dış piyasalardaki hareketlilik, alternatif piyasaların yönü, AB daimi temsilciler toplantısı, hükümetle kamu çalışanlarının toplantısı gündemde öne çıkacak konular olarak sayılabilir. Hazine'nin yüklü itfasına karşılık düzenleyeceği ihaleler faizlerin yönü konusunda belirleyici olacaktır. Petrol fiyatlarında ise geçen haftaki durulmadan sonra gerilemenin devamı önem taşımakta. Bu seviyelerden tekrar yukarı yaşanacak hareketler, piyasalarda sert hareketlere sebep olabilir. Yine dövizdeki talebin devamı tedirginlik yaratacaktır.'' AB'de yapılacak toplantı ve bu konuda Türkiye hakkında yapılabilecek açıklamaların önem taşıdığı vurgulanan değerlendirmede, önümüzdeki kısa dönemde AB müzakere süreci, IMF programı ve özelleştirmelerin sağlıklı yürümesinin piyasalar açısından önemli olduğu kaydedildi. 
     
</TEXT>
</DOC>
