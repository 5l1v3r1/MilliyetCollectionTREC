<DOC>
<DOCNO> 398425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/27/son/sonsiy03.html </URL>
<DATE> 2005/11/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Çelik Açtığımız okulların her birisi birer meşaledir 
</HEADLINE>
<TEXT>

     Muharrem Aksakallı bildiriyor 

Milli Eğitim Bakanı Hüseyin Çelik, ''Açtığımız okulların her birisi birer meşaledir'' dedi. 
     Ağrı'da, işadamı Hayrettin Atmaca tarafından yaptırılan ve adını taşıyan 21 derslikli lisenin açılış törenine katılan Bakan Çelik, Ağrı'da 16 eğitim kurumu açacaklarını belirterek, bugünün Ağrı için bir ''şölen'' olduğunu söyledi. 
     Atmaca'nın eğitime sağladığı desteğin diğer işadamlarına örnek olacağını belirten Bakan Çelik, şöyle konuştu 
     ''Hayrettin Atmaca, doğduğu, ancak şu anda doymadığı toprakları unutmamıştır. Kendisine teşekkür ediyoruz. Aynı şekilde diğer işadamlarımız Hüsnü Özyiğin ve Kadir Has'a da eğitime sağladıkları destekten ötürü Milli Eğitim Bakanı olarak teşekkür ediyorum. Açtığımız okulların her birisi birer meşaledir. Cehaleti ayaklar altına alıncaya kadar bu çalışmalarımız devam edecektir. Bugün Ağrı'da işadamlarımızın desteğiyle yakılan meşaleler, ülkemizin farklı bölgelerinde de devam edecektir.' Bakan Çelik, işadamı Hüsnü Özyiğin'in 4 bin bilgisayar bağışında bulunduğunu bildirdi. 
     Özyeğin'e bir televizyon programında eğitime sağladığı destekten dolayı teşekkür ettiğini belirten Çelik, şunları söyledi 
     ''İşadamı Kadir Amcam bana darıldı. 'Ben de eğitime katkı sağlıyorum, benden neden bahsetmedin' diye sitem etti. Bugün Kadir Has'ın oğlu Nuri Has da burada. Buradan söz veriyorum. Kendisini en kısa zamanda ziyaret ederek eğitime sağladığı destekten ötürü teşekkür edeceğim.'' Ağrılıların üniversite isteğine de değinen Çelik, 2006 yılında Türkiye'de 10 ilde daha üniversite kurulmasının planlandığını ve bu iller arasında Ağrı'nın da yer aldığını ifade etti. 
     Çelik, devlet ve hükümet olarak ülkedeki sorunları gidermek için var güçleriyle çalıştıklarını belirterek, ''Hükümet olarak Ağrı ilinin eğitim ağrısını dindireceğiz'' dedi. 
     Türkiye'de sağlanan istikrar ortamının eğitimden sağlığa her alanda olumlu etkisinin görüldüğünü ifade eden Çelik, Türkiye'yi bölmeye çalışanlara bu tablonun bir ibret niteliğinde olduğunu vurguladı. 
     
     İŞADAMLARININ EĞİTİME DESTEĞİ SÜRECEK 
     İşadamı Hayrettin Atmaca da törende yaptığı konuşmada, 13 yaşındayken okula gidebilmek için 16 kilometre yol yürümek zorunda kaldığını belirterek, ''Bugünün çocukları, bizim yaşadığımız şartlarda eğitim görmemeli. İşadamı olarak memleketim Ağrı'daki eğitim kalitesinin artmasına imkanlarım ölçüsünde katkı sağlamaya çalıştım ve sağlayacağım'' diye konuştu. 
     İşadamı Hüsnü Özyiğin de Ağrı'da kayınpederi Reşat Erden adına bir lise ve kayınvalidesi Melek Pakize Erden adına 150 öğrenci kapasiteli bir kız öğrenci yurdu yaptırdığını ifade edere, İzmirli olduğunu, ancak ülkenin neresinde olursa olsun eğitimin eksik olduğu bölgelere destek olmaya çalıştığını söyledi. 
     Özyiğin, batı ile doğu arasında bugüne kadar özellikle eğitim alanında büyük farklılıklar bulunduğunu, bu farkın işadamları ve hükümet yetkililerinin işbirliğiyle aşılabileceğini kaydetti. 
     Patnos İlçesi'nde bir okul yaptırdığını belirten Özyiğin, gelecek yıl Ağrı'da bir okul daha yaptıracağını bildirdi. 
     İşadamı Nuri Has da babası Kadir Has tarafından geçen 20 yılda eğitime 300 milyon dolarlık destek sağladığını kaydederek, eğitime desteğe devam edeceklerini belirtti. 
     Has, 3 yıl içinde, yaptırdıkları okul sayısını 30'a çıkarmayı hedeflediklerini sözlerine ekledi. 
     Daha sonra okulun açılışını yapan Bakan Çelik, işadamlarına şilt ve takdirname verdi. 
     
</TEXT>
</DOC>
