<DOC>
<DOCNO> 395583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/16/son/sonyas01.html </URL>
<DATE> 2005/11/16/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Çift cinsiyetli balık çevre konusunda endişe yarattı 
</HEADLINE>
<TEXT>

     ABD'nin Güney California kıyısı açıklarında bilim adamlarınca bulunan çift cinsiyetli balıklar, çevre kirliliği konusunda endişe yarattı. 
     Bilim insanları ve çevreciler, çift cinsiyetli hayvanların yeni olmadığını, ancak ilk kez açık denizlerde tespit edildiğine dikkat çekerek, okyanusa boşaltılan kanalizasyonun atıklarındaki kimyasal maddelerin deniz canlılarının üreme sistemlerini etkilemiş olabileceğinden söz ettiler. 
     Güney California açıklarında inceledikleri 82 dilbalığı ve kalkanbalığından 11'inde yumurtalık dokusu tespit ettiklerini belirten bilim adamları, bu cinsel bozukluğun balıkların üremesini nasıl etkilediğinin şu anda bilinmediğini kaydettiler. 
     Amerikalı bilim adamları, ayrıca Orange County kanalizasyon hattının bulunduğu bölgede yaptıkları araştırmada erkek balıkların üçte ikisinde yumurtlama özelliği tespit ettiklerini belirttiler. 
     Bilim adamlarının elde ettiği veriler, Baltimore kentindeki Çevre Kirliliği Derneği'ne sunuldu. 
     ABD'de geçen yıl da Maryland eyaletindeki Potomac Nehri'nde yumurtlayan erkek balık tespit edilmiş, bilim insanları bu anormalliğe kanalizasyon ve fabrika atıklarının neden olmuş olabileceğini belirtmişlerdi. 
     
</TEXT>
</DOC>
