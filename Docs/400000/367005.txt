<DOC>
<DOCNO> 367005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/04/son/soneko16.html </URL>
<DATE> 2005/08/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Koç Holding YKB'nin hisse devri BDDK izninin ardından yapılacak 
</HEADLINE>
<TEXT>

     Koç Holding, hisse devrinin tamamlanmasına yönelik olarak alınması gerekli olan izinler arasında yer alan Bankacılık Düzenleme ve Denetleme Kurumu BDDK izninin alınması bakımından Koçbank'ın BDDK'ya müracaat ettiğini anımsatarak, ''Hisse devri, söz konusu BDDK izninin ve kapanışa ait sair işlemlerin tamamlanmasını takiben en kısa zamanda gerçekleştirilecektir'' açıklamasını yaptı. 
     Koç Holding, gazetelerde çıkan habere ilişkin olarak Borsa Başkanlığı'na, talep üzerine bir açıklama gönderdi. 
     Açıklamada, topluluk şirketlerinden Koç Finansal Hizmetler A.Ş. KFS ile Çukurova Holding A.Ş. arasında, Çukurova şirketler grubuna dahil şirketler ile Tasarruf Mevduatı Sigorta Fonu'nun TMSF Yapı ve Kredi Bankası A.Ş.'de YKB sahip olduğu hisselerin satışına ilişkin olarak, 31 Ocak 2005 tarihli hisse devir sözleşmesi ve hisse devir sözleşmesi kapsamında yürütülen inceleme çalışmaları ve yapılan görüşmeler sonucunda da 8 Mayıs 2005 tarihinde Çukurova Holding A.Ş., çeşitli Çukurova grubu şirketleri ve Mehmet Emin Karamehmet ile KFS ve Koçbank Nederland N.V. arasında YKB'nin yüzde 57.4 oranındaki hisselerin satılmasına ilişkin olarak hisse satış sözleşmesi imzalandığının daha önce açıklandığı anımsatıldı. 
     Açıklamada, ''Hisse devrinin tamamlanmasına yönelik olarak alınması gerekli olan izinler arasında yer alan BDDK izninin alınması bakımından Koçbank A.Ş. BDDK'ya müracaat etmiştir. Hisse devri, söz konusu BDDK izninin ve kapanışa ait sair işlemlerin tamamlanmasını takiben en kısa zamanda gerçekleştirilecektir'' denildi. 
     Bu açıklamadan sonra Koç Holding ve Yapı Kredi Bankası'nın Borsa'daki hisselerinin sıraları, saat 11.00'den itibaren işleme açılacak. 
     Bu arada, Borsa'daki sırası kapatılan Garanti Bankası da Borsa'ya gönderdiği açıklamada, basında yer alan haberin gerçeği yansıtmadığını bildirdi. 
     
</TEXT>
</DOC>
