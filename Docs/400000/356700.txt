<DOC>
<DOCNO> 356700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/29/son/sonspo31.html </URL>
<DATE> 2005/06/29/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Çaykur Rizespor, Hakan Ünsal'la 2 yıllık sözleşme imzaladı... 
</HEADLINE>
<TEXT>

     Çaykur Rizespor, Galatasaray ile yollarını ayıran tecrübeli futbolcu Hakan Ünsal'ı renklerine kattı. 
     Altunizade'de bulunan Çaykur Rizespor Ofisi'nde yapılan ve Kulüp Asbaşkanı Erol Yıldırım ile Yönetim Kurulu Üyesi Orhan İstif'in de hazır bulunduğu imza töreninde Hakan Ünsal, kendisini 2 yıllığına yeşil-beyazlı renklere bağlayan sözleşmeyi imzaladı. 
     Asbaşkan Erol Yıldırım, büyük başarılar kazanmış bir futbolcu ile anlaşmaktan dolayı çok mutlu olduklarını ifade ederek, ''Çok faydalı olacağına inandığımız için kendisini Çaykur Rizesporlu yaptık. Bize büyük tecrübelerini aktaracak. Takıma kişiliği, yaşantısı ve beyefendiliğiyle örnek bir futbolcuyu katmanın mutluluğunu yaşıyoruz'' diye konuştu. 
     Ligde yine üst sıraları hedeflediklerine de değinen Yıldırım, giden oyuncuların yerini daha kalitelileriyle dolduracaklarını söyledi. 
     Çaykur Rizespor'a 2 yıllığına evet diyen Hakan Ünsal ise açıklamasında, transferinden dolayı heyecan ve mutluluğu birlikte yaşadığını belirterek, ''40 dakikalık bir görüşmeden sonra anlaştım. Bana karşı düşünceleri, tavırları ve samimi davranışları beni Çaykur Rizesporlu yapmaya yetti. Hiçbir problem yaşamadık. Bundan sonra iki sene Çaykur Rizespor'a hizmet edeceğim ve tüm birikimlerimi kulübümün başarısı için ortaya koyacağım'' dedi. 
     Hakan, Galatasaray'da başarılarla dolu çok güzel günler geçirdiğini belirtirken, ayrılmaktan dolayı kırgınlığının olmadığını anlatarak, ''Bizler profesyonel insanlarız. Kırgınlık taşırsam futbolu bırakmam alzım. Bu böyledir. Takımlarımız değişebilir. Yarın Bolu'daki kampa katılacağım. şimdi yine hedefleri olan bir takıma geldim. Bu sene üst sıralarda yer alacağımıza da inanıyorum'' şeklinde konuştu. 
     
</TEXT>
</DOC>
