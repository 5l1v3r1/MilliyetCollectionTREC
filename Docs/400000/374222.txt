<DOC>
<DOCNO> 374222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/31/dunya/axdun02.html </URL>
<DATE> 2005/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zanlılar Suriye yanlısı 
</HEADLINE>
<TEXT>


DIŞ HABERLER SERVİSİ 


Lübnan'da Suriye yanlısı 3 eski güvenlik yetkilisi, bir general ve bir milletvekili, eski başbakan Refik Hariri suikastının azmettiricileri olarak tutuklandı. 
Yetkililer, eski Genel Asayiş Müdürlüğü şefi Cemil El Seyid, eski Emniyet Müdürü Ali Hacı ve eski Askeri İstihbarat Şefi Raymond Azar'ın evlerine düzenlenen baskında tutuklandığını belirtti. Yetkililer, ayrıca eski Suriye yanlısı milletvekili Nasır Kandil ve Cumhuriyet Muhafızları Komutanı Tuğgeneral Mustafa Hamdan'ın da tutuklandığını belirttiler. Tutuklanan bu kişilerin BM soruşturma heyetine 14 Şubat'taki Refik Hariri suikastıyla ilgili olarak ifade verdiği belirtildi. 
14 Şubat'ta Beyrut'ta Refik Hariri'nin konvoyunun geçtiği yolda düzenlenen bombalı saldırıda Hariri'nin yanı sıra 20 kişi daha ölmüştü. Dün açıklanan tutuklamalar, Hariri suikastından bu yana yapılan ilk tutuklamalar olarak kayıtlara geçti. 

Yakınındaydı 

Arşiv fotoğrafında, bombalı saldırıyla öldürülen eski Lübnan Başbakanı Refik Hariri ön planda sağda ve kendisine karşı suikastı organize edenlerden biri olduğu iddiasıyla tutuklanan Cumhuriyet Muhafızları Komutanı Tuğgeneral Mustafa Hamdan arka planda bir arada görülüyor. 


</TEXT>
</DOC>
