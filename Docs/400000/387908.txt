<DOC>
<DOCNO> 387908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/19/son/sondun30.html </URL>
<DATE> 2005/10/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Blair, nükleer silahları savundu 
</HEADLINE>
<TEXT>

     İngiltere Başbakanı Tony Blair, nükleer silahların İngiltere'nin savunması bakımından çok önemli olduğunu söyledi. 
     Avam Kamarası'nda milletvekillerinin sorularını cevaplandıran Blair, ''Nükleer caydırıcılığın savunmamızın önemli bir parçası olduğunu düşünüyorum'' dedi. 
     Balistik Trident füzeleriyle ilgili soruya cevap veren Blair, bu füzelerin yenilenmesi meselesinin henüz karara bağlanmadığını, ancak 2010 yılına kadar görev yapacak bu meclisin, bu konuda mutlaka karar vermesi gerekeceğini söyledi. 
     Blair, mayıs seçimlerinden önce seçmene vaat ettikleri gibi, İngiltere'nin bağımsız nükleer caydırıcılık kapasitesini muhafaza etmekte kararlı olduklarını da anlattı. 
     Başbakan Blair, nükleer silahların yenilenmesi konusunda kendi partisinin bazı milletvekillerinden gelen ve gittikçe artan muhalefeti göğüslemek zorunda kalıyor. Muhalif milletvekilleri, nükleer silahların yenilenmesine, özellikle maliyetin çok yüksek olacağını öne sürerek karşı çıkıyor. 
     İngiliz donanmasında Trident füzesi fırlatan dört nükleer denizaltı bulunuyor. Hem nükleer, hem de konvansiyonel başlık takılabilen Trident füzesinin menzili 12 bin km. Füzenin yeni versiyonu Trident2 D5, 11 Ekim'de Atlas okyanusunda ''başarıyla denenmişti.'' 
     
</TEXT>
</DOC>
