<DOC>
<DOCNO> 398987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/29/son/sonsiy04.html </URL>
<DATE> 2005/11/29/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Korkut Özal, AKP'nin köşk adayları listesinde... 
</HEADLINE>
<TEXT>

     Genelkurmay Başkanı Orgeneral Hilmi Özkök’ün görev süresinin uzatılmasına ilişkin açıklamasıyla tartışma açan Korkut Özal’ın bir süredir AKP içinde "Çankaya’ya ikinci Özal" sloganıyla Cumhurbaşkanı adaylığının seslendirildiği öğrenildi. 
     Korkut Özal’ın Orgeneral Özkök’le ilgili sözleri, AKP içinde partinin olası Cumhurbaşkanı adaylarına ilişkin alttan alta yürütülen hazırlıkların da konuşulmasına neden oldu. Başbakan Recep Tayyip Erdoğan’ın, "Cumhurbaşkanının kim olacağını vakti gelince konuşacağız" demesine karşın, parti içinde isimler etrafında kulisler yapıldığı da ortaya çıktı. 
     Partili milletvekillerinin çok büyük bölümünde, Başbakan Erdoğan’ın istemesi halinde tek aday olarak Cumhurbaşkanı seçileceği beklentisi bulunuyor. Ancak Erdoğan’ın aday olmaması halinde kimin Cumhurbaşkanı olacağı konusunda da yoğun gruplaşmalar yaşanıyor. Parti içinde Erdoğan’ın Başbakan olarak devam etmeyi seçmesi halinde Cumhurbaşkanlığı için kamuoyuna yansıyacak şekilde isimleri sayılanlar arasına bakanlar Mehmet Aydın, Cemil Çiçek ve TBMM Başkanı Başkanı Bülent Arınç’ın yanı sıra bir süredir Korkut Özal da eklendi. AKP’nin kuruluşundan bu yana Başbakan Erdoğan’a yakınlığıyla bilinen, bu niteliğiyle de zaman zaman "Gayrıresmi danışman" ifadesiyle de anılan Korkut Özal’ın Cumhurbaşkanı adaylığı AKP içinde, "Çankaya’ya ikinci Özal" ifadesiyle seslendiriliyor. 
     AKP içinde Korkut Özal’ın Cumhurbaşkanı adaylığını savunanların, "İkinci Özal olması nedeniyle adaylığının AKP dışındaki merkez sağ partiler ve tabandan da destek bulacağı" görüşünden hareket ettikleri öğrenildi. 
     "Erdoğan’ın bir dönem daha partinin başında kalmasını ve partideki yapılanmanın bozulmadan yola devam edilmesi" eğiliminde olan AKP’lilerin de Korkut Özal ismine sıcak baktıkları, ancak parti içinde Korkut Özal’ın adaylığına karşı ciddi bir direnişin bulunduğu da belirtiliyor. Korkut Özal ve diğer isimlerin adaylıklarıyla ilgili gelişmelerin Başbakan Erdoğan’ın kararının ortaya çıkacağı süreçte daha da netleşmesi bekleniyor. 

ANKA 
     
</TEXT>
</DOC>
