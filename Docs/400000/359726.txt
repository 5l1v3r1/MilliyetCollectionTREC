<DOC>
<DOCNO> 359726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/07/10/ekonomi/eko02.html </URL>
<DATE> 2005/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Krueger bakan olsun, Hanya'yı Konya'yı görsün' 
</HEADLINE>
<TEXT>


IMF Başkan Yardımcısı Krueger'in sosyal güvenlik reformu konusunda yaptığı açıklamalarla 'ileri gittiğini' belirten Türk - İş Başkanı Kılıç, 'Türkiye'de bakan olsun, Hanya'yı Konya'yı görsün' dedi 

ANKARA ANKA 

Türk-İş Genel Başkanı Salih Kılıç, IMF Birinci Başkan Yardımcısı Anne Krueger'in yaptığı açıklamalarla "ileri gittiğini" söyledi. Kılıç, "Bu kadar ileri gittiğine göre gelsin Türkiye'de bakan olsun. O zaman daha iyi hesaplaşırız onunla. Siyasileri dişine göre buluyorsa sendikacılarla karşı karşıya gelsin bakalım, Hanya'yı Konya'yı görsün o zaman" dedi. 
Kılıç, Krueger'in Türkiye'de asgari ücretin yüksekliğiyle başlayan ve son olarak da Sosyal Güvenlik Yasa Tasarısı'nın çıkarılmaması dolayısıyla yeni kredi diliminin verilemeyeceğine ilişkin açıklamalarına tepki gösterdi. "Türk milleti olarak Krueger'in bu davranışlarını içimize sindirmemiz mümkün değildir" diyen Kılıç, Krueger'in uluslararası bir kuruluşun temsilcisi olduğuna dikkat çekti. Kılıç şöyle devam etti 
"Krueger, Türkiye'nin ne başbakanıdır, ne bakanıdır, ne de bürokratıdır. Bu kadar ileri seviyede sosyal, ekonomik ve toplumsal konulara müdahale etme ve söz söyleme hakkı yoktur. Bu açıklamalarıyla Krueger'in Türkiye'de ya çalışma ya da ekonomiden sorumlu bakan olmasını öneriyorum. O zaman daha iyi hesaplaşırız onunla." 

'Babacan dik dursun' 
Devlet Bakanı Ali Babacan'a da IMF'yle ilişkilerde "Biraz dik durmasını" tavsiye eden Kılıç, "Herşeye 'evet' diyen Bakanların ömrünün kısa olabileceğini bilmesi gerekir" dedi. Kılıç, TBMM'nin çalışma takviminin IMF'ye göre belirlenemeyeceğini, bunu parlamento iradesinin belirleyeceğini söyledi. Kılıç, Türkiye'nin IMF politikalarından kurtuluşunun çok çalışmak, üretmek ve satmaktan geçtiğini belirtti. 


</TEXT>
</DOC>
