<DOC>
<DOCNO> 375647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/05/spor/spo06.html </URL>
<DATE> 2005/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu bayram yaptı 
</HEADLINE>
<TEXT>


Danimarka beraberliği Komşu'yu umutlandırdı. Yunan basını, "Yabancı damatlar bize tatlı ikram ettiler. Kapılar açık" başlıklarını attı. Danimarka ise ikinciliğin mucize olduğunu yazdı 

İRFAN KURTULMUŞ 


Danimarka'nın, Dünya Kupası eleme maçında Türkiye'den bir puan alması ülke basınını az da olsa ümitlendirdi. Türkiye karşısında beraberlik golünü atan Sören Larsen'i manşetlere taşıyan gazeteler, 'Türk İnancı', 'Mucize aranıyor', 'Joker yine görevini yaptı', 'Larsen Danimarka'nın onurunu kurtardı', 'Larsen hayallerimizi canlı tuttu' gibi başlıklarla karşılaşmayı yorumladılar. 
B.T gazetesi, Danimarka'nın kaderinin Ukrayna'nın elinde olduğunu ifade etti, "Türkiye'ye karşı dramatik bir beraberlik aldık. Dünya Kupası umutları yaşıyor ama birçok soru işareti ile dolu" ifadelerini kullandı. 

Hakan paslanmış 
Ekstra Bladet gazetesi, "Danimarka attığı golle Türkler'i çuval içine almışken, kendi kalitesini koruyamama becerisiyle çuvalı açtı. Ev sahibi Türkiye maçı almak için sayısız şans yakaladı. Neyseki Hakan Şükür paslanmıştı" diye yazdı. 

Berlingske - Tidende gazetesi de "90 dakika bitiminde tükenmiş denilen Dünya Kupası ümitlerinin son saniyede atılan golle umuda dönüşmesi Danimarka için en büyük başarıydı. Joker Larsen, sanki her maçta gol atmayı adet edinmiş" görüşünü yansıttı. 

Armağan verdiler 
Türkiye - Danimarka maçına Yunan basını da geniş yer ayırdı. Gazeteler, "B sonuç Yunanistan Milli Takımı'na Tanrı'nın bir armağanı. Kapılar ardına kadar bize açıldı" yorumunu yaptılar. 
"Yabancı damatlar bize tatlı ikram ettiler" başlığını kullanan Sportime Gazetesi, Danimarka'nın Yunanistan'a armağan gibi bir beraberlik getirdiğini kaydetti. 
Skore Gazetesi ise, "Danimarka hatırımızı kırmadı" başlığını attı. Sport Day "Kader, İnönü'de Yunanistan lehine olacak daha iyi bir son hazırlayamazdı" değerlendirmesine yer verdi. 

'Hain Piontek' 

Türk Milli Takımlar eski teknik direktörü Sepp Piontek'in, Türkiye - Danimarka maçı öncesi Türk gazetelerinde çıkan demeçleri başını ağrıttı. Danimarka'nın önde gelen gazetelerinden B.T, geçtiğimiz cumartesi günkü sayısında Piontek için 'Hain' başlığını attı, ünlü hoca konusunda "Düşman tarafına geçmiş" yorumunu yaptı. İnönü Stadı'nda haberi yapan gazeteci ile karşılaşan Piontek öfke kusarken, Torben Larsen, İstanbul'dan haberi espri mahiyetinde yazdığını, Kopenhag'da merkezden böyle ağır başlığın konduğunu ve bunun da kendisini rahatsız ettiğini belirtti. 


</TEXT>
</DOC>
