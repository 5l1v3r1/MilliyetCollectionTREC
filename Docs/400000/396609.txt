<DOC>
<DOCNO> 396609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/11/21/siyaset/siy03.html </URL>
<DATE> 2005/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikiforos'a karşı Toros 
</HEADLINE>
<TEXT>


BARKIN ŞIK Ankara 


Kıbrıs'ta barış süreci görüşmeleri boyunca "iyi niyet göstergesi olarak" askıya alınan ve 3 yıldır icra edilmeyen askeri tatbikatlara yeniden başlandı. İlk olarak 18-23 Ekim arasında Rum Milli Muhafız Ordusu, hava, deniz ve kara kuvvetlerinin katılımıyla Nikiforos'u düzenledi. Tatbikata, Rusya'dan yeni alınan MI-35 tipi savaş helikopterleri de katıldı. Yunanistan, bundan önce Nikiforos'a Toksotis tatbikatıyla katılıyor ve hava kuvvetlerini adaya gönderiyordu. Ancak, son tatbikata katılmadı. 

Yanıt gecikmedi 
Türk tarafı da Rumlara "Toros Tatbikatı" ile karşılık vermeyi kararlaştırdı. Askeri kaynaklar, karşılıklılık gereği yanıtın 2005 içinde verilmesi gerektiğini dile getirdi. Tatbikat bu nedenle 23-25 Kasım arasında yapılacak Dışişleri Bakanlığı Sözcüsü Namık Tan da kısa süre önce Rumların Nikiforos Tatbikatı'na karşılık Toros Tatbikatı'nın yapılması konusunda hazırlığın sürdüğünü söylemişti. Tan "Tatbikatın sadece KKTC'deki birliklerce mi yapılacağı, Türkiye'den de katılımın söz konusu olup olmadığı" sorusuna "Büyük ölçüde askeri yanları olan bir konu. Bu aşamada ayrıntıya girmek istemem" yanıtını vermişti. 





</TEXT>
</DOC>
