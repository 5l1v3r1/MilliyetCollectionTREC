<DOC>
<DOCNO> 376486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/09/07/son/sonspo34.html </URL>
<DATE> 2005/09/07/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Türkiye 64-İspanya 78 Avrupa Bayanlar Basketbol Şampiyonası Finalleri 
</HEADLINE>
<TEXT>

     30. Avrupa Bayanlar Basketbol Şampiyonası Finalleri B Grubu son maçında Türkiye, İspanya’ya 78-64 yenildi ve grubu 4. sırada tamamladı. 
     B Grubu’nun son maçı olan karşılaşmaya, Nevriye’nin basketleriyle 4-0 öne geçerek başlayan "potanın perileri", rakibinin peş peşe ürettiği sayalara engel olamadı. Savunmasında açıklar veren Türkiye’ye karşı İspanya periyotta Montanana, Valdemoro ile sayılar üretti ve periyodu 27-12 önde tamamladı. 
     İkinci periyota da İspanya üstünlüğünü sürdürdü. Türkiye Esmeral, Nilay, Aylin ve Şaziye ile bulduğu 4 üçlükle farkın daha fazla açılmasını önledi ve devre 49-34 konuk ekibin üstünlüğü ile tamamlandı. 
     Türkiye’nin kötü oyunu ikinci devrede de sürdü. 25. dakikayı 56-40 önde geçen İspanya, farkı 17 sayıya çıkararak, üçüncü periyodu 65-48 önde tamamladı. Son çeyrekte de ayyıldızlıların güçlü rakibi karşısında farkı azaltma çabaları sonuç vermedi ve İspanya karşılaşmayı 78-64 kazandı. 
     Günün diğer karşılaşmalarında ise Rusya, Sırbistan Karadağ’ı 86-69 Litvanya Romanya’yı 92-56 yendi. 
     
</TEXT>
</DOC>
