<DOC>
<DOCNO> 388458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/10/21/spor/ydilmen.html </URL>
<DATE> 2005/10/21/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Kaleci formaları 
</HEADLINE>
<TEXT>


Yeşil forma, siyah şort, yeşil çoraplar. Bu Bolton kalecisinin maç forması. Mavi forma, mavi şort, siyah çoraplar. Bu da Cordoba'nın forması. Oyun bitti, maçın başındaki renkler aynen duruyordu. Yere bile yatmadılar. 
Hakem bitiş düdüğünü çaldı. Bu kadar oyun kuralları zor olmasına rağmen tek kart çıkarmadı. Maç sonunda, "ya bu gol de kaçar mı " veya "adamlar da ne gol kaçırdılar" diyen olmadı. Haa, bu arada bu maç jübile maçı değil, Avrupa Kupası maçı. Kısacası kötü bir karşılaşma oldu. 
İki ceza sahasının 20 metre dışında boğuşma, didişme. Hepsi o kadar. Bolton takımında Nakata veriyor, alıyor. Arada Beşiktaş topu kazanıyor. Onlar da orta sahada alıyor, veriyor. Ne kanattan hücum var, ne ceza sahasına dripling. Her iki takım için de futbol adına bir şey yok. Beşiktaş'ta dörtlü savunmanın önünde Kleberson - Koray ikilisi. Onların önünde üçlü İbrahim Akın solda, Ailton'un arkasında Tümer, sağda da Ahmed Hassan. Teorik olarak Avrupa Kupası'na uygun bir takım dizilişi. Ama tahtada kalmış. Zaten maç içinde Tümer'in sakatlığı da sistemi arızaya uğratmış. Bolton'a gelince aralarında paslaşıp çabuk oyuncularını araya sokarak pozisyon üretmek istediler. Ama onlar da başaramadılar. Beşiktaş seyircisi demoralize. Oyuncular güvenini kaybetmiş, sorumluluktan kaçıyorlar. Sorumluluk alan tek isim Kleberson. O da bitik. Bitiğin ötesinde asli işi olan defansın önündeki görevini bırakıp sorumsuzca sürekli hücumu düşünüyor. Hakem için çok ama çok kolay maçtı. O da zaten zorlanmadı. 



</TEXT>
</DOC>
