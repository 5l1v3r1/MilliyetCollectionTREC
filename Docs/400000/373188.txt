<DOC>
<DOCNO> 373188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/26/son/sontur36.html </URL>
<DATE> 2005/08/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
KESK, hükümete rest çekti 
</HEADLINE>
<TEXT>

     KESK Genel Başkanı İsmail Hakkı Tombul, Devlet Bakanı ve Başbakan Yardımcısı Mehmet Ali Şahin'in, kendilerine, ''grev ve toplusözleşme hakkı vereceğiz, ama uslu çocuk olun'' dediğini savunarak, ''Yağma yok. Hiç kimse KESK'i hükümet sendikası, devlet güdümlü sendika haline getiremeyecek'' dedi. 
     Devlet Su İşleri Genel Müdürlüğü önünde bir araya gelen bir grup KESK üyesi, ''Sadaka değil, toplu sözleşme'', ''Devlet güdümlü sendikaya hayır'', ''IMF değil, üretenler yönetsin'' şeklinde slogan attı. 
     Tombul, burada yaptığı konuşmada, 15 yıllık mücadelelerinde haklı talepler dile getirip, bu talepler doğrultusunda meşru ve demokratik eylem ve etkinlikler gerçekleştirdiklerini söyledi. 
     Bugüne kadar birçok hükümet tarafından tehdit edildiklerini iddia eden Tombul, Şahin'in memur konfederasyonlarına yönelik sözlerini anımsatarak, şöyle konuştu 
     ''Dün Sayın Şahin, bizi tehdit ediyor. Diyorki bir duvara çarparsınız. Sayın Şahin'in söylediği kısmen doğru. 15 yıllık mücadelede bizi tehdit edenler, duvara çarpanlar oldu. Ama bunlar haklı talepleri için mücadele edenleri tehdit eden hükümetlerdir. 
     Yine birileri duvara çarpacak, ama bu biz olmayacağız. Hükümet, bu yaklaşımıyla giderse halkın, emekçinin duvarına toslayacak. O da diğer hükümetlerin akıbetine uğrayacak.'' 
     
     EĞİTİM-SEN DAVASI 
     Başbakan Recep Tayyip Erdoğan'ın ülkenin en çetrefilli sorunlarını daha fazla demokrasi anlayışıyla çözeceklerini açıkladığı belirten Tombul, buna karşın, hükümetin bir bakanının hakları için mücadele eden kamu çalışanlarını antidemokratik şekilde tehdit ettiğini savundu. 
     Şahin'in Eğitim-Sen'in kapatılmasına yönelik davayı gündeme getirdiğini ifade eden Tombul, ''Eğitim-Sen kapatılmamıştır, hukuki süreç devam etmektedir. Ama dünkü konuşma bir gerçeği ortaya çıkarmıştır. Demekki Eğitim-Sen'in dava sürecinin arkasında hükümetin parmağı vardı. Bunu kabul etmemiz mümkün değil'' diye konuştu. 
     
     GREV VE TOPLU SÖZLEŞME HAKKI 
     İsmail Hakkı Tombul, Şahin'in, kamu çalışanlarının grev ve toplusözleşme hakkının önündeki en büyük engel olarak kendilerini göstermesini ''espri'' olarak değerlendirirken, şunları söyledi 
     ''Biz bir şeyin önünde engeliz, o da grev ve toplusözleşme hakkı değil. Biz sarı sendikacılığın, siyasi iradenin yandaşı sendikacılığın, devlet güdümlü sendikacılığın önünde engeliz. Sayın Bakan, grev ve toplusözleşme hakkı vereceğiz, ama uslu çocuk olun diyor. 
     Yani, eğer siz uslu çocuk olursanız, hükümet sendikası, sarı sendika olursanız grev ve toplusözleşme hakkı veririz diyor. Yağma yok. Hiç kimse KESK'i hükümet sendikası, devlet güdümlü sendika haline getiremeyecek.'' 
     
     HÜKÜMETİN ZAM ÖNERİSİ 
     Görüşmeler öncesi, memur maaşlarının insanca yaşam ücreti olarak tespit ettikleri 950 YTL'ye yükseltilmesini önerdiklerini belirten Tombul, hükümetin ilk teklifine karşılık bu miktarı 886 YTL'ye indirdiklerini bildirdi. 
     Tombul, Mehmet Ali Şahin'in açıklamasında son önerilerini yaptıklarını ifade ettiğini anımsatırken, yapılan önerinin kabul edilemez olduğunu söyledi. 
     Hükümetin, ilk önerideki yüzde 5'lik artışı daha sonra yüzde 3'e düşürdüğünü belirten Tombul, aradaki farkın, ek ödeme almayan memurlara her iki 6 ay için 40'ar milyon liralık seyyanen zam olarak yansıtılmasının amaçlandığını dile getirerek, bu yolla kamu çalışanlarının birbirlerine düşürülmek istendiğini iddia etti. 
     Görüşmelerin dördüncü turunun yapılacağı pazartesi günü tüm illerde saat 13 00'te alanlarda olacaklarını bildiren Tombul, ''Görelim bakalım KESK'i kim tehdit edebiliyor. Hangi tehdit KESK'i durdurabiliyor'' diye konuştu. 
     
</TEXT>
</DOC>
