<DOC>
<DOCNO> 373484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/08/28/guncel/gun02.html </URL>
<DATE> 2005/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızları okuldan geri alıyorlar' 
</HEADLINE>
<TEXT>


AÇEV'in Genel Müdürü Derya Akalın, asıl hedeflerinin kızlarını 3. ya da 5. sınıftan çeken aileler olduğunu açıkladı 

BURCUM DEVREZ İstanbul 

Gazetemizin başlattığı "Baba Beni Okula Gönder" kampanyasına destek veren Anne Çocuk Eğitim Vakfı'nın AÇEV Genel Müdürü Derya Akalın, "Esas sorunun 3. ya da 5. sınıfta okuldan alınan kızlar olduğunu" söyledi. 
Derya Akalın, anne - babaların çocukların gelişimi, eğitimin önemiyle ilgili bilgilendirilmeleri ve onlarla doğru iletişim kurmanın yönteminin farkına varmaları gerektiğini belirtti. Akalın, şöyle dedi 
"Milliyet'in başlattığı 'Baba Beni Okula Gönder' kampanyasına AÇEV olarak dahil olmaktan mutluyuz. Çünkü çok önemsediğimiz bir girişim. Şu ana kadar da kampanya çerçevesinde anlamlı ve etkili faaliyetler yapıldı. Tabii ki okul ve yurt inşaatından öte, kız çocuklarının okula gönderilmemesine sebep olan bazı noktalar var. Biz de anne babaların davranışları ile ilgili bir müdahale yapmak istedik." 

'Pencere açacağız' 
Akalın, seminerlerin hedef kitleye ulaşmada etkin olduğunu belirterek, 5 ilde başlatılan pilot projenin Türkiye geneline yayılabileceğini söyledi. Kızlarını hiç okula göndermeyen ailelerin yanı sıra 3 ya da 5. sınıfta okuldan alan anne- babaların da varlığına dikkat çeken Akalın, şöyle dedi 
"Asıl nedef kitlemiz onlar. Yani okuldan alma eğiliminde olan aileleri hedefliyoruz. Çünkü bu ailelerin, kız çocuklarını okula göndermeyenleri de etkileyebileceklerini düşünüyoruz. Bu kişileri etkilemek, farkındalık yaratmak, pencere açmak mümkün." 




</TEXT>
</DOC>
