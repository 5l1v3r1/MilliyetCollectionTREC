<DOC>
<DOCNO> 74762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/ekonomi/aeko.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyar euroluk evliliğin hedefinde Türkiye var... 
</HEADLINE>
<TEXT>

İsveçli Teila ve Turkcell’in de 12.5’ine sahip olan Fin rakibi Sonera’nın birleşmesiyle ortaya çıkacak Avrupa’nın üçüncü telekom şirketinin ilk hedefi Türkiye’de genişlemek 
     EVRİM ERGİN 

     İsveçli telekom operatörü Telia, Fin rakibi Sonera’yı satın aldı. Bu operasyonla ortaya çıkacak yeni şirket 20 milyar euroluk piyasa değeriyle Avrupa’nın üçüncü büyük telekom operatörü olacak. 
     Telia, Turkcell’e de yüzde 12.5 oranında ortak olan Sonera’nın olanaklarından yararlanarak Türkiye ve Baltık pazarlarında büyümeyi hedefliyor. BBC’nin aktardığına göre Telia - Sonera birlikteliğinin dünkü görüşmelerinde Türkiye’nin konuşulduğu belirtildi. 
     
Rekabet tedirgin ediyor      Analistler birleşme ile ilgili yaptıkları değerlendirmede Telia’nın bu fırsatı bir tramplen gibi değerlendirerek Türkiye ve Baltık ülkelerinde genişlemeyi hedeflediğini kaydediyor. Vodafone gibi devlerin ilgilerinin giderek Baltık ülkelerine doğru kayması da hem Telia’yı hem de Sonera’yı tedirgin ediyordu. Sonera, rekabetin giderek zorlaştığı Avrupa telekom pazarında da daha güçlü olmak istiyordu. 
     
Telia yönlendirecek      Telia Başkanı Yars - Eric Petersson, Sonera’yla birleşme konusunda yaptığı açıklamada "Bu işlem telekom alanında İskandinav birleşmesinin ilk adımıdır" dedi. Petersson, birleşmenin amaçlarının çok geniş çaplı olduğunu da sözlerine ekledi. 
     Anlaşmaya göre yeni kurulacak olan şirketin yüzde 64’lük hissesi Telia’nın elinde olacak. Yeni şirketin piyasa değeri ise yaklaşık 17 milyar dolar 20 milyar euro . Halen Telia’nın hisselerinin yüzde 70’ini, Sonera’nın hisselerinin yüzde 53’ünü devlet kontrol ediyor. Finlandiya ve İsveç hükümetlerinin de birleşme konusunda etkili olduğu kaydedildi. Ancak Avrupa Komisyonu’nun bu birleşmeye onay vermesi gerekiyor. 
     Yeni şirket yıllık 8 milyar dolarlık satış geliri hedefliyor. Birleşmeyle birlikte yeni şirketin, Deutsche Telekom ve British Telekom’un ligine yükseleceği ve onlarla rekabet edebileceği belirtildi. 
     Toplam 34 bin kişiyi istihdam edecek şirketin genel merkezi Stockholm’de bulunacak ve Stockholm Borsası’nda işlem görecek. 
     
En büyük evlilik      Dün sonuçlanan birleşme görüşmelerinin Avrupa tarihinin en büyük telekom birleşmesi niteliği taşıdığı açıklanırken, oluşacak yeni şirketin yönetimine her iki şirketin de dışından yeni bir yöneticinin getirileceği belirtildi. 
     Telia, 11.4 milyar dolarlık piyasa değeri ile Sonera’nın yaklaşık iki katı. Bu arada haberin duyulması ile birlikte Sonera hisseleri borsada değer yitirdi. 
     
Telia, İskandinav bölgesinin en büyüğü      Telia, telekom alanında İskandinav bölgesinin en büyük şirketi. Geçtiğimiz yıl şirketi son derece esnek bir hale getiren Telia yönetimi, özellikle mobil iletişim ve internet alanına odaklanmış bulunuyor. Stockholm Borsası’nda işlem gören şirket, yaklaşık 17 bin kişiyi istihdam ediyor. 2001 yılı net satışları ise 57.196 milyon İsveç Kronu. 
     
Sonera’nın 2001 geliri 2.2 milyar euro      Sonera, Finlandiya’nın önde gelen telekom operatörlerinden birisi. Piyasa değeri 5.5 milyar dolar olan şirket büyüme trendinde bulunuyor. Şirket Finlandiya ve önde gelen seçkin pazarlarda özellikle içerik hizmetleri, işlem sağlayıcı ve iş dünyasına ileri derecede bilgi çözümü hizmetleri sunuyor. 2001’de 2.2 milyar euro gelir sağlayan şirket yaklaşık 10 bin kişiyi istihdam ediyor. 
     



 EKONOMİ 























</TEXT>
</DOC>
