<DOC>
<DOCNO> 77876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/guncel/agun.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat Şelalesi’nden düşen bottaki iki sevgiliden birini sular yuttu... 
</HEADLINE>
<TEXT>
İşte facia anı 
Antalya’da tatil yapan iki Alman turistin bindiği bot, Manavgat Şelalesi’nde alabora oldu. Botu kurtarmak isteyen Alexander, girdapta kayboldu. Kurtulan Katherine ise gözyaşı döktü 
     KAMİL ATALAY Antalya DHA 

     Antalya’nın Manavgat ilçesine bağlı Side beldesinde tatil yapan Alman Katherine Starzacher ile sevgilisi Alexander Zayes’in, Manavgat Irmağı’ndaki bot gezisi faciayla sonuçlandı. İki sevgilinin bindiği bot Manavgat Şelalesi’nde alabora oldu. Zayes tekrar botu almak için şelaleye girince sürüklenip kayboldu. Kazadan sağ kurtulan Starzacher, sevgilisinin ardından gözyaşı döktü. 
     Türkiye’ye 3 gün önce tatile gelen Starzacher 27 ile Zayes 25 , Side Bella Oteli’ne yerleşti. Alman çift, havaların da sıcak olmasını fırsat bilerek, dün saat 16.00 sıralarında Manavgat Irmağı’na gitti. Irmakta lastik botla tur yapan iki sevgili, akıntıya kapılıp şelaleye doğru sürüklenmeye başladı. Botla şelaleden düşen Starzacher ile Zayes, akıntıdan kurtulmayı başardı. Tam bu sırada botun şelalenin akıntısında sürüklendiğini gören Zayes, geri dönerek kurtarmak istedi. Zayes, tam bota ulaşmak üzereyken girdaba kapılıp ırmağın azgın sularında kayboldu. Bu arada Manavgat Şelalesi’ni görüntüleyen bir turist, botun şelaleden düşüşünü saniye saniye görüntüledi. 
     Irmaktaki akıntıdan güçlükle kurtulup kıyıya çıkan Starzacher, şelaledeki girdapta kaybolan Alexander Zayes’in ardından gözyaşı dökerken, arama kurtarma çalışması için dalgıçlar çağrıldı. 
     



 GÜNCEL 






















</TEXT>
</DOC>
