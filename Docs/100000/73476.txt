<DOC>
<DOCNO> 73476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur09.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Şükrü Karahasanoğlu'nu iade ediyor.. 
</HEADLINE>
<TEXT>

     Eski Etibank Genel Müdürü Şükrü Karahasanoğlu'nun, Sümerbank ve Etibank davasında yargılanmak üzere İtalyan Mahkemesi tarafından Türkiye'ye iadesi kararlaştırıldı. 
     İtalyan Mahkemesi, Türkiye'nin iade talebine ilişkin Karahasanoğlu'nun ''yolsuzluktan yargılanması'' doğrultusunda karar aldı. 
     Bölge mahkemesinin verdiği karar, İstinaf Mahkemesi'nce de onaylandı. İtalyan Mahkemesi'nin verdiği iade kararı Türk Adalet Bakanlığı'na da iletildi. 
     Yetkililer, Karahasanoğlu'nun 10 gün içerisinde İstanbul'a getirileceğini, Sümerbank ve Etibank davasında ''yolsuzluğa karıştığı'' gerekçesiyle yargılamasına başlanacağını bildirdiler. 
     İstanbul DGM tarafından Kasım 2000'de yakalama kararı çıkarılan Karahasanoğlu hakkında daha sonra İnterpol tarafından kırmızı bülten çıkarılmıştı. Karahasanoğlu, 20 Şubat 2001'de Milano'da yakalanmıştı. 
     
     Üç ayrı gıyabi tutuklama kararı var 

     İtalya'dan Türkiye'ye iadesi kararlaştırılan Şükrü Karahasanoğlu, eski genel müdürü olduğu Etibank ve Sümerbank'a ilişkin açılan davalar kapsamında, hakkında verilen 3 ayrı gıyabi tutuklama kararı uyarınca aranıyor. 
     e, Tasarruf Mevduatı Sigorta Fonu'na TMSF devredilen Sümerbank'la ilgili ''Cürüm işlemek amacıyla teşekkül oluşturmak'' ve ''Bankalar Kanunu'na muhalefet'' suçları yönünden soruşturma başlatan dönemin DGM Cumhuriyet savcıları Ercan Cengiz ile Ahmet Ayvaz, 3 Kasım 2000 tarihinde yurtdışına çıkışını yasaklayarak hakkında yakalama emri çıkardıkları bankanın eski genel müdürü Şükrü Karahasanoğlu hakkında, daha sonra gıyabi tutuklama kararı çıkarılmasını sağladılar. 
     Soruşturma sonucu, bankanın eski sahibi Hayyam Garipoğlu'nun da aralarında bulunduğu 38 sanık hakkında, 21 Ocak 2001 tarihinde dava açan savcılar, ifadesi alınamayan gıyabi tutuklu Karahasanoğlu'nun dosyasını ise ayırdılar. 
     Etibank'a yönelik soruşturma kapsamında da savcıların istemiyle İstanbul 5 No'lu DGM'ce hakkında gıyabi tutuklama kararı çıkarılan Karahasanoğlu, soruşturma tamamlanıncaya kadar yakalanamadığı için, bankanın eski sahibi Dinç Bilgin'in de aralarında bulunduğu 18 sanık hakkında 13 Temmuz 2001 tarihinde dava açan, dönemin DGM Cumhuriyet Savcısı Ercan Cengiz tarafından dosyası tefrik edildi. 
     DGM Yasası'ndaki değişiklik uyarınca dava dosyaları, İstanbul 5 ve 6. Ağır Ceza mahkemelerine gönderilince, Şükrü Karahasanoğlu'nun 
     ayrılan dosyaları da İstanbul Cumhuriyet Başsavcılığı'na yollandı. 
     Karahasanoğlu hakkında ayrıca, Etibank'ın eski sahibi Dinç Bilgin'in de aralarında bulunduğu 12 sanık hakkında ''Bankalar Kanunu'na muhalefet etmek'' suçundan dava açılan İstanbul 2. Asliye Ceza Mahkemesi, 17 Ekim 2001 tarihli duruşmada ifadesinin alınması amacıyla gıyabi tutuklama kararı çıkardı. 
     
     Bilinen diğer davaları 

     Karahasanoğlu, İstanbul 7. Asliye Ceza Mahkemesi'nde, Dinç Bilgin'in de aralarında bulunduğu diğer 7 sanıkla birlikte ''Bankalar Kanunu'na muhalefet etmek'' suçundan tutuksuz yargılanıyor. 
     Sümerbank'tan, Muhammet Ciğer ve Orhan Aslıtürk'e yeterli ipotek alınmadan kredi verilmesine ilişkin ''dolandırıcılık'' suçundan İstanbul 4. Ağır Ceza Mahkemesi'nde de yargılanan Karahasanoğlu'nun bu davası, suç vasfının ''emniyeti suiistimal'' olduğu gerekçesiyle 4616 sayılı Şartla Salıverilmeye, Dava ve Cezaların Ertelenmesine İlişkin Kanun kapsamında ertelenmişti. 
     İstanbul DGM Cumhuriyet Başsavcılığı, işadamı Nesim Malki'nin öldürülmesine ilişkin yürütülen soruşturma kapsamında da adı geçen Şükrü Karahasanoğlu hakkında ''takipsizlik'' kararı vermişti. 
     






</TEXT>
</DOC>
