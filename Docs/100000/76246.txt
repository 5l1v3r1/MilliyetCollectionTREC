<DOC>
<DOCNO> 76246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur06.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaklardan toplanan köpekler aç bırakılınca birbirini parçaladı 
</HEADLINE>
<TEXT>

     Konya Hayvan Barınağı'ndaki mama ihmali sonucu parçalanarak ölen köpek sayısının 13'e çıktığı bildirildi. 
     Tamamı sokaklardan toplanarak barınağa alınan 2 bini aşkın köpeğin mama ihtiyacı, Valiliğin koordinasyonunda il merkezindeki belediyeler tarafından sırayla karşılanmasına karşın, Karatay Belediyesi mama alımında geç kalınca aç kalan köpekler saldırganlaştı. 
     Konya Hayvanları Koruma Derneği Başkanı Ümit Börü, dün akşam saatlerine kadar açlık nedeniyle birbirlerini parçalayarak ölen 6 köpeğe, bu sabaha kadar 7 köpeğin daha eklendiğini bildirdi. 
     Börü, 3 günden beri aç kalan köpeklere ancak dün gece mama geldiğini belirterek, ''Tüm baskılarımıza karşın gelen mama miktarı maalesef yeterli değil. Barınağa 15 ton mama göndermesi gereken belediye, sadece 20 çuval, yani 1 ton mama bıraktı. Belediye yetkililerinin umursamaz tavrı devam ederse daha çok köpek telef olacak'' dedi. 
     






</TEXT>
</DOC>
