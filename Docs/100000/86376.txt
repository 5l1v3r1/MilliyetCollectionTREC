<DOC>
<DOCNO> 86376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/soneko15.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş yine umut saçtı ''Türkiye'ye dış yatırımcı ilgisi büyük '' 
</HEADLINE>
<TEXT>

     Devlet Bakanı Kemal Derviş, Avrupa'nın en önde gelen sanayicilerinden çok büyük ilgi gördüklerini belirterek, ''Sanıyorum önümüzdeki 2-3 yılda şimdiye kadar görülmedik boyutta bir dış yatırım Türkiye'de mümkün olacaktır'' dedi. 
     Kemal Derviş, Avrupa Sanayicileri Yuvarlak Masası ERT üyeleriyle Çırağan Sarayı'nda gerçekleşen yemeğin ardından bir açıklama yaptı. 
     Avrupa'nın en önde gelen sanayicilerinin 2 gündür İstanbul'da toplanmış durumda olduğunu hatırlatan Derviş, öğle yemeğinde özellikle, ekonomik programın geldiği aşama, önümüzdeki yıl ve 3 yıllık programdaki perspektifi, tahminleri, iç-dış denge konusunu onlara anlatmaya çalıştığını söyledi. Bakan Derviş, şöyle devam etti 
     ''Çok çok ilgi var gerçekten Türkiye'ye. Bazı soru işaretleri tabii devam ediyor. Ama temelde her zaman da vurguladığım bir olay, Türkiye eğer yatırım ortamını gerçekten iyileştirebilirse, bu makro dengelerdeki kazandığımız istikrar sayesinde çok ciddi bir üretim istihdamı yaratacak bir uzun vadeli dış yatırım mümkün. 
     Türkiye'nin en büyük sorunu istihdam. Dolayısıyla bu istihdamı hızla artıracak, hızla yaratacak yatırıma şiddetle ihtiyacımız var. Bu kısa vadeli sıcak para değil, bugün gelen yarın çıkan cinsten para değil. Gerçekten üretime, istihdama yönelecek, uzun vadede Türkiye'de iş alanı yaratacak sermaye. O açıdan bugünkü toplantı çok önemliydi. Bu tür sermayeyi temsil ediyor buradaki sanayiciler. Ve elbetteki Türkiye'nin lehine olan bu uzun vadeli yatırımlarını yapmalarını bekliyoruz, ümit ediyoruz. 
     Çok ilgi gördük. Sanıyorum önümüzdeki 2-3 yılda gerçekten şimdiye kadar görülmedik boyutta bir dış yatırım Türkiye'de mümkün olacaktır.'' 
     
     "Program politik değişiklerden etkilenmez" 

     Derviş, Meclis'in de desteğiyle gerçekleşen reformların çok sağlam olduğunu, kısa vadeli politik değişikliklerden etkilenmeyeceğini anlattığını söyledi. 
     Kemal Derviş, Avrupa Sanayicileri Yuvarlak Masası ERT üyeleriyle Çırağan Sarayı'nda gerçekleşen yemeğin ardından yaptığı açıklamada, ''Bazı soru işaretleri tabii devam ediyor'' sözlerine açıklık getirdi. 
     Derviş, ''işadamlarının soru işaretleri neler '' sorusu üzerine, şöyle dedi 
     ''Soru işaretleri enflasyonun yeniden çıkma durumunda bir istikrarsızlık yaşanır mı, bütçe politikasında ciddiyet devam edecek mi Bankacılık sektöründe denetim yeterli olacak mı Ondan sonra özellikle kamu bankalarındaki bu yeni düzen devam edebilecek mi Bütün bunları yanıtlamaya çalıştık. Meclisimizin de desteğiyle gerçekleşen reformların çok sağlam olduğu, kısa vadeli politik değişikliklerden çok fazla etkilenmeyeceğini anlattım. Bunlar yapısal değişiklikler, günlük değişiklikler değil. Merkez Bankası'nın bağımsızlığı örneğin. Hiçkimsenin gelip de önümüzdeki yıl içinde veya bundan sonraki yıllarda biz Merkez Bankası'nın bağımsızlığını ortadan kaldıracağız diye bir girişimde bulunacağını hiçbir şekilde tahmin etmiyorum.'' 
     
     "Kamuoyunun desteği en büyük güvence" 

     Kamuoyunun basının ilgisiyle olayları anladığını, izlediğini vurgulayan Derviş, ''Bazı konularda tabii fikir ayrılıkları olabilir. Ama temelde kamuoyunun bu yapısal değişiklikleri desteklediğini anlatmaya çalıştım. Ve kamuoyunun desteği uzun vadede en önemli güvencedir. Çünkü siyasette herşey olabilir. Değişiklik de olabilir. Ama bir ülkede kamuoyu belli yapısal değişiklikleri, düzelmeleri destekliyorsa o zaman bunlar değişmez, devam eder'' dedi. 
     





</TEXT>
</DOC>
