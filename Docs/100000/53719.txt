<DOC>
<DOCNO> 53719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/yazar/uras.html </URL>
<DATE> 2001/11/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hayırperver çok yol gösteren yok 
</HEADLINE>
<TEXT>

     Bu Ramazan bizim Yeniköy’ün "Hayırperver Takımı" kaptanlarının derdi büyük. Hayır için para bulamamaktan değil, hayır yapmak isteyenlerin tamamını cevaplandıracak düzenlemeleri yapmaya zaman bulamamaktan dertliler. 
     Bizim Yeniköy Hayırperver Takımı’nın kaptanları Gülengül Giray telefon 212 - 262 11 42 ile Dölen Eker hanımların geçen yıllar başlattıkları Ramazan ayındaki yemek yardım programı o kadar başarılı oldu ki, şimdi bizim kaptanlar Ramazan ayı dışında da yardım etkinliklerini sürdürüyor. 
     Ramazan ayı boyunca Pamuk Hazır Yemek Fabrikası ile anlaşma yaptılar Telefon 212 - 280 49 63 . Her gün bir hayırperver 100 milyon lira ödüyor. Bu para ile 50 kişilik yemek ücreti karşılanıyor. Yemeği hazır yemek fabrikasının görevlileri saat 14.30’da Yeniköy Camii’ne getiriyor. Camiin altındaki bölmede yardım tezgahı kuruluyor. Gülengül Giray Hanım ile o günkü yemeğin parasını ödeyen hayırperver kişi masanın başına geçiyor. Önlerinde ihtiyaç sahiplerinin listesi. Fabrikanın beyazlar giymiş, ağzına maske takmış aşçısı Ömer Durmuş kaplarıyla gelen ihtiyaç sahiplerine, aile üyelerinin sayısına göre günlük yemeklerini dağıtıyor. Dünkü dağıtımda "şehriye çorbası, yoğurtlu ıspanak ve peynirli tepsi böreği" ile kişi başına yarım ekmek vardı. 
     
Evlere yemek götürülüyor      Hastalık veya yaşlılık nedeniyle dağıtıma gelemeyenlerin yemeklerini hayırperver takımı evlerine kadar götürüyor. 
     Bizim Yeniköy eskiden Rum ve Ermeni asıllı Türk ailelerin bol olduğu bir semt idi. Şimdilerde Ermeni asıllı Türk aile kalmadı. Rum asıllı Türklerin çoğu yaşlandı. Hayırperver takımı sadece Müslümanlara değil din ayrımı yapmadan Müslüman olmayanlara da, Rum asıllı Türklere de yardım için çırpınıyor. 
     Rum asıllı 12 kişi yemek yardımı alırken, şimdilerde sayıları 6’ya düştü. İki Rum komşu Balıklı Rum Hastanesi’nde tedavide. 
     Geçen yıl Ramazan’daki yemek dağıtım programına katılmak isteyip de boş gün bulamayanların paraları çanakta toplandı. Ramazan ayı sonrası hayırperver takımı, ihtiyaç sahiplerini evlerinde ziyaret ederek onların yakacak paralarını, ilaç paralarını karşılamaya, gıda yardımını sürdürmeye çalıştı. 
     Bu yıl otuz gün Ramazan’ın her bir günü için 100 milyon liralık hayır katkısında bulunmak isteyenlerin sayıları o kadar arttı ki, gün kalmadı... Şimdi Gülengün Giray Hanım yardım için başvuranların ayırdıkları imkanları bir çanakta toplayarak, çevredeki ihtiyaç sahiplerine yıl boyu destek imkanı yaratma arayışında. 
     
Camide yardım kampanyası      Bunlar bizim Yeniköy’de olanlar... Benim şimdilerde Ortaköy’de bir çalışma mekanım var. Dün bu yazıyı hazırlarken müftülük tayini bekleyen Marmara Üniversitesi İlahiyat Fakültesi mezunu Mustafa Özen kapımı çaldı. Ortaköy Camii’nde iftara davet etti. Cami hocası İsmail Özkan’ın imkanları sınırlı ailelerin çocuklarına okul yardımı yapmak için yürüttüğü çalışmaları anlattı. 70 milyon liralık bağış bir öğrencinin kitap ve defter ihtiyaçlarının karşılanmasına imkan veriyormuş. 
     İstanbul’da Galatasaray Lisesi’nin yanından yukarıya tırmanan Yeni Çarşı Caddesi üzerinde, Serpantin Çantacısı Kirkor Saiyan’ın karşısında Lord Emlak Bürosu önünde, kaldırım üzerinde bir kutu durur. Üzerinde "Hayırdır - Çekinme Al" yazısı vardır. Bu kutuya insanlar kullanılmayan giyim eşyalarını bırakır. İhtiyaç sahipleri ihtiyaç duydukları eşyayı alır. 
     Bütün bunlar güzel şeyler... Ama bütün bunlar birinin öne çıkması, yol göstermesi ile oluyor. Halkımız hayırperver ama, herkes kime nasıl yardım edeceğini bilemiyor ki... 
     
     







Önemli bir karar 


Şemsiye kirası... 


Jandarma ve çocuk 


AB, Kıbrıs derken Devlet Bahçeli'nin üslubu... 


Eşitlik 2003'e mi 


Öğretmenler sıkıntıdayken kim mutlu olabilir ki 


Borsa bir hayvanat bahçesi mi 


Rusya ile yeni ortaklık 


Seyircilerin sorumluluğu yok mu 


Kumarhaneciler geçit arıyor 


At yarışlarından vergi alınamıyor 


Büyükelçi Loğoğlu'nun Irak mesajı 


Köykent'lere çağ atlatmak 


Biraz Kissinger alır mıydınız 


Hayırperver çok yol gösteren yok 


</TEXT>
</DOC>
