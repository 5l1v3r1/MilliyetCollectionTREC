<DOC>
<DOCNO> 93040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/ekonomi/eko02.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel kriter’ kabul etmeyiz 
</HEADLINE>
<TEXT>

İsviçre’de Crans Montana Forumu’nda konuşan Devlet Bakanı Kemal Derviş, AB üyeliği için Türkiye’den, diğer 12 aday ülkeden farklı özel şartlar’ istenemeyeceğini söyledi 
     Ekonomiden Sorumlu Devlet Bakanı Kemal Derviş, Avrupa’nın, bilinç altındaki bazı rahatsızlıklara karşın, Müslüman ve laik Türkiye’yi üyeliğe kabul etmesiyle daha açık ve küresel bir yapıya dönüşeceğini, Türkiye’ye diğer 12 aday ülkeden farklı özel kurallar uygulanmasının kabul edilemeyeceğini söyledi. 
     Crans Montana Forumu’nda, Türkiye’nin Avrupa’lı Geleceği’ konulu bir toplantı düzenleyen Derviş, Türkiye’nin AB üyeliğinin Avrupa’nın çıkarına olduğunu belirterek, Türkiye’nin işbirliği ya da yakınlık değil, tam üyelik istediğini vurguladı. Diğer 12 ülkeyle aynı kriterlerle aday listesine alınan Türkiye’ye bazı özel kriterler uygulanmasının kabul edilemeyeceğine dikkat çeken Derviş, Kıbrıs’ın üyelik ve Kopenhag kriterleriyle ilgisi olmadığını vurguladı. 
     "Yapısal yardım gibi konular çok önemli değil. Yatırımcıların, Türkiye’ye yönlenmesiyle birçok sorun çözülecek" diyen Derviş daha sonra şöyle konuştu 
     
     Yatırım patlaması olur 
     "AB ile görüşmelerin başlaması Türkiye’de yabancı yatırım patlaması yaratır. Böylece İspanya örneğinde olduğu gibi kaygı duyulan AB’ye yoğun bir göç de söz konusu olmaz." 
     Görüşmelerin başlamasıyla serbest işçi dolaşımı gibi konularda ikili kararların alınabileceğini de söyleyen Bakan Derviş, Avrupa’nın bilinç altındaki bazı rahatsızlıklara karşın, Müslüman ve laik Türkiye’yi üyeliğe kabul etmesiyle daha açık ve küresel bir yapıya dönüşeceğini de belirtti. 
     Derviş ile Turizm Bakanı Mustafa Taşar, toplantının ardından Türkiye’ye dönmek üzere Crans Montana’dan ayrıldılar. 
     
Crans Montana Vakfı ödül verdi      Derviş’e Crans Montana Vakfı Ödülü verildi. İsviçre’nin Crans Montana kentinde bu yıl 13.’sü toplanan forumda Derviş ile birlikte Hırvatistan Devlet Başkanı Stipe Mesiç, Batı Afrika Ülkeleri Ekonomi Birliği’nin eski genel sekreteri Lansana Kouyate ve Monaco Ekonomik Kalkınma Birliği kurucu başkanı Michel Pastor da ödüle layık görüldü. 
     Crans Montana Forumu’nun kurucu başkanı JeanPaul Carteron ödülleri açıklarken, Derviş’in uluslararası finans konusundaki uzmanlığıyla Dünya Bankası’ndaki fakirliği azaltıcı çalışmalarına dikkat çekti. 
     



 EKONOMİ 





















</TEXT>
</DOC>
