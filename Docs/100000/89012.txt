<DOC>
<DOCNO> 89012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko10.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar haftaya kötü başladı... Borsa düştü, dolar fırladı... 
</HEADLINE>
<TEXT>

     Haftanın ilk işlem gününde Borsa'da düşüş, dolar ve faizde yükseliş yaşanıyor. 
     İMKB-100 Endeksi, ilk seans içinde 10 bin puan desteğini kırarak, yılın en düşük değeri olan 9.829,93 puana kadar indi. Endeks, saat 11.03 itibariyle 9.958,12 puan düzeyinde bulunuyor. 
     Doların satış fiyatı da arttı. Bankalararası piyasada 1 milyon 481bin lirayı gören dolar, daha sonra gevşeyerek 1 milyon 474 bin seviyesinde işlem görüyor. 
     Serbest döviz piyasasında ise, güne 1 milyon 458 bin liradan başlayan dolar, 10 bin lira artışa 1 milyon 468 bin liradan alıcı buluyor. 
     En çok işlem gören 9 Nisan 2003 vadeli bugün valörlü kağıdın basit getirisi yüzde 62.13, bileşik getirisi yüzde 65.05'e yükseldi. Bu bononun Cuma günkü kapanışa göre basit getirisi yüzde 60.40, bileşik getirisi 63.02 düzeyinde bulunuyordu. 
     Acar Menkul Değerler A.Ş. Araştırma Uzmanı Erhan Akıncı, piyasada Cuma günü liderler zirvesine ilişkin yaşanan tedirginliğin haftanın ilk işlem gününe de sarktığını söyledi. 
     Asıl dikkat çekici gelişme olarak bono satışlarını gösteren ve bono satışlarının sürmesi halinde reel faizlerin yükselmeye devam edeceğine işaret eden Akıncı, ''Reel faizler yüksek, önlem alınması lazım. Başbakan Bülent Ecevit'in açıklamaları etkili olmadı, çünkü sorun hükümetin devamlılığı, asıl belirleyici olan bu'' diye konuştu. 
     
     DERVİŞ'İN AÇIKLAMALARININ ETKİSİ 
     Inter Yatırım Yönetmen Yardımcısı Oğuz Kozakçıoğlu ise bugün piyasalarda yaşanan gelişmelerde Devlet Bakanı Kemal Derviş'in Pazar günü Şile'de yaptığı açıklamaların da etkisi olduğunun söylenebileceğini belirterek, şunları kaydetti 
     ''Ciddi bir politik problem var. Tamamen siyasete endeksliyiz. Hükümetteki krizin çözülmesi ve AB için gerekli olanların yapılması lazım. 
     Piyasada beklenti yok, dolarda bir toparlanma var. Piyasa tamamen faiz oranları ve dolardaki harekette sönmeyi bekliyor. Şu an bono faizleri üç puan arttı. Bonodaki satışlar devam ediyor.'' 
     





</TEXT>
</DOC>
