<DOC>
<DOCNO> 68289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko17.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "2002'de KDV indirimi çok zor.." 
</HEADLINE>
<TEXT>

     Devlet Bakanı Kemal Derviş, ''isterdik ama 2002 yılı içinde bir KDV indirimini düşünmek çok zor'' dedi. 
     Bakan Derviş, TOFAŞ Otomobil Fabrikası'nı ziyaret ederek, Dış İlişkiler Koordinatörü Nezih Olcay ve Fabrika Müdürü Savaş Arıkan'dan çalışmaları hakkında bilgi aldı. 
     Fabrikanın kalıp-pres ve boya atelyöleriyle üretim bantlarında incelemelerde bulunan Derviş, burada işçilerle bir süre sohbet ederek, sorularını yanıtladı. 
     Derviş, bir işçinin vergi oranlarının yüksekliğinden yakınması üzerine, vergi gelirlerinin tabana yayılması gerektiğini belirterek, zamanla aşırı vergilerin düşürüleceğini, ancak bunu yapmanın gelir kaybına yol açmamasına dikkat edilmesinin büyük önem taşıdığını söyledi. 
     Türkiye'nin öncü sanayisi konumunda olan otomotiv sanayisinin sorunlarını bildiklerini ve bu sorunları yavaş yavay aşmaya çalıştıklarını ifade eden Derviş, herşeyden önce iç piyasanın canlanması gerektiğini bildirdi. 
     Derviş, bir işçinin, KDV oranlarında indirim yapılıp yapılmayacağına ilişkin sorusu üzerine, bu yıl KDV indiriminin mümkün olmadığına işaret ederek, ''Geçen yıl Kasım-Aralık döneminde geçici indirim yararlı oldu. Ama, bu geçici bir yarar. Esas önemli olan vergi sisteminin tümüyle sağlıklı bir yapıya kavuşması. Dolayısıyla doğruları söylemek gerekiyor. İsterdik ama 2002 yılı içinde bir KDV indirimini düşürmek çok zor'' diye konuştu. 
     Otomotiv sektörünün çok ağır bir darbe yediğini, ancak uçuruma yuvarlanmamasının önemli olduğuna değinen Derviş, şöyle devam etti 
     ''2002 yılında adım adım iyiye gideceğiz. 2003 yılında da hızla büyüyeceğiz. Tabii bu dönemde enflasyonu da yeneceğiz. Tüketici kredilerinin faizleri çok yüksek. Merkez Bankası ve diğer bakanlıklarla birlikte çalışıyoruz. Faizler bu kadar yüksek oldukça, sağlıklı canlanmayı beklemek zor. Tüketici kredi faizlerinin inmesi gerekiyor. Faiz inişi, aynı zamanda bir finans piyasası bunalımı yaratmamalı. Dolasıyla bunları ufak ama emin adımlarla yapmamız gerekiyor. 
     Verginin geniş tabana yayılması gerekiyor. Devlet elinde olmayan bir kaynağı harcamaya kalktığı zaman, hepinizi, hepimizi zor bir duruma düşürüyor. Dolayısıyla devlet kaynak kullanımına mutlaka dikkat etmeli. Ama bütün vergiyi de belli yerlerden toplamak gerekmiyor. Bunu tabana yayarak, hakça, gelir kaybına dikkat ederek düzenlemek gerekiyor.'' Devlet Bakanı Kemal Derviş, otomotiv sektöründeki her gelişmenin yan sanayiyi etkilediğini de dikkati çekerek, ''her düzelme istihdam anlamına geliyor. Otomotive çok özen göstermeliyiz. Geçen yıl ihracatla ayakta duran otomotiv sektörü, önümüzdeki yıl hem iç piyasa hem de ihracatta inşallah daha da iyiye gidecek'' dedi. 
     






</TEXT>
</DOC>
