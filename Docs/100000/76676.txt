<DOC>
<DOCNO> 76676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur06.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'ın dehşet villası okul oluyor... 
</HEADLINE>
<TEXT>

     Hizbullah'ın ''ölüm evi'' olarak da bilinen Konya'nın Meram İlçesi'ndeki ''olay villa'', artık zihinsel özürlü çocukların eğitim yuvası olacak. 
     2 yıl önce yaşanan Hizbullah olaylarında, aralarında Konca Kuriş'in de bulunduğu 4 kişiye mezar olan villa, önce kiralığa, ardından satılığa çıkarıldı. 
     Uzun süre boş kalan ev, 4 ay önce İstanbul'da oto servis istasyonu bulunan Konyalı Veli Çoban tarafından, değerinin üçte bir fiyatına, 70 bin Alman Markı karşılığında satın alındı. 
     Zihinsel özürlü 2 çocuğu olduğunu belirten ve kendi çocukları gibi tüm özürlü çocuklara destek olmak için bu villayı aldığını anlatan Çoban, şunları söyledi ''Villayı ilk aldığımda, bu üzücü olayı tam olarak bilmiyordum. Villanın pazarlığı yapılırken duydum ve devreye girerek aldım. Yıllardan beri aklımda zihinsel özürlüler için bir eğitim yuvası yapma fikri vardı. Villayı almamdaki en büyük neden de bu oldu. Hızla inşaat çalışmalarına başladığım villada, bahçe kısmına ek bir bina inşa ederek, 200 zihinsel öğrenciye hizmet verecek bir okul kuruyorum. Artık villa, özürlü çocuklara hizmet verecek, onları topluma kazandıracak bir yuva olacak.'' Veli Çoban, Konca Kuriş'in cesedinin çıktığı yeri büro olarak değerlendirdiklerini, villanın geçmişteki kötü imajını tamamen sildiklerini belirterek, şöyle devam etti 
     ''Burada önemli olan, bir eğitim yuvasının kazanımı. Villayı tamamen yeniledik, geçmişten hiçbir iz bırakmadık. Burası artık sigortalıların özürlü çocuklarına ücretsiz hizmet verecek. Sigortası olmayan dargelirli ailelerin de çok küçük miktarlarda para ödeyerek özürlü çocuklarını rehabilite edecekleri bir yuva olacak. Diğer türlü olumsuzlukların bir kenara atılması gerekir. Kaldı ki şimdiye kadar kimseye ölülerden zarar gelmedi, dirilerden geldiği kadar...'' Çoban, okul inşaatının hızla devam ettiğini, bugüne kadar 120 milyar lira civarında harcama yaptığı okulu, bu ay içinde hizmete açacağını da kaydetti. 
     






</TEXT>
</DOC>
