<DOC>
<DOCNO> 95171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur26.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Oluşum'a ilk eleştiri Çiller'den geldi 
</HEADLINE>
<TEXT>

     DYP Genel Başkanı Tansu Çiller, ''Biz bugün, Ankara'daki ayak oyunlarının dışındayız. Siyaseti artık oyuna dönüştürdüler'' dedi. 
     Çiller, Üsküdar'da esnafı ziyaret ettikten sonra basın mensuplarının sorularını yanıtladı. 
     Bir gazetecinin ''Yeni oluşumlar hakkında ne düşünüyorsunuz '' sorusunu yöneltmesi üzerine de Çiller, o tür meselelerle işleri olmadığını ve Türkiye'de zaten 56 parti bulunduğunu belirterek, ''Bir parti daha olsa ne olur, olmasa ne olur'' dedi. 
     Çiller, ortada yeni bir oluşum olmadığını, bu hükümetin devamının bulunduğunu kaydederek, ''Bugün hükümette kim varsa biraraya gelecek, yeni parti kuracak ve ona da yeni diyeceksiniz, ona da kurtuluş diyeceksiniz. Eğer memnunsanız bozmayın devam etsinler'' diye konuştu. 
     Bir gazetecinin ''Anamuhalefet partisi olarak hükümete girmeyi düşünüyor musunuz '' sorusu üzerine Çiller, milletin meseleleriyle meşgul olduklarını ve bir an önce seçim sandığını milletin önüne getirmek istediklerini söyledi. 
     Sandığın 3 ay sonra geleceğini, milletin de sandığı beklediğini kaydeden Çiller, şöyle devam etti 
     ''Biz bugün, Ankara'daki ayak oyunlarının dışındayız. Siyaseti artık oyuna dönüştürdüler. Yok şu hükümet kurulacak, yok bu hükümet kurulacak... Bu sandıktan kaçmaktır. Kimse korkmasın, hemen gelsinler Meclis'i açalım. Seçim sandığının tarihini belirleyelim ve oraya gidelim. Oraya giderken Siyasi Partiler Yasası'nı değiştirelim. Avrupa Birliği'ne de şartsız destek verelim. İçinde olalım, dışında olalım, nerede olacaksak olalım, seçimi ve AB'yi şartsız destekliyoruz. 
     Milletin meselelerini çözmek için sandık diyoruz.'' Çiller, ''Ankara'nın artık milleti unutmaması gerektiğini, milletin ayak oyunlarının dışında olduğunu ve sadece seyrettiğini'' de söyledi. 
     ''Devlet Bahçeli, 'Eğer 3 Kasım'da seçim demeseydim sivil darbe olurdu' dedi. Bu konuda ne düşünüyorsunuz '' şeklindeki soru üzerine Çiller, Türkiye'de darbe korkusunun artık geride kaldığını bildirdi. 
     





</TEXT>
</DOC>
