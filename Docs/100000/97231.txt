<DOC>
<DOCNO> 97231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/spor/bbas.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HARUN’DAN GERİ ADIM 
</HEADLINE>
<TEXT>

Dünya Şampiyonası sonrası Milli Takım’ı bırakacağını açıklayan tecrübeli oyuncu aşırı baskı görünce bu düşüncesinden vazgeçti 
     GÖKHAN GERMAN 

     Hakyemez ikna etti 
     İTALYA kampına gelmeden önce Dünya Şampiyonası sonrası A Milli Basketbol Takımı’nı bırakacağını açıklayan kaptan Harun, menajer Doğan Hakyemez’in ısrarı üzerine kararından döndü. Hakyemez, "2003 Avrupa Şampiyonası Elemeleri için Bulgaristan, Ukrayna ve Litvanya ile kritik maçlar oynayacağız. Harun da ihtiyacımız olduğu sürece, bu maçlarda forma giyeceğini söyledi" dedi. 
     
     Bugün dönüyorlar 
     DÜNYA Şampiyonası hazırlıklarını sürdüren Ay - Yıldızlı basketbolcularımız, bugün Türkiye’ye dönüyor. Bir gün dinlenecek olan Millilerimiz, çarşamba sabahı İstanbul’da yapacağı idmanla çalışmalarına tekrar başlayacak. Türkiye, 25 ve 26 Temmuz’da İsveç’le iki özel maç oynayacak, ardından Ağustos ayının başında İstanbul’da düzenlenecek Mini Dünya Kupası’na katılacak. 
     
Rakiplere gözaltı      A MİLLİ Basketbol Takımımız dünkü idmandan sonra otelde toplanıp, teknik ekip tarafından hazırlanan ilk gruptaki rakiplerimizden Porto Riko’nun maç kasedini izledi. Coach Aydın Örs, oyuncularına, "Bu 18 dakikalık kaset sadece rakip hakkında kafanızda bir fikir oluşsun diye izlettirildi" dedi. 
     
Mirsad’a yüklü fatura      ANNESİNİN rahatsızlığı nedeniyle cuma günü kampa katılan Mirsad Türkcan’ın elinden cep telefonu düşmüyor. Mirsad otelden de en çok konuşma yapan isim olurken, Menajer Doğan Hakyemez de, "Mirsad tüm ekstraları kendi ödüyor. Ancak bu kadar çok kiminle konuşuyor, anlamıyorum" diyerek şaşkınlığını dile getirdi. 
     
Otel değil huzurevi      MİLLİ Takım’ın kamp yaptığı Cheisa’daki otel adeta bir huzurevini andırıyor. 70 yaşının altında insan görmenin zor olduğu kasabada, yaş ortalamasını Milli Takım sporcuları düşürüyor. Otelde dinlenen yaşlılar, basketbolcularımıza her gördükleri yerde büyük ilgi gösteriyorlar. 
     
Ağır tempoya devam      14. Dünya Basketbol Şampiyonası’nın hazırlıklarına İtalya’da devam eden A Milli Basketbol Takımımız, günü çift idmanla geçirdi. Sabah kondisyon ağırlıklı, çabukluğa dönük ağır tempolu bir çalışma yapan Ay - Yıldızlı sporcularımız, ardından taktik çalışmasına geçti. Milliler akşam yapılan son idmanla İtalya kampını noktaladı. 
     



 SPOR 























</TEXT>
</DOC>
