<DOC>
<DOCNO> 95941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/siyaset/siy01.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak harek tı seçimi nasıl etkiler 
</HEADLINE>
<TEXT>
Kıvrıkoğlu-Ecevit zirvesi heyecan yarattı 
Başbakan Ecevit ile Genelkurmay Başkanı Org. Kıvrıkoğlu’nun görüşmesine Dışişleri Bakanı Gürel de katıldı. Ecevit, toplantının tamamen Irak’la ilgili olduğunu söyledi 
     SERPİL ÇEVİKCAN Ankara 

     ABD’nin Irak’a olası müdahalesine ilişkin tartışmalar sürerken Bush yönetiminin iki önemli isminin Türkiye’yi ziyaretinin hükümetin yıkılma noktasına geldiği günlerle çakışması soru işaretlerini artırdı. Dün Genelkurmay Başkanı Org. Hüseyin Kıvrıkoğlu ile Başbakan Bülent Ecevit’i buluşturan görüşme de kulisleri hareketlendirdi. 
     Ecevit, yarım saat süren ve Dışişleri Bakanı Şükrü Sina Gürel’in de katıldığı görüşmenin tamamen Irak’la ilgili olduğunu, ABD Savunma Bakan Yardımcısı Paul Wolfowitz ve Dışişleri Bakan Yardımcısı Mark Grossman’ın Ankara ziyaretleri öncesinde Kıvrıkoğlu ile buluşmasının "sorumluluk gereği" yapıldığını söyledi. 
     ABD’nin Irak’a olası bir harek t için Türkiye’den isteyeceği desteğe hangi çerçevede yanıt verileceğinin ele alındığı görüşmede, Ankara’nın "topraklarının harek t için kullanılmaması, Irak’ın toprak bütünlüğünün korunması" yolundaki politikası da yeniden vurgulandı. 
     
     Seçim tarihi tartışması 
     Bu arada Ankara kulislerinde Irak’a olası bir müdahale için dillendirilen ekim - kasım tarihinin erken seçim takvimiyle çakışması "seçim tarihiyle" ilgili senaryoları yoğunlaştırdı. 
     Kulislerde ABD’nin olası bir Irak operasyonunda Türkiye’nin bir "yönetim boşluğu" yaşamasından yana olmadığı dile getirilirken, bazı siyasiler de Anayasa’nın savaş sebebiyle seçimlerin geriye bırakılması hükmünü içeren 78. maddesini anımsattı. 
     Öte yandan İsmail Cem’in liderliğindeki yeni oluşumun Genelkurmay’la görüşmek için randevu talep ettiği, ancak yanıt alamadığı iddia edildi. 
     
CNN’de canlı yayına çıktı      Ecevit, dün CNN International’ın canlı yayınına katılarak, soruları yanıtladı. Kendisinin hükümetin devamından yana olduğunu belirten Ecevit, belirsizliklere neden olan Derviş’in de "Bu hafta içinde bizimle kalır mı, kalmaz mı göreceğiz" dedi. "Bir hükümet değişimi beklentisi var. Bu aşamayı atlatacağımızı umuyorum" diyen Ecevit, "Siyaset sizinle mi, sizsiz mi devam edecek " sorusuna da, "Kim bilir... Hiç bilemiyorum" yanıtını verdi. Ecevit, canlı yayının ardından da Genelkurmay Başkanı Kıvrıkoğlu ile yarım saat süren bir görüşme yaptı. 
     



 SİYASET 















</TEXT>
</DOC>
