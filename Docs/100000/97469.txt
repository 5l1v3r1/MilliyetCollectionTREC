<DOC>
<DOCNO> 97469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun07.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsral İçişleri Bakanı "Hata yapılmış olabilir" 
</HEADLINE>
<TEXT>

     İsrail İçişleri Bakanı Eli Yishai, Gazze'deki saldırının hazırlık planlarında hata yapılmış olabileceğini belirtti. 
     Güvenlik kabinesi üyesi de olan Yishai, askeri radyoya yaptığı açıklamada, ''Dün akşamki operasyonun yürütülüş tarzında bir hata bulunabilir, ancak savaş durumunda böyle şeyler olur'' dedi. 
     Yishai, operasyonun Hamas'ın askeri kanadı İzzeddin El Kassam lideri Şeyh Salah Şehada'yı hedef aldığını ve hiçbir şekilde masumları öldürme niyetleri bulunmadığını belirterek, ''Ancak bizim niyetimiz meşru müdafaa hakkımızı kullanmaktır'' diye konuştu. 
     Saldırıda Şehada dahil 11 kişi ölmüş, 140 kişi de yaralanmıştı. 
     Ölenler arsasında çocuklar da bulunuyor. 
     Bu arada İsrail devlet radyosundaki haberde, Şehada'nın ortadan kaldırılmasına yönelik operasyona Başbakan Ariel Şaron ile Savunma Bakanı Binyamin Ben Eliezer'in ''bizzat'' yeşil ışık yaktığı bildirildi. 
     
     HAMAS'TAN EYLEM SÖZÜ 
     Bu arada Şehada'nın öldüğünü doğrulayan Hamas örgütünden, Gazze'deki saldırıya cevaben eyleme geçme sözü verildi. 
     Katar'dan yayın yapan El Cezire televizyonuna demeç veren Hamas dini lideri Şeyh Ahmed Yasin, ''Dünkü kasaplıktan sonra İsrail'e sözlerle yanıt vermenin olanağı kalmamıştır. Şimdi eylemlerin konuşma zamanıdır'' ifadesini kullandı. 
     Saldırıdan birkaç saat önce yine El Cezire'ye demeç veren Yasin, İsrail'in Eylül 2000'deki sınırlarına geri dönmesi halinde İsrail topraklarındaki intihar saldırılarını durdurmayı düşünebileceklerini söylemişti. 
     





</TEXT>
</DOC>
