<DOC>
<DOCNO> 50212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo07.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın getirttiği Norveçli kaleci sağlık kontrolünden geçti 
</HEADLINE>
<TEXT>

     Beşiktaş'ın kadrosuna katmak için dün İstanbul'a getirttiği Norveçli kaleci Thomas Myhre, sağlık kontrolünden geçti. 
     Sabah erken saatlerde Carousel Acıbadem Hastanesi'ne gelen 28 yaşındaki Norveçli kaleci, burada yaklaşık 2.5 saat süreyle tepeden tırnağa kontrol edildi. 
     Daha önceki yıllarda ayak bileklerinden ciddi sakatlıklar geçirdiği bildirilen Myhre'nin sağlık kontrollerinin bu nedenle titizlikle yapıldığı öğrenildi. 
     Beşiktaş Kulübü Doktoru Ayhan Optur, Myhre'nin eski sakatlıklarından iz kalacağını sanmadığını, ancak herşeyin bu akşam belli olacak test sonuçlarında netlik kazanacağını söyledi. 
     Thomas Myhre, hastaneden, konakladığı Dedeman Oteli'ne geçerken, siyah-beyazlı kulübün yöneticilerinin de Norveçli kalecinin kulübüyle yaşanan küçük pürüzleri gidermeye çalıştıkları öğrenildi. 
     






</TEXT>
</DOC>
