<DOC>
<DOCNO> 67608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun20.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Die Zeit gazetesi "Türkiye ABD'nin en önemli müttefiki oluyor" 
</HEADLINE>
<TEXT>

     Almanya'da Perşembe günleri haftalık olarak yayınlanan Die Zeit gazetesi, Türkiye'nin, Afganistan'da düzeni sağlayan güç ve Irak'a karşı bir cephe ülkesi olarak ABD'nin en önemli müttefiki haline gelmeye başladığını yazdı. 
     ''Gururlu ortak, yabancı dost'' başlığıyla Michael Thumann'ın kaleme aldığı haber-yorumda, Türkiye'nin, aşırı dincilere ve terörizme karşı her zaman uyarıda bulunduğuna dikkat çekilerek, ABD'nin, Türkiye'ye ilgisinin coğrafi konumundan kaynaklandığı belirtildi. 
     Türkiye'nin, Amerikan yönetimi tarafından ''şer ekseni'' olarak nitelendirilen Irak ve İran'a yakın olduğuna işaret edilen haberde, Afganistan'daki Taliban rejimine karşı mücadele sırasında da İncirlik üssünden yaklaşık 4 bin uçuş yapılmasının Ankara'yı Amerikan yönetiminin en önemli müttefiki haline getirdiği vurgulandı. 
     Amerikalı politikacıların, Türkiye'nin batıya yönelik İslam modelini diğer İslam ülkelerine örnek gösterdikleri de hatırlatılan haber-yorumda, ABD Başkan Yardımcısı Dick Cheney'in Mart ayı ortalarında Ankara'ya giderek, ''Müslüman dostları, aşırı dinci teröristlere ve diktatörlere karşı mücadelenin diğer bölümleri için kazanmaya çalışacağı'' kaydedildi. 
     Türkiye'nin de ABD'nin en yakın müttefiki olmak istediği savunulan haber-yorumda, ''Ancak Türkiye'nin çıkarları her zaman Amerika'nın çıkarlarıyla bağdaşmıyor'' denildi. 
     Türkiye'nin, 7 komşusundan 5'i ile gergin ilişkileri olduğu belirtilen haber-yorumda, buna rağmen Türkiye'nin bu ülkelerle ekonomik ilişkileri bulunduğu, İran'dan doğalgaz, BM'nin yiyecek alabilmesi için kısıtlı petrol satışına izin verdiği Irak'dan da petrol aldığı kaydedildi. 
     ABD'nin Irak'ı vurma planlarına da Türkiye'nin sıcak bakmadığı savunulan haber-yorumda, Türkiye'nin, olası bir saldırıdan turizminin olumsuz etkileyeceğine inandığı vurgulandı. 
     Türkiye'nin, Afganistan'daki Uluslararası Güvenlik Destek Gücü'nün ISAF komutasını da üstlenmeye aday olduğuna işaret edilen haber-yorumda, Türk Silahlı Kuvvetleri'ni tanıyanların, Türk ordusunun bu görevi başarıyla gerçekleştireceğine inandıkları kaydedildi. 
     Almanya'nın ise Türk ordusunun, ABD'nin yaptığı silah yardımıyla çok iyi bir müdahale gücüne sahip olmasından endişe ettiği savunulan yorumda, ''Ancak Amerikan Kongresi'ndeki Ermeni ve Yunan lobileri, Türkiye'nin daha fazla askeri yardım almasını engelleyeceklerdir'' denildi. 
     






</TEXT>
</DOC>
