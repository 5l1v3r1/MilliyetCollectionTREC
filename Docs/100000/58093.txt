<DOC>
<DOCNO> 58093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun04.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Taliban'dan şaşırtıcı itiraflar 
</HEADLINE>
<TEXT>

     Afganistan'da bir hapishane ayaklanmasında keşfedilen ''Amerikalı Taliban'' John Walker, terörist Usame bin Ladin tarafından finanse edilen ve Taliban için savaşan bir grubun üyesi olduğunu itiraf etti. 
     Walker, Taliban karşıtlarının Mezar-ı Şerif'te ele geçirdiği Taliban savaş esirlerinin hapishanede çıkardığı isyanın ardından keşfedilmişti. Ayaklanmada yaralanan Walker, Pakistan açıklarındaki Amerikan savaş gemisi USS Peleliu'da halen tedavi altında bulunuyor. 
     ''Amerikalı Taliban'' Walker, CNN televizyonuna, aldığı kurşun yarasının acısını azaltmak için verilen morfinden bitkin bir halde, 2 Aralık'ta verdiği röportajda, Ensar adı verilen ve Taliban için savaşan Araplar'dan oluşan bir grubun üyesi olduğunu söyledi. Walker, bu grubun eğitim kamplarına katıldığını da kaydetti. 
     Walker, Taliban savaşçılarının, etnik kökenlerine bağlı olarak gruplandıklarını ve başta kendisinin, Pakistanlılar ile birlikte olmasına karşın, Arapça konuşabildiği için Araplar'dan kurulu Ensar'a gönderildiğini de belirtti. 
     Californialı 20 yaşındaki Amerikalı Walker, Taliban savaşçılarının Afganistan'daki durumunu savunurken, ''Kuran, Müslümanların, kutsal savaş sırasında diğer Müslümanları öldürmesine izin veriyor'' dedi. 
     Walker, cihadın, ''kutsal savaş'' olduğunu ve ''doğru dava'' olduğunu da söyledi. Pakistan'da eğitim gördükten sonra Afganistan'a, Taliban'a katılmaya gittiğini belirten Walker, ''kalbini bu harekete yakın bulduğunu'' ve onlara yardım etmek istediğini kaydetti. 
     Yakalandıktan sonra, birkaç Taliban askerinin ellerindeki bombaları elbiselerinin altına sakladıklarını, hapishanedeki ayaklanmanın da, ''bu bir avuç insanın hatası yüzünden'' çıktığını söyledi. 
     John Walker, Taliban askerlerinin teslim olmayı kabul ettikten sonra ayaklanma çıkarmasının İslam'a karşı olduğunu belirterek, ''Bir anlaşmayı bozmak büyük bir günah. Özellikle de askeri durumlarda. 
     Ayaklanma çıkarmak, üzerinde anlaştığımız şeye ve İslam'a aykırı'' dedi. 
     Ayaklanmanın ardından hapishaneye gaz ve su püskürtüldüğünü belirten Walker, 20 saate yakın dondurucu su içinde ayakta durduklarını ve bu sırada pek çok Taliban üyesinin öldüğünü ve sonunda teslim olmaya karar verdiklerini anlattı. 
     ABD Başkanı George W. Bush, ABD Adalet Bakanlığı ve Savunma Bakanlığı Pentagon yetkilileri davanın değerlendirmesini bitirir bitirmez, Walker hakkında karar verecek. 
     Beyaz Saray sözcüsü Ari Fleischer, düzenlediği basın toplantısında, ''Walker, ABD'ye karşı silahlı mücadeleye girişen birisine gösterilen muameleyi görecek. Bu nedenle savaş esiri olarak kendisine iyi muamele ediliyor'' dedi. 
     Walker Amerikalı olduğu için, askeri mahkemede değil, federal mahkemede yargılanması gerektiği belirtiliyor. Vatana ihanet, teröristlere yardım ve CIA yetkilisi Mike Spann'ın öldürülmesi gibi suçlarla yargılanacak Walker'ın, 10 yıl hapis cezasından ölüm cezasına kadar ağır bir cezaya çarptırılabileceği belirtiliyor. 
     John Walker, hapishane ayaklanmasından kısa süre önce, ABD'nin Afganistan savaşında ilk kayıplardan olan CIA ajanı Mike Spann ve adı sadece ''Dave'' olarak açıklanan bir başka CIA yetkilisi tarafından sorgulanırken, amatör bir kameraman tarafından da görüntülenmişti. Bu sorgulamadan bir süre sonra Spann, ölü bulunmuştu. Walker, bu sırada kendisinin hapishanenin bodrumunda olduğunu ve olayı görmediğini söyledi. 
     
     Avukat yok 
     Bu arada Walker'ın, Amerikalı olmasına karşın, bir savaş suçlusu, askeri bir kişilik olarak, şimdilik avukat tutma hakkı bulunmadığı belirtiliyor. 
     California'daki ailesinin avukatının bütün uğraşına rağmen, Beyaz Saray yetkilileri ve Pentagon, savaş esiri olan Walker'ın, avukat tutmayı sağlayan anayasal hakkının bulunmadığını belirttiler. Buna gerekçe olarak ise, Walker'a yönelik suçlamaların henüz ortaya konulmaması gösteriliyor. Bu suçlamaların kesinleştirilmesinin ardından Walker'ın da avukat hakkına kavuşması bekleniyor. 
     
     Walker hain 
     Öte yandan Başkan Bush'un babası, eski ABD Başkanı George Bush ve eşi Barbra Bush, Amerikalı Taliban Walker'ı, ''hain'' olarak niteledi. 
     Baba Bush, ABC televizyonunda eşiyle birlikte katıldığı programda, Walker'ın vatana ihanetten cezalandırılması gerektiğini belirtirken, ceza yöntemini de şöyle özetledi ''Ben eşsiz bir ceza düşünüyorum. 
     Saçını ve yüzünü olduğu gibi kirli bırakalım ve bu ülkede dolaşmasına izin verelim. Bakalım ne tür bir sempati toplayabilecek.'' Barbra Bush da, ''Birisinin düşmanla işbirliği edecek kadar hasta olması çok üzücü'' dedi. 
     






</TEXT>
</DOC>
