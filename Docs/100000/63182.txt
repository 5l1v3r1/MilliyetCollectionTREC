<DOC>
<DOCNO> 63182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/gun01.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkılar çocuklar için 
</HEADLINE>
<TEXT>

Kimsesiz çocuklara sıcak bir yuva olacak Rotary Çocukevi projesine destek vermek için Kanal D’nin organizasyonuyla biraraya gelen sanatçılar unutulmaz bir konser verdi 
     BÜLENT ÖZDEMİR İstanbul 

     İstanbul Valiliği Tepebaşı Rotary Çocukevi’nin inşaatına katkıda bulunmak amacıyla bir grup sanatçı, "Şarkılardan Bir Ev Yapalım" adlı altında bir konser verdi. Rotary İnternational 2420. Bölge tarafından düzenlenen ve sponsorluğunu Kanal D’nin yaptığı konserde, birbirinden ünlü sanatçılar, binlerce seyirciye keyifli saatler geçirtti. Sahneyi ilk olarak Doğuş alırken, sırasıyla Davut Güloğlu, Soner Arıca, Demet Sağıroğlu, Hakan Peker, Işın Karaca, Fatih Erkoç, Hurşit Yenigün ve arkadaşları, Yonca Lodi ve Gülşen, sevilen parçalarını seslendirdi. 
     
     Çocukevi kurtaracak 
     Ünlü aktör Kenan Işık ve 9 yaşındaki oğlu Girgin, sokak çocukları için şiir okurken, son olarak sahneye çıkan Haluk Levent’e tüm salon eşlik etti. Konsere katılan İstanbul Valisi Erol Çakır şöyle konuştu " Sosyal güvenceden yoksun çocuklarımız var. Bu çocukeviyle bir çok fidanımızı sokaklardan kurtaracağız." 
     Rotary tarafından yaptırılan çocukevinin 1 milyon dolara yaklaşık 1.4 trilyon lira mal olacağı belirtildi. İstanbul Valiliği’nin hizmetine verilecek tesiste 80 çocuğun barındırılacak, 250 çocuğun da eğitim ve yemek ihtiyaçları karşılanacak. 
     



 GÜNCEL 

























</TEXT>
</DOC>
