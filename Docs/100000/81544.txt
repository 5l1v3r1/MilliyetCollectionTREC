<DOC>
<DOCNO> 81544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/ekonomi/eko02.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıyı asker kurtaracak 
</HEADLINE>
<TEXT>

İhracatçıların başkanı Oğuz Satıcı ile Genelkurmay İkinci eski Başkanı Çevik Bir, askeri alımların ihracatçılara açılmasının tartışılacağı bir panel düzenliyor 
     Sobe 
SERPİL YILMAZ 

     Milli Savunma Bakanlığı’nın MSB , Türk Silahlı Kuvvetleri TSK için yaptığı alımlar, hem iştah kabartıyor, hem de yürek buruyor. 
     Bir yanda 11 milyar dolara varan askeri harcamalar, öte yanda bu pastadan yeterince pay alamayan sanayiciler, ihracatçılar... Şimdi iki ucun bir araya gelmesi söz konusu oldu. Fuarcılık şirketi CNR’nin çıkardığı ve savunma sanayiine dönük olarak yayın yapan Ulusal Strateji dergisinin Yayın Kurulu Başkanı, Genelkurmay İkinci eski Başkanı Çevik Bir, Türkiye İhracatçılar Meclisi TİM Başkanı Oğuz Satıcı ile bir araya geldi. 
     
     Çarşaf satalım... 
     Bir ile Satıcı, mayıs ayının son haftası veya haziran ayının ilk günlerinde bir panel düzenleyerek, MSB’nin alımlarını tartışmaya açmaya karar verdiler. Milli Savunma Bakanı Sabahattin Çakmakoğlu’nun da katılacağı panelin ev sahipliğini Ulusal Strateji’nin sahibi CNR ile Turkish Time’ın sahibi TİM üstlenecek. 
     Bundan iki yıl önce TSK, gelecek 10 yılda yapılacak 100 milyar dolarlık alımın yerli üretime doğru yönlendirilmesi konusunda çalışmalara hız vermişti. Araya giren ekonomik kriz ile askıya alınan proje, Bir ve Satıcı’nın gayretleriyle yeniden şekillendirilmeye çalışılıyor. 
     Bir, panelle ilgili olarak "Savunma sanayiine dönük ürünleri, yerli sanayiye açık hale getirmenin yolunu tartışmayı amaçlıyoruz" diyor. 
     Tartışılacak konuların başında TSK’nın yaptığı ofset anlaşmalar geliyor. Bu anlaşmalarda, yurtdışından alınan askeri malzemeler karşılığında, belli oranda Türkiye’de üretim zorunluğu yer alıyor. 
     TİM Başkanı Satıcı "Ofset anlaşmalara Türkiye’de üretilen herhangi bir malın alınması koşulunun getirilmesini istiyoruz" diyor. Satıcı, tekstilden seramiğe kadar her türlü ihraç ürününün ofset anlaşmaların kapsamı içine girmesi gerektiğini savunuyor. 
     Askeri alımların bir de iç piyasa koşulları var. Zorlu gibi ev tekstilinde dünyanın dört bir yanına ihracat yapan kuruluşlar, askeri ihalelerde orduya mal satamamaktan şikayetçi. Zorlu Grubu Yönetim Kurulu Başkanı Ahmet Nazif Zorlu, "TSK’dan yetkilileri uçakla fabrikamıza getirip, gezdirdik. Ancak bugüne kadar tek kalem mal satamadık" diyor. 
     Bu arada geçmiş bir yazımı hatırlatayım. Genelkurmay gelen ihbarları değerlendirerek, tekstil sektöründeki alımları inceleme altına aldı, sürdürdüğü operasyonlarda iş dünyası ve askeri personelden tutuklamalar yaptı. 
     
     KDV’siz satış imk nı 
     Satıcı, önde gelen firmaların askeriyeye mal satamamasını maliyetlerle ilişkilendiriyor. Satıcı, yerli ürünlerin askeriyeye satışının ihracat gibi değerlendirilip, KDV’den muaf olmasını öneriyor. Satıcı, saniyiciden doğrudan yapılacak askeri alımların, müteahhitler eliyle gerçekleşen dampingli ürün ithalatını da önleyeceğini savunuyor. 
     Batı ülkelerinden örneklerle silahlı kuvvetlerin alımlarını Çevik Bir, ilk kez özel sektörle MSB’yi buluşturan bu panel için, yetkin konuşmacı’ arayışlarının sürdüğünü de sözlerine ekliyor. 
     
Oya Narin ve marina      Babadan tekstil sanayicisi Halit Narin’in kızı Oya Narin Temelli, gurubun turizm yatırımlarının başında. Grubun, Marmaris Datça yolu üzerinde Orhaniye’de marinası bulunuyor. Buraya bir de otel inşa ediliyor. Narin aynı zamanda Anadolu gezgini. Urfa, Mardin, Kars... Yalnız gezmekle kalmıyor, buralarda turizme yatkın gördüğü gençleri otellerine transfer ediyor. 
     Marina da, Clup Mistral adıyla hizmet veren bir lokanta da var. Lokantanın özelliği, kışlarını Tayland’da yazlarını ise Marmaris’te geçiren Okan Kitapçı’nın, Tay yemekleri... Mistral’in işletmesini üstlenen Kitapçı’nın Tayland gezi notlarını kaleme aldığı "Çünkü Erkekler Kelebektir" isimli bir kitabı çıkmış. İyisi mi bir Marmaris gezisi yapın hem Tayland’ı dinleyin, hem Urfa’yı... 
     



 EKONOMİ 


















</TEXT>
</DOC>
