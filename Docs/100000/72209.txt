<DOC>
<DOCNO> 72209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur04.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Perinçek, Fogg'un e-mailleri için ifade verdi.. 
</HEADLINE>
<TEXT>

     İP Genel Başkanı Doğu Perinçek, AB Türkiye Temsilcisi Karen Fogg'un elektronik postalarını yasadışı yollardan edinerek kamuoyuna açıkladığı iddiasıyla hakkında yürütülen soruşturma kapsamında, Ankara Cumhuriyet Başsavcılığı'nda ifade verdi. 
     Perinçek, sabah saatlerinde ifade vermek üzere Ankara Adliyesi'ne geldi. Soruşturmayı yürüten Cumhuriyet Başsavcıvekili Erol Özgenç'e tarafından 40 dakika boyunca ifadesi alınan Perinçek, çıkışta gazetecilere açıklamalarda bulundu. 
     Suçsuz olduğunu savunan Perinçek, ''Ben görevimi yapıyorum. 
     Atatürk, milli mücadele yıllarında İngiliz muhaberatını ele geçirdi de suç mu işledi '' dedi. 
     AB Temsilcisi Fogg ve onunla birlikte hareket edenlerin, Türkiye'de gizli faaliyetler yürüttüklerini açıkça dile getirdiklerini söyleyen Perinçek, ''Türkiye'nin güvenliği ve bağımsızlığına karşı büyük bir suç var. Bu suçla uğraşılmıyor, Türkiye'nin bağımsızlığını korumak için çalışanlar, soruşturmaya uğruyor'' diye konuştu. 
     Avrupa'nın bölücü terör örgütü ve irticai örgütleri beslediğini belirten Perinçek, şimdi de PKK'nın yasallaştırılması faaliyetinin düğmesine basıldığını iddia etti. Doğu Perinçek, soruşturma talimatlarının Brüksel'den geldiğini öne sürerek, şöyle devam etti 
     ''İstanbul Başsavcılığı dün, bu bilgileri açıklamaktan dolayı 1 ile 3 yıl arasında hapis istemiyle dava açmış. Başsavcıya, 10 bin kanun içinde Türkiye'nin bağımsızlığını, güvenliğini koruyan tek bir madde kalmadı mı diye sordum. Bunlar boştur. Bir yandan da bu davaların açılmasını istiyoruz. Henüz ortaya 50-100 kadar yazışma çıktı, oysa elimizde 7 bin belge var. Bunların hepsini bütün ayrıntılarıyla ortaya dökeceğiz.'' Perinçek, Başsavcıvekili Özgenç'in, elektronik postaların kaynağını sorup sormadığı ve buna ne cevap verdiği yönündeki soruya ise ''Atatürk, İngiliz gizli muhaberatını nereden elde ettiyse biz de oradan elde ettik. Merak etmeyin, Türkiye kazanacak'' karşılığını verdi. 
     






</TEXT>
</DOC>
