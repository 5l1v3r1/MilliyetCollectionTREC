<DOC>
<DOCNO> 78720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo25.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant "Şampiyonluk hedefimize bir adım daha yaklaştık" 
</HEADLINE>
<TEXT>

     Galatasaraylı futbolcu Berkant Göktan, şampiyonluk yarışında çok önemli bir engeli daha geride bırakarak, hedeflerine bir adım daha yaklaştıklarını söyledi. 
     Berkant, internetteki ''www.berkantgoktan.org'' adresindeki sitesinde yaptığı açıklamada, önlerinde sadece 3 adım kaldığını, Galatasaray olarak bu adımları çok rahatlıkla atabilecek bir takım olduklarını ifade ederek, ''Rakiplerimizi birer birer geçerek mutlu sona ulaşacağız. Şampiyonluk yolunda yarıştığımız rakibimiz Fenerbahçe'nin beklentilerini de boşa çıkaracağız'' dedi. 
     Taraftarlardan bayraklarını hazırlamalarını isteyen Berkant, geldiği ilk sezonda şampiyonluk görecek olmanın mutluluğunu ve formasına 3. yıldızı takacak ilk takımın oyuncusu olmanın heyecanını yaşadığını kaydetti. 
     Bu hafta Ankaragücü ile çok önemli bir maç yapacaklarını hatırlatan Berkant, tüm takımlara kök söktüren ve geçen sezon şampiyonluğun kaybedilmesine yol açan Ankara ekibini yenerek, bir anlamda rövanşı da almak istediklerini bildirdi. 
     Berkant, ''Sahadaki rakipler kadar, saha dışındaki rakiplerimizi de yendiğimiz için bu yılki şampiyonluk kutlamalarının her zamankinden daha görkemli olması gerektiğini düşünüyorum'' dedi. 
     





</TEXT>
</DOC>
