<DOC>
<DOCNO> 88371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur12.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'liler Ecevit ile yine görüşemedi... 
</HEADLINE>
<TEXT>

     Başbakan Bülent Ecevit'i Oran'daki çalışma ofisinde ziyaret eden DSP'li bir grup milletvekili yine Başbakan'la görüşemedi. Milletvekilleri, Başbakan Ecevit'in eşi, DSP Genel Başkan Yardımcısı Rahşan Ecevit ile görüştüler. 
     DSP'li bir grup milletvekili Başbakan Bülent Ecevit'i Oran'daki çalışma ofisinde ziyaret etti. Yaklaşık 1.5 saat süren görüşmenin ardından DSP milletvekilleri adına açıklamayı İzmir Milletvekili Salih Dayıoğlu yaptı. 
     Dayıoğlu, "bir enfeksiyon ihtimaline karşı tedbir olsun diye Başbakan Bülent Ecevit'le görüşmediklerini" söyledi. 
     Başbakan'ın eşi ve DSP Genel Başkan Yardımcısı Rahşan Ecevit ile görüştüklerini ifade eden Dayıoğlu, görüşmede genel bir değerlendirme yaptıklarını kaydetti. 
     Ecevit'in yarınki zirveye katılıp katılmayacağı yönündeki sorular üzerine Dayıoğlu, buna ilişkin henüz kesin birşey olmadığını ancak, Ecevit'in sağlık durumunun çok iyi bir noktaya doğru gittiğini söyledi. Dayıoğlu, doktorların yarın yapacağı son kontrolün ardından katılma kararını Başbakanın kendisinin vereceğini söyledi. Dayıoğlu, "Sayın Başbakan ayağa kalkmış durumda. Zaten yatar vaziyetinde değil" diye konuştu. 
     Dayıoğlu, "Başbakan Ecevit'in siyaset hayatında bu güne kadar tamamıyla kendi işini seven, işiyle uğraşan bir insan olduğunu ifade ederek, "Onun için sayın Başbakan bugüne kadar doktorların tavsiyelerine pek uymayarak istirahat etmesi gereken zamanlarda bile işinin başına koştu. Şu anda doktorların tavsiyesine uymakla bu görevi yerine getirmiş oluyor. Sağlık açısından çok önemliydi bu durum" diye konuştu. 
     Dayıoğlu, alternatif hükümet ve seçim tartışmalarına ilişkin sorular üzerine de, "Onu, o tartışmaları ortaya atan arkadaşlara. Siyasi parti liderlerine sorarsanız daha doğru olur. Onların bu ortamda neyi ifade etmek istediklerini tam bilmiyorum" karşılığını verdi. 
     Görüşmeye Salih Dayıoğlu'nun yanı sıra Oğuz Aygün, Sancar Sayın, Erol Al, Şadan Şimşek, Erdoğan Toprak, Mustafa Güven Karahan katıldı. 
     





</TEXT>
</DOC>
