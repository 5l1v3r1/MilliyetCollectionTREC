<DOC>
<DOCNO> 85187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/spo07.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski hoca yeni rakip 
</HEADLINE>
<TEXT>

Kosta Rika 1990’da ilk kez Dünya Kupası’na katılıp, ikinci tura çıktığında hocası Bora Milutinoviç’ti. Şimdi bizimle ve eski hocası ile mücadele edecek 
     Mehmet Demirkol 

     1990 İtalya Dünya Kupası’nda İsveç ve İskoçya gibi iki deneyimli takımı geride bırakıp, ikinci tura çıktığında büyük bir sürprize imza atıyordu. O gün başlarında bugünün Çin Teknik Direktörü Bora Milutinoviç vardı. Bugün Bora’nın takımından kalan yegane isim Hernan Medford. Sakatlıktan yeni çıktı, kadroya alındı, ama oynayacak mı belli değil. 
     Boralı günden bugüne Kosta Rika futbolu ilk kez bu kadar çok övgü alıyor. Onların bizim de bulunduğumuz grupta ikinci tur şansı olduğu söylense de, uzmanlar Türkiye’nin daha deneyimli bir takım olduğunu ve elemlerde gösterdiği performansla Kosta Rika’nın çok üstünde olduğunu belirtiyorlar. Şöyle düşünmeli. Belki biz nispeten kolay bir gruptan çıkıp finallere gittik. Ama Kosta Rika, Kuzey Amerika yarı final gruplarında Guetemala ve Barbados gibi takımlara yenildi ve Guetemala’yla aynı puanı topladı 10 puan . Her zaman söylendiği gibi rakibi küçümsememeli, ama daha iyiyiz. Bu gerçek. 
     En büyük silahları elemelerde tam 17 gol atan Wanchope ve Rolando Fonseca ikilisi. Bir diğer önemli silahları savunmanın önemli oyuncusu Parks ise sakatlığı nedeniyle takımda yer alamayacak. Guimares’i en çok düşündüren konu ise takımın çok tecrübesiz oluşu. Brezilyalı hoca 11 yaşından bu yana Kosta Rika’da yaşıyor ve artık oralı. Göreve geldikten sonra takımın dizilişini 4-4-2’den 3-5-2’ye çevirdi. Artık oyunu kanatlardan oynuyorlar. Ve bu kanatlardan biri sağ kanat oyuncusu Drummond eski bir sprinter. Solumuza dikkat. 
     
Yıldız adayı      Paulo Wanchope 
     Copa Amerika’da attığı 5 golle takımını çeyrek finale çıkardı. Şubat ayında diz bağlarından sakatlandı, ameliyat oldu ve son anda kadroya dahil edildi. Oynaması bekleniyor. İngiltere’de Derby’de başlayan kariyerinin ilk maçında Manchester United’a attığı golle çok konuşulmuştu. Üç yılın ardından West Ham’a ve bir sene sonra da Manchester City’e gitti. Çok fırsatçı, seri ve 1.90’lık boyuna rağmen ayağına çok hakim. 45 maçta 33 golle ülke tarihinin en golcü ikinci ismi. 
     

</TEXT>
</DOC>
