<DOC>
<DOCNO> 98134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun19.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Parisli gençler 3 polisi hastanelik etti. 
</HEADLINE>
<TEXT>

     Fransa'nın başkenti Paris'in kuzeyindeki Pantin banliyösünde, bir grup genç, üç polisi döverek hastanelik etti. 
     Biri bayan üç polis memurunun, bisikletle devriye gezerken, bir binanın giriş katında uyuşturucu kullanıldığı şüphesiyle arama yapmak istemeleri üzerine, dayak yedikleri belirtildi. 
     Yaşları 16 civarında olan yaklaşık 10 gencin sopalı saldırısına uğrayan polisler, tedavi için hastaneye kaldırıldı. 
     Olay yerine gelen güvenlik görevlileri, 6 genci yakalayarak gözaltına aldı. Gözaltına alınan gençlerin sabıkalı oldukları ortaya çıktı. 
     Fransız basını, polislere yönelik saldırıya geniş yer verirken, banliyölerdeki şiddetin alınan önlemlere rağmen bir türlü durdurulamamasına dikkat çekti. 
     





</TEXT>
</DOC>
