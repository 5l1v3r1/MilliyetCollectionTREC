<DOC>
<DOCNO> 98218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur06.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar, bayrak motifli balonu tekmelediği için yargılanacak 
</HEADLINE>
<TEXT>

     Sanatçı Hülya Avşar'ın da aralarında bulunduğu 5 sanık hakkında, ''Türk Bayrağı Kanunu'na muhalefet etmek'' suçundan, 6'şar aya kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, müşteki Veysel Yiğitler'in 28 Nisan 2002 tarihli şikayet dilekçesinde, 27 Nisan 2002 tarihinde özel bir televizyonda yayınlanan ''Hülya Avşar Show'' adlı programda Türk Bayrağı'nın resmedildiği balonların kullanıldığının ve bu şekilde ''Türk Bayrağı Kanunu'na muhalefet edildiğinin'' bildirildiği anlatıldı. 
     Programın video kasetinin incelenmesi sonucu, Türk Bayrağı'nın asli unsurlarından olan ay ve yıldızın, yine bayrakta bulunan kırmızı ve beyaz renklerle balonların üzerine resmedildiğinin anlaşıldığı belirtilen iddianamede, bu balonların programda çok miktarda ve ayak altında bulunduğunun görüldüğü kaydedildi. 
     Programı idare eden Hülya Avşar'ın da, davet ettiği konukları karşılayıp uğurlarken balonları ayağıyla itelediğinin belirlendiği anlatılan iddianamede, bu durumun bazı gazetelerde yayınlanan fotoğraflarda da açıkça görüldüğü bildirildi. 
     Balonların İzmir'de Lateksan adlı firma tarafından üretilip, sanıklardan Fazlı Altıntaş'ın çalıştığı Erbay oyuncak firmasınca İstanbul'a getirildiği, diğer sanık Ali Bitiş'in de işyerinde satmak üzere bunlardan bir miktar aldığı belirtilen iddianamede, Sony Müzik ve Sanat A.Ş'de yönetici asistanı olarak çalışan Karin Kazeryan'ın bu balonlardan satın aldığı, Med Yapım TV ve Filmcilik A.Ş. temsilcisi Mine Öztürk'ün de bunların programda kullanılmasına izin verdiği ifade edildi. 
     Türk Bayrağı Kanunu'nun 7. maddesine göre, ''bayrağın ayakla basılan yerlere konulamayacağı ve şeklinin eşya üzerine resmedilemeyeceği'' vurgulanan iddianamede, sanıklar Ali Bitiş, Fazlı Altıntaş, Karin Kazeryan, Mine Öztürk ve Hülya Avşar'ın, ''Türk Bayrağı Kanunu'na muhalefet etmek'' suçundan 3 ile 6'şar ay arasında hafif hapis cezasına çarptırılması istendi. 
     Sanıkların yargılanmaları, İstanbul Sulh Ceza Mahkemesi'nde yapılacak. 
     





</TEXT>
</DOC>
