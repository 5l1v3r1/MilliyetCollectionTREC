<DOC>
<DOCNO> 57358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun20.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten AB'ye mesajlar... 
</HEADLINE>
<TEXT>

     Başbakan Bülent Ecevit, AB ve aday ülkeler devlet ve hükümet başkanlarının buluştuğu Laeken zirvesinde yaptığı konuşmada, Türkiye'nin, AB'ye tam üyeliğine ilişkin tarama süreci ve tam üyelik müzakereleri konusunda açık bir takvim verilmesi beklentisinde olduğunu söyledi. 
     Ecevit, şöyle konuştu 
     ''Türkiye, Avrupa Birliği'ne tam üyelik yolunda uzun erimli adımlar atmıştır. Kapsamlı bir Ulusal Program hazırlamış, bu program kamuoyunca benimsenmiştir. Demokrasi ve insan haklarını daha da güçlendirmek için büyük çaplı anayasal değişiklikler gerçekleştirilmiştir. Çoğunluğu yapısal ve refomcu nitelikte 300'ü aşkın yasa değişikliği yapılmıştır. Ek değişiklikler sıradadır. İnsan hakları alanındaki koşulların iyileştirilmesine yönelik çok sayıda adım atılmıştır. Bu arada önemli ekonomik reform önlemleri kabul edildi. Türkiye'ye ekonomik güçlerini aşmasında yardımcı olmaları için IMF ve Dünya Bankası'yla anlaşmaya vardık. Türkiye'nin tarama ve müzakereler için daha açık bir takvim verilmesi yolundaki beklentisini vurgulamak isterim.'' Avrupa Güvenlik ve Savunma Politikası AGSP konusunda ''uzun ve çetin üçlü görüşmeler sonucunda kayda değer ilerleme sağlandığını'' belirten Ecevit, ''Türkiye, bütün bu sürece bir uzlaşı bulma çabasıyla işbirliği ruhu içinde ve esneklikle yaklaşmıştır. Türkiye, bu yapıcı anlayışla, beklentilerini tam olarak karşılamamasına karşın, bir paket çözüme onay vermiştir. Buna karşılık vermek şimdi AB'ye kalmıştır. Bu anlaşmanın AB tarafından kabul edileceğini umarız'' dedi. 
     Ecevit, şöyle devam etti 
     ''Türkiye Avrupa ordusunda yer alsa da almasa da, Balkanlar'dan Orta Asya'ya uzanan geniş ve istikrarsız bir bölgede güvenlik ve barış açısından etkili bir durumdadır. 1920'lerin başından bu yana Afganistan'da barış ve kalkınmaya katkıda bulunduk. Afganistan'daki yeni gelişmeleri etkin biçimde destekleyeceğiz. Köktendinci ve militan Taliban rejimi ortadan kaldırılmasaydı, tüm Orta Asya ülkeleri tehdit altında olacaktı. Afganistan'daki rakip grupların Taliban'ın yönetimi ele geçirmesine yol açan eski hatalarını yinelemeyeceklerini umarız. 
     Afgan halkının geniş çapta insani yardıma ihtiyacı vardır. Türkiye, ekonomik sorunlarına karşın bu yönde adımlar atmaktadır.'' 
     
     Ortadoğu 
     ''Ortadoğu'daki durumdan derin kaygı duyuyorum'' diyen Bülent Ecevit, ''Hem İsrail hem de Filistin Türkiye'ye güven duymaktadır. 
     Arap ülkeleriyle de iyi ilişkilerimiz vardır. Dolayısıyla, İsrail ve Filistin halkları arasında barış ve anlaşmayı sağlamak için her çabayı gösteriyoruz. Bununla birlikte, tarafsız ve etkin Amerikan müdahelesine ivedi gereksinim vardır'' şeklinde konuştu. 
     Ecevit, şöyle devam etti 
     ''Türkiye, halkının çoğunluğu Müslüman olan laik demokratik bir ülke olarak, farklı dinsel ve kültürel gruplar arasında uyumu desteklemek bakımından en iyi konumdadır. Bu amaçla, AB ve İslam Konferansı Örgütü'nün büyük desteğiyle İstanbul'da, 'Uygarlıkların Uyumu' konusunda bir ortak forum düzenliyoruz.'' ''Türkiye'nin, 1980'lerin ortalarından beri terörizmin her türünden çok çektiğini'' kaydeden Ecevit, ''Amerikan halkının 11 Eylül hain terör eylemlerinden kaynaklanan üzüntüsünü derinden paylaşıyoruz. 
     Bu nedenle, ABD'nin ve AB'nin terörizmin bütün dünyada yenilmesine yönelik çabalarını tamamen destekliyoruz. Terörizmin hiçbir türü, insan haklarıyla karıştırılmamalıdır'' dedi. 
     Ecevit, ''Kıbrıs'taki iki milletin sorunlarını çözmelerini ve gelecekleri konusunda karar vermelerini ümit etmekteyim'' diyerek, ''Bütün Avrupa ülkeleri gibi, Türkiye de AB'nin geleceğiyle ilgili Konvansiyon'a büyük önem vermektedir. Zengin tarihi deneyimimiz ışığında Konvansiyon'a özlü katkılarda bulunabiliriz'' şeklinde konuştu. 
     Başbakan Ecevit, sözlerini tamamlarken, ''Türkiye-AB ilşkilerinde, Belçika Dönem Başkanlığı sırasında sağlanan ivmenin önümüzdeki İspanya Dönem Başkanlığı'nda da süreceği güveniyorum'' dedi. 
     






</TEXT>
</DOC>
