<DOC>
<DOCNO> 88490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun12.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül teröristi uçak almak için ABD'den kredi istemiş 
</HEADLINE>
<TEXT>

     ABD'deki 11 Eylül saldırılarını düzenleyenlerden Muhammed Atta'nın uçak satın almak için hükümetten 650 bin dolar kredi almaya çalıştığı bildirildi. 
     ABD Tarım Bakanlığı'nın Florida'daki kredi yetkilisi Johnell Bryant, Atta'nın 2000 baharında kendisini ziyaret ederek, Afganistan'dan geldiğini, sefer düzenlemek ve tarım işinde kullanmak için pilotluk lisansıyla bir uçak almak istediğini söylediğini anlattı. 
     Bryant, ABC'nin ''World News Tonight'' programına yaptığı açıklamada, Atta'nın kendisiyle görüşürken gerçek ismini kullandığını belirterek, Amerikan vatandaşı olmadığı için Atta'nın kredi talebini reddettiğini söyledi. 
     Bryant, yanından ayrılmadan önce Atta'nın, bürosunun duvarında asılı olan Washington D.C.'nin panaromik fotoğrafını satın almak istediğini, bunun başkentin şimdiye kadar gördüğü en güzel fotoğrafı olduğunu söylediğini anlattı. 
     Hediye olduğu gerekçesiyle fotoğrafı satmayı reddetiğini belirten Bryant, Atta'nın yüzüne üzüntüyle bakarak, ''Bir başka ülke bu kenti ve içindeki bazı dev yapıtları, bizim ülkemizdeki kentlerde olduğu gibi yıksa Amerika ne yapar'' dediğini anlattı. 
     Atta'nın El Kaide ve Usame Bin Ladin'den de bahsettiğini ve Bin Ladin'in bir gün dünyanın en büyük lideri olarak anılacağını söylediğini anlatan Bryant, o zamanlar kendisinin Bin Ladin'in kim olduğunu bilmediğini söyledi. 
     Bu olayı 11 Eylül'den önce kimseye anlatmadığını, çünkü hiç kimsenin Atta'nın terörist olduğunu tahmin edemeyeceğini belirten Bryant, saldırıdan sonra Atta'yı fotoğraflardan tanıdığını yetkilileri haberdar ettiğini söyledi. 
     





</TEXT>
</DOC>
