<DOC>
<DOCNO> 58287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun19.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton imajını düzeltmek için atağa kalktı 
</HEADLINE>
<TEXT>

     Eski ABD Başkanı Bill Clinton, kamuoyunda giderek bozulan imajını düzeltmek üzere atağa kalktı. 
     Clinton'un bu amaçla Harlem'deki bürosuna, kendisine yakın eski danışmanlarını topladığı ve onlarla strateji belirleme çalışmaları yaptığı kaydedildi. 
     Harlem toplantısının konusunun, ''Clinton'un kamuoyunda zedelenen imajını düzeltmek için nelerin yapılabileceği'' olduğu bildirildi. 
     Clinton, kamuoyunda, özellikle Amerikan ekonomisinin halen içinde bulunduğu durgunluğa sebep olduğu ve Afrika'daki elçiliklere yönelik saldırıdan sonra Usame Bin Ladin'e darbe indiremediği gibi gerekçelerle eleştiriliyor. 
     Harlem toplantısına katılan danışmanların öncelikle Clinton döneminde yapılan başarılı operasyonların bir dökümünü çıkartma konusunda görüş birliğine vardıkları belirtildi. 
     Bu listede yer alacak başarılar, Clinton'un savunulmasında koz olarak kullanılacak. 
     Bu arada Clinton kabinesinde görev almış eski bakanların televizyonlara daha sık çıkmaları ve kendi dönemlerindeki başarıları hatırlatmaları planlanıyor. Ayrıca Clinton'un, özellikle üniversitelere giderek konuşmalar yapması öngörülüyor. 
     Bu konuşmalarda Clinton'un, kendi döneminin en başarılı alanları olan sağlık politikası, hayat standardını yükseltme çabaları ve eğitim gibi konular üzerinde duracağı öğrenildi. 
     Clinton'un atağının, gelecek seçimlerde Demokrat Parti'den başkanlık ve Kongre için aday olacak kişiler açısından olumlu sonuç yaratacağına inanılıyor. 
     Bu arada gözlemciler, yakın geçmişte hiçbir başkanın, Beyaz Saray'dan ayrıldıktan sonra bu tür bir kampanya düzenlemediğine dikkat çekiyorlar. 
     






</TEXT>
</DOC>
