<DOC>
<DOCNO> 65436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur08.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 10 yılda hac için 1.6 katrilyon harcandı 
</HEADLINE>
<TEXT>

     Türkiye'den her yıl ortalama 70 bin kişi hac ibadetini yerine getirmek için Suudi Arabistan'a giderken, son 10 yılda hacca giden yaklaşık 700 bin kişi, toplam 1 milyar 260 milyon dolar yaklaşık 1.6 katrilyon lira harcama yaptı. 
     Diyanet İşleri Başkanlığı ve Türkiye Seyahat Acenteleri Birliği'nden TÜRSAB edinilen bilgiye göre, Türkiye'nin her yıl 70 bin hac kontenjanı bulunurken, ek kontenjanlarla zaman zaman bu rakam aşılıyor. 
     
     Kişi başına ortalama 1800 dolar 
     Diyanet İşleri Başkanlığı ve A grubu seyahat acenteleri aracılığıyla hacca giden kişilerden, kişi başı ortalama 1800 dolar 2.3 milyar lira hac ücreti alınırken, hacca giden kişilerin yüzde 99'u bu ücret grubunu tercih ediyor. Diyanet İşleri Başkanlığı, bu yıl 
     1620 dolar ve 210 milyon lira hac ücreti alırken, ayrıca, konaklanan 
     yere ve verilen hizmete göre 4500-5500 dolarlık hac grupları da bulunuyor. A grubu seyahat acenteleri aracılığıyla hacca gidenlerin yüzde 99'u 1800 dolarlık hac kategorisini tercih ederken, yüzde biri ise 2-3 kişilik odalarda müstakil yemeksiz 2750 ya da yemekli 3250 dolarlık, Kabe'ye uzak, kısa süreli 5 yıldızlı odalarda konaklanan 4500-5500 dolarlık, Kabe'ye yakın, kısa süreli 5 yıldızlı odalarda konaklanan 5500-9500 dolarlık kategorileri tercih ediyor. Ek kontenjan ve karayolu da dahil, son 10 yılda hacca her yıl ortalama 70 bin kişi giderken, son 10 yılda hacca giden toplam 700 bin kişi, kişi başı ortalama 1800 dolardan, toplam 1 milyar 260 milyon dolar bugünün değeriyle yaklaşık 1.6 katrilyon lira harcama yaptı. 1800 dolarlık ücretten 685-700 doları Türk Hava Yolları ve Suudi Arabistan Hava Yolları uçakları ile Suudi Arabistan'a gidiş-dönüş uçak bileti olarak verilirken, geri kalan 1100 dolarlık kısım ise vize işlemleri, Mekke ve Medine'de ev kirası, Mekke-Medine ve Mekke-Arafat-Müzdelife-Mina arasındaki ulaşım, hac görevlisi, sağlık ve idari hizmetler, hacı adaylarına verilen hac malzemeleri, Arafat'ta iki ve Mina için bir öğün yemek, Mekke ve Medine'de ziyaret yerleri için otobüs, Mekke ve Medine'de verilen servis hizmetleri ve Suudi Arabistan'da ayak bastı parası ve verilen diğer hizmetler karşılığı ücretleri kapsıyor. Her hacı, hac ibadeti ve yapılan ekstra harcamalarla birlikte Suudi Arabistan ekonomisine 1000 dolarlık bir katkıda bulunurken, son 10 yılda Türkiye'den hacca giden 700 bin kişinin, bu ülke ekonomisine toplam 700 milyon dolarlık bugünkü değerle yaklaşık 900 trilyon lira katkı sağladığı hesaplanıyor. 
     
     Hacda kurban 100 dolar 
     Öte yandan, hacca giden kişilerden yüzde 90'ı Suudi Arabistan'da kurban kesiyor. Kurbanların kesim ve dağıtım işi İslam Kalkınma Bankası aracılığıyla yapılırken, kurban kestiren her hacıdan 325-375 Suudi Arabistan Riyali yaklaşık 100 dolar ücret alınıyor. Son 10 yılda Türkiye'den bu ülkeye giden 700 bin hacının yüzde 90'ı olan 630 bin kişinin, kurban için toplam 63 milyon dolar para harcadığı hesaplanıyor. 
     






</TEXT>
</DOC>
