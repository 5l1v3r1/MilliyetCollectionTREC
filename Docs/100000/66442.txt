<DOC>
<DOCNO> 66442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo12.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Altaylı'nın yöneticiliği bilmediğini iddia etti 
</HEADLINE>
<TEXT>

     Beşiktaş Futbol Takımı Menajeri Sinan Engin, dün Sergen konusunda açıklamalarda bulunan Galatasaray İkinci Başkanı Fatih Altaylı'ya sert tepki gösterdi. 
     Fulya Tesisleri'nde basın mensuplarının konuyla ilgili sorularını yanıtlayan Sinan Engin, Fatih Altaylı'nın kulüp yöneticiliğini bilmediğini iddia ederek, ''Gelsin kendisine anlatalım'' dedi. 
     Engin, Sergen'in avans alacak kadar düşük karaterli bir oyuncu olmadığını belirterek, şöyle konuştu 
     ''Altaylı, kulüp yöneticiliğini kendi programı sanıyor. İki kulübün arasını bozmasın. Sergen'e talip olduk. Ama hem kendisi, hem de Galatasaray Kulübü zarar görmesin diye konuyu sezon sonuna bıraktık. Eğer bizim kendilerine çok zarar verdiğimizi düşünüyorsa Sergen'den hemen vaz geçeriz. Altaylı ne istiyorsa onu yapalım. Sergen zarar görmesin diye sessiz kaldık. Eğer Sergen avans alacak kadar düşük karakterli bir oyuncuysa hiç tutmasınlar.'' Galatasaray Kulübü Başkanı Mehmet Cansun'un Sergen konusunu kendi lehlerine çözmesi durumunda Beşiktaş Kulübü olarak kendilerine ''hayırlı olsun'' demekten başka bir şey yapmayacaklarını kaydeden Sinan Engin, ''Eğer Sergen'i vermek istiyorlarsa şimdi alalım. Futbol Federasyonu'ndan da gerekli özel izinleri alır, tıbbi bir sorunu olmaması halinde de İstanbulspor maçında oynatırız. Galatasaray Kulübü isterse aradan da çekiliriz'' şeklinde konuştu. 
     İlhan Mansız'ın sezon sonundaki transferine de değinen Engin, ''Cansun'un bu konuda açıklamaları var. Mehmet Cansun'un nezaket göstermesiyle bu transferi yaptık. Transfer etmeden önce kendileriyle konuşmuştuk. İlhan'ı o şekilde aldık. Sanıyorum Mehmet Cansun da Fatih Altaylı'nın konuşmalarını onaylamıyor'' dedi. 
     Menajer Engin, iki hafta önce transfer ettikleri, ancak yarattığı sorunlar nedeniyle gönderdikleri Marinho konsunu kapattıklarını söyledi. 
     Engin, Brezilyalı futbolcunun talep ettiği villa ve jipi vermeyi kabul ettiklerini, ancak eşinin sorun çıkarması nedeniyle kendisini gönderdiklerini bildirdi. 
     İlhan Mansız'ın maçlardaki hırsına da değinen Engin, ''İlhan'la gurur duyuyorum. Keşke takımda onun gibi üç dört tane daha cesaretli futbolcu olsa'' dedi. 
     Norveçli kaleci Myhre'nin Gaziantepspor maçında görev yapmasıyla ilgili de açıklamlarda bulunan Engin, ''Kadroda bulunan Asper ve Myhre aynı kalitede. Dünkü maçta Daum, Myhre'nin durumunu görmek için görev verdi'' diyerek sözlerini tamamladı. 
     

     
</TEXT>
</DOC>
