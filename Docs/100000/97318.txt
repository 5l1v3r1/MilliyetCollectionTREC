<DOC>
<DOCNO> 97318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/soneko23.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen ''Büyüme hedefini ulaşılabilir görüyoruz'' 
</HEADLINE>
<TEXT>

     IMF Türkiye Masası Şefi Juha Kahkonen, Niyet mektubu taslağı üzerinde mutabakata varıldığını söyledi. 
     Kahkonen, ''Ağustos başında yapılacak İcra direktörleri Kurulu'nda kabul görmesi halinde, 1.1 milyar dolar serbest bırakılacak'' dedi. 
     Kahkonen, Hazine Müsteşarlığı'nda düzenlediği basın toplantısında, 3. gözden geçirme çerçevesinde Ankara'daki temaslarını değerlendirdi. 
     Niyet mektubunun, ekonomi politikalarını özetleyen bir doküman olduğunu, ayrıca önümüzdeki dönemde yapılacakları içerdiğine işaret eden Kahkonen, ''üzerinde mukatabakata varılan Niyet mektubu taslağı, Ağustos başında yapılacak İcra Direktörleri Kurulu'na baz teşkil edecek. Kabul görmesi halinde 1.1 milyar dolar serbest bırakılacak'' şeklinde konuştu. 
     Son zamanlardaki siyasi belirsizliklerin, finansal piyasalardaki göstergeleri olumsuz etkilediğini, bu kapsamda faizlerin arttığını, Türk lirasının değer kaybettiğini belirten Kahkonen, ''ancak ekonomik performans, özellikle enflasyondaki düşüş anlamında oldukça iyiydi'' dedi. 
     Tüketici Fiyat Endeksinin altı ayda yaklaşık yüzde 12'lik bir artış gösterdiğini belirten Kahkonen, bunun yılsonu için belirlenen yüzde 35'lik enflasyon hedefine erişebilir olduğunu gösterdiğini söyledi Yüzde 3'lük büyüme hedefinin de ulaşabilir olduğunu düşündüklerini ifade eden Kahkonen, özellikle ilk üç aylık dönemde gayrisafi milli hasılada yaşanan büyümenin son derece kuvvetli olduğunu, ikinci çeyreğe ilişkin rakamlara ve göstergelere bakıldığında, buradaki büyümenin de kuvvetli olacağını gösterdiğini bildirdi. 
     Kahkonen şöyle dedi 
     ''Ortaya çıkan iyi sonuçlar, bu siyasi belirsizlik ortamında, Türk yetkililerin programı başarıyla uygulamalarının sonucudur. Programın bu gözden geçirmede dikkate alınacak kamu maliyesi ve para politikasına ilişkin hedeflerin hepsi yerine getirildi. Yapısal reformlara ilişkin pozitif momentum, ivme devam etmiştir. Bankaların yeniden sermayelendirilmesi operasyonu, yetkililer tarafından başarı ile bitirilmiştir ve kısa zamada tamamlanması beklenmektedir''. 
     Kamu sektörüne ilişkin reform çalışmalarının başarıyla devam ettirildiğini anlatan Kahkonen, KİT'lerde çalışan sayısının azaltılmasına ilişkin tedbirlerin yerinde olduğunu ve bunun dışında özellikle vergi reformlarına ilişkin ilerlemeler kaydedildiğini ifade etti. 
     Kahkonen, özelleştirmenin önümüzdeki dönemde hızlanacağına ümit ettiğini de belirtti. 
     
     ''KARARLI UYGULAMAYA DEVAM' 

     Türk yetkililerin programı rayında tutabilmek için, gerçekten kararlı uygulamaya devam etmeleri gerektiğini ifade eden Kahkonen, özellikle yasama organı çalışmalarında, yasal düzenlemeler gerektiren yapısal reformlarda birtakım gecikmeler olabileceğini anladıklarını belirtti. Kahkonen, şöyle devam etti 
     ''Erken seçim nedeniyle ortaya çıkan belirsizlik ortamında, yasal düzenlemelerde gecikmeler meydana gelebilir. Ancak hem koalisyon liderleri hem de ekonomi yönetimiyle yapılan görüşmelerde, programın politikaları konusunda, uygulamaya devam edecekleri konusunda görüşleri var ve bu görüşlerini koruyorlar. Bütün bunlar, programın amaçlarının korumak için son derece olumlu gelişmeler.'' 
     
     SÜRDÜRÜLEBİLİR BÜYÜME 

     Programın amacını, ''Türkiye'yi tekrar sürdürülebilir şekilde ve düşük enflasyonla büyüme yoluna sokma'' olarak özetleyen Kahkonen, IMF İcra Kurulu toplantısı yapılacağı döneme kadar Türk yetkililerin bir takım tebdirler alması gerektiğini bildirdi. 
     Ana tedbirlerden bir tanesinin kamu maliye yönetiminde, kuvvetlendirilmiş kamu maliye yönetiminde iç kontrol kanunun TBMM'ne sunulması olduğunu kaydeden Kahkonen, şöyle devam etti 
     ''İleriye baktığımızda, hükümetin Türkiye'nin güçlü bütçe pozisyonu devam ettirmesi, serbest döviz kuru altında para politikasını uygulamaya devam etmesi, kuvvetli bir bankacılık sistemi, yapısal reformlarda kaydedilecek ilerlemelerle, sürdürülebilir büyüme yoluna tekrar girebileceğini ümit ediyoruz. Bunların yapılması gerekiyor.'' 
     
     "IRAK'A MÜDAHALE DURUMUNU KONUŞMADIK" 

     IMF Türkiye Masası Şefi Kahkonen, bir gazetecinin ''politik belirsizlik ortamının faiz yönüyle getirdiği ilave maliyet ile özellikle Irak'a olası müdahale durumunda ilave bir kaynak verilmesinin söz konusu olup olmadığı'' yönündeki sorusu üzerine, şöyle konuştu 
     ''Son bir kaç ayda faiz oranlarında büyük artış görüldü. Bunda politik belirsizliğin de büyük katkısı var. Ancak hükümet tarafından baktığımız zaman, program politikalarına devam etmesi önemli görülüyor. Aynı zamanda, bu belirsizlik ortamının bir an evvel sonuçlanması yardımcı olacaktır. Toplantılarda Irak konusu gündeme gelmedi, dolayısıyla ekstra bir finansman konusu gündeme gelmedi ve görüşülmedi.'' Kahkonen, ''Mali kontrol kanunu tasarısı Meclis'e sunulduğunda, erken seçim kararının kesinleşmesi durumunda, bu tasarının kadük olacağı hatırlatılıp, bunun 3. gözden geçirmenin tamamlanabilmesi açısından bir olumsuzluğa neden olup olmayacağı'' konusundaki soruyu yanıtlarken de, ''program içinde kanunun Meclis'e sunulması bir kriter, Meclis'ten geçmesi değil. Dolayısıyla bu yönden bakmak gerekiyor. Önümüzdeki dönemde bütün taahhütlerin yerine getirilmesi de büyük önem arzetmekte'' şeklinde konuştu. 
     





</TEXT>
</DOC>
