<DOC>
<DOCNO> 80770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur20.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü İngiliz yönetmenden bir Türk kızının hikayesi... 
</HEADLINE>
<TEXT>

     - ''Benim Güzel Çamaşırhanem'' ve ''Tehlikeli İlişkiler'' filmlerinin ünlü ingiliz yönetmeni Stephan Frears, ''Dirty Pretty Things'' adlı son filminde, bir Türk kızının hikayesini anlattığını söyledi. 
     21. Uluslararası İstanbul Film Festivali'nin kapanış gecesine 
     katılmak üzere Türkiye'ye gelen Frears, The Marmara Oteli'nde basın toplantısı düzenledi. İngiltere'de, ABD'dekinden daha ciddi filmler yaptığını söyleyen Frears, ünlü bir yönetmen olmasına rağmen TV için de filmler yapmasının nedeninin sorulması üzerine, yönetmen olarak hedefinin, mümkün olduğu kadar geniş kitlelere ulaşmak olduğunu ifade etti. Frears, ''Ayrıca, ABD'de sinema için bir film yaptığınız zaman insanlar size silahlarını doğrultup para kazanmanızı bekliyorlar. Oysa TV'de böyle bir sorun yok'' diye konuştu. ''Filminiz başarısız olduğunda ne hissedersiniz '' şeklindeki soru üzerine, böyle bir durumda çocuk gibi olduğunu, sevilmediğini hissettiğini ve intiharı düşündüğünü kaydeden Frears, filmlerin başarı kriterinin ne olduğuna yönelik soruya da ''Niye bazı filmler başarılı olmuyor bilmiyorum. Seyircilere sormak lazım. Bir filmin niye başarılı olup olmadığını anlamak, benim için de zor. Ama başarılı olsun ya da olmasın, benim, bugüne kadar gerçekten inanmadan yaptığım bir film olmadı'' yanıtını verdi. 
     
     ''HOMOSEKSÜEL DEĞİLİM'' 
     Frears, ''Benim Güzel Çamaşırhanem'' adlı filmde homoseksüelliğe, daha önce bu konuda film yapmış Fassbinder gibi yönetmenlerden farklı bakmasının nedeninin sorulması üzerine, ''Homoseksüel değilim ve onların ne hissettiklerini bilmiyorum. Onları uzaktan gözlemleyerek bu filmi yaptım'' diye esprili bir yanıt verdi. 
     Dönemin tüm İngiliz gençleri gibi, bir erkek okulunda büyüdüğünü ve ortam nedeniyle bu tarz ilişkilere bazen rastladığını anlatan Frears, ancak üniversitedeyken tanıştığı homoseksüellerin, bu kişiler hakkındaki düşüncelerini çok değiştirdiğini dile getirdi. 
     Frears, ''Çok eğlenceli, neşeli insanlardı. İngiltere'de resmi politika, son derece ikiyüzlü olduğu için cinsiyet politikaları da bu ikiyüzlülüğün içindedir. Kurulu düzene karşıyım. Bu yüzden cinsiyet ve sınıf politikalarını konu etmem çok normal. Bu yüzden İngiliz politikasının homoseksüelleri toplumun dışına itme, gizlilik içine saklama politikasını elbette eleştiririm'' dedi. 
     
     ''AMELIE''NİN YILDIZI, TÜRK KIZI OLDU 
     Frears, bir başka soru üzerine de ''Dirty Pretty Things-Kirli Güzel Şeyler'' adlı yeni filminde bir Türk kızının hikayesini işlediğini belirtti. 
     Bu film için adı geçen Meltem Cumbul ile geçen akşam tanıştığında ''Bu kız da bu rolü oynayabilirdi'' diye bir düşüncenin aklından geçip geçmediğinin sorulması üzerine de Frears, şöyle konuştu 
     ''Hayır. O benim filmimdeki karakterin psikolojisinden farklı bir psikolojiye sahip. Yanlış bir seçim olurdu. Bu filmde Türk kızını oynayan 'Amelie' filminin oyuncusu Audrey Tatteo, çok başarılı. Benim Güzel Çamaşırhanem'de de Pakistanlı'yı canlandıran oyuncu, Pakistanlı değil İngilizdi. Tehlikeli İlişkiler'deki oyuncuların hiçbiri Fransız değildi. Ama onlar oyuncu, her rolü oynarlar.'' Frears, Filistin'le ilgili düşüncelerinin sorulması üzerine de ''Son filmim yabancı göçmenler konusunda ve bunu Mösyö Le Pen'e adamayı düşünüyorum'' dedi. 
     





</TEXT>
</DOC>
