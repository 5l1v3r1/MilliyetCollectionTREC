<DOC>
<DOCNO> 97172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur15.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit''Türkiye rejimin ötesinde sorunlarla karşılaşabilir'' 
</HEADLINE>
<TEXT>

     Katıldığı canlı yayında soruları yanıtlayan Başbakan Bülent Ecevit, AK Parti'nin birinci parti olacağı, HADEP'in de barajı aşabileceği yönünde iddialar olduğunu kaydederek, ''Bu iddialar gerçekleşirse, Türkiye çok ciddi rejim sorunlarıyla, hatta rejimin ötesinde sorunlarla karşılaşabilir'' dedi. 
     ''DSP Parti Meclisi Toplantısı'ndan sonra erken seçime karşı olduğunuzu söylediniz. Ortaklarınızla bu konuda görüşme olanağı buldunuz mu '' sorusu üzerine Ecevit, bugünkü gazetelerde kendisinin fikir değiştirdiği gibi haberler yer aldığını, bunun kesinlikle söz konusu olmadığını söyledi. 
     Bir süre önce liderler olarak biraraya geldiklerinde ''Nisan 2004'ten önce kesinlikle seçim yapılmayacağı'' yönünde karar aldıklarını ve bunu açıkladıklarını anlatan Ecevit, bir süre sonra önce MHP Genel Başkanı Devlet Bahçeli'nin bunun tam tersi bir görüş bildirdiğini, ANAP Genel Başkanı Mesut Yılmaz'ın da buna katıldığını kaydetti. Tekrar biraraya geldiklerini, ''neden bunlara gerek duyulduğunu sorduğunu, ancak doyurucu yanıt almadığını'' ifade eden Ecevit, şöyle konuştu ''Koalisyon ortakları liderler olarak bir sorun çıkarmak istemedim. Fakat bir yandan açıklamaya devam ettim ki, biz aslında erken seçime karşıyız. Şunu da belirttim Bu kadar önemli bir konu sadece üç lider arasında kararlaştırılamaz. Partilerin yetkili organlarının da görüşleri alınmalıdır dedim. Dün bunun gereğini yerine getirdim. Parti meclisimizi Ankara'ya çağırdık. Bu konuyu arkadaşlarım ayrıntılarıyla görüştüler. Şu sonuç ortaya çıktı Aslında erken seçim gereksizdir ve sakıncalıdır. Ama DSP erken seçimlerde de güçlü bir çalışma yapabileceğine güvenmektedir. O bakımdan bir çekincemiz yoktur.'' 
     
     ''KOALİSYON ORTAKLARININ ISRARINI ANLAYAMIYORUM'' 

     57. Hükümet'in birçok konuda konuda reformcu atılımlar yaptığını, 
     sayısız yasa çıkarttığını, Anayasa değişiklikleri yaptığını anlatan Ecevit, ''Şimdiden dışsatım artmaya başladı. Turizm, üretim, tüketim artmaya başladı. Bunlar halkın durumunun düzelmeye başladığını gösteriyor. Sokaklardaki protestolar hemen hemen kalmadı. Vatandaşlarımız da insafla görüyor ki, artık yaşam pahalılığı durmuştur. Ancak, gelirler düşüktür. Bunu sonra erdirmek için ekonomiyi daha çok canlandırmak gerekir. Bunun için de zamana gereksinme var. Zaman da Nisan 2004'' diye konuştu. Üç ortak olarak planlarını Nisan 2004'e göre yaptıklarını, bu planın birdenbire ortadan kaldırıldığını ifade eden Ecevit, ''Bizim arkadaşlarımız şu karara vardılar Bu yanlıştır. Türkiye'nin aleyhinde bir karardır bu seçim ama henüz resmileşmemiştir. Onun için grup başkan vekillerimize görev verdik. Onlar derhal grubu bulunan bütün partilerin yetkilileriyle görüşecekler ve bu düşünceden vazgeçilmesi gerektiğini belirtecekler'' dedi. Erken seçim kararının ''baskın bir şekilde yapıldığını'' seçimlere hazırlanma kararında olan bazı partilerin buna zaman bulamadığını belirten Ecevit, şöyle konuştu ''Başka partiler kuruluyor. Sayın Özden'in, Sayın Mümtaz Soysal'ın. Ayrıca Karayalçın'ın... Bunlar aslında normal olarak seçime girseler bize şu veya bu ölçüde rakip olacak partiler. Ama biz ona rağmen demokrasi anlayışımızın gereği olarak, onların da önünün tıkanmaması gerektiğinde ısrar ediyoruz. Neden şimdiye kadar hemen her önemli konuda anlaştığımız koalisyon ortaklarının bunda ısrar ettiğini anlayamıyorum.'' ''Bahçeli, 3 Kasım'da erken seçim önerisi konusunda 'MHP'siz Ecevit'siz senaryoların önünü kesmek için yaptım' dedi. Sizsiz ve MHP'siz bir senaryo mu var '' sorusuna ise Ecevit, ''DSP'yi engellemek için, yok etmek için hatta içeride dışarıda birtakım oyunlar oynandığı belli. Bahçeli de iyi niyetle bunu vurguladı. Fakat benim kanımca bu, erken seçimin gerekçesi olamaz'' yanıtını verdi. -AK PARTİ VE HADEP- ''Türkiye'de siyasetin yerine oturmadığını, ciddi olarak incelenmesi gereken birtakım oluşumlar bulunduğunu'' kaydeden Ecevit, şöyle devam etti ''Bu yeni oluşumdan söz etmiyorum. Genel anlamda oluşumlar var. Bunların başında iki yeni parti geliyor. Birisi HADEP, birisi de AK Parti... Ben hiçbir zaman anketlere fazla güvenmedim ama bunlardan birisinin yani AK Parti'nin birinci parti olacağı iddiaları var. HADEP'in de barajı aşabileceği iddiaları var. Bu iddialar gerçekleşirse, -tabii demokratik ortam içinde gerçekleşebilir de...- Türkiye çok ciddi rejim sorunlarıyla hatta rejimin ötesinde sorunlarla karşılaşabilir.'' ''AK Parti iktidara gelirse yeniden 28 Şubat benzeri bir durum mu olur '' diye sorulması üzerine Ecevit, şöyle konuştu ''Hayır. 28 Şubat'ı filan kastetmiyorum. Demokrasinin doğal süreci içinde bu rejim açısından tehlikeleri önlemenin gerektiği ve mümkün olduğu kanısındayım. Ama dikkat ederseniz, önde gelen iddialı partilerden hiçbiri bu AK Parti üzerinde durmuyor, HADEP üzerinde durmuyor. Hatta bu partilerden bazıları HADEP'le işbirliği yolları arıyorlar. HADEP nedir HADEP aslında bölücü hareketin temsilcisidir. Hapishanede bulunan Apo ile de yakın ilişki içinde olduğu bilinen bir gerçektir. Ona rağmen diğer partiler buna karşı bir tavır alacakları yerde aksine bazıları HADEP'le ittifak yollarını aramaktadır. Ciddi bir durum var. HADEP açısından da, AK Parti açısından da...'' -''DEĞİŞİKLİK İDDİASININ SINANMASI GEREKİR''- ''AK Parti'ye bakışınız nedir '' sorusu üzerine, Recep Tayyip Erdoğan'ın ''artık ben değiştim'' dediğini hatırlatan Ecevit, şöyle konuştu ''Bu değişiklik iddiası gerçek midir Değil midir Bunun sınanması gerekir. Bugün AK Parti'nin değiştiği iddiası şeyhin kendisinden menkul. Denenmedi. 'Ben değiştim' diyor. Bunun kanıtı nerede Kanıtı yok. Sayın Erdoğan'ın haklarının yasaklanmasını, hele partisinin kapatılmasını hiç istemem. Herhangi bir parti için bunu istemem. Aksine bunlar serbest olmalı. O serbestlik içinde gerçek yüzleri ortaya çıkmalı. Ama bu fırsat verilmiyor. Rahat rahat ben değiştim diyor ve birçok köşe yazarı bunu alkışlıyorlar. Bak ne güzel değişmiş diye. Bunun kanıtı nasıl sağlanabilir Önümüzdeki dönem normal süresine kadar uzatılsaydı, biz bu konuda çok daha etkili bir çalışma içine girecektik.'' ''AK Parti, HADEP ya da başka marjinal partilerle ilgili kaygılarınızı, en azından zamanında seçim yapılmasının gerekçesi olarak ortaklarınıza ilettiğinizde nasıl bir tartışma ortamı oluyor, hangi gerekçelerle 3 Kasım'da ısrar ediliyor '' sorusu üzerine Ecevit, ''Hangi gerekçelerle 3 Kasım'da seçim düşündüklerini bilemiyorum. Öğrenemedim şimdiye kadar. Elbette birtakım gerekçeler söylendi ama..'' diye konuştu. -''TAYYİP ERDOĞAN EN ÇOK BİZE ÇATIYOR'' Bahçeli'nin ''Ecevit'siz ve MHP'siz senaryoyu bozmak için erken seçim istediği'' yönündeki sözlerinin hatırlatılması üzerine Ecevit, ''Bunun başka yolları da bulunabilir. Seçim 3 Kasım'a alınsa bile ben bu iki konu üzerinde özellikle duracağım. Şunu biliyorum Başka hiçbir parti bu iki partinin üstüne yürüme cesaretini gösteremiyor. Hiç bahis yok. Gazetelerde haberler çıkıyor, yorumlar çıkıyor. Fakat partilerden hiç ses çıkmıyor. Adeta bu iki partinin gelişmesine bir kader olarak bakar duruma gelmiş durumda partiler, ama DSP öyle değil. Biz açıktan vaziyet alıyoruz. Onun için de Recep Tayyip Erdoğan en çok bize çatıyor. Başka çatan yok çünkü...'' diye konuştu. Ecevit, ''Laiklik yerleşmedi mi Türkiye'de '' sorusuna ise şu yanıtı verdi ''Türkiye'de DSP'nin iktidar ortağı olarak hükümetin başına geçtiğinden beri laiklik büyük bir güç kazandı. Dincilik bir sorun olmaktan büyük ölçüde çıktı. Yurtlar, Kuran kursları. Bunlar devletin denetimi altına alındı. Başka her türlü tedbir alındı. Toplumdan büyük ölçüde, toplum kesimlerinden tepki gelmedi. Halkın duygularını gözeterek, halkı incitmeden özellikle halkın din duygusunu incitmeden bütün bunları başardık. Bölücü akımı önlemek için de özellikle Güneydoğu ve Doğu Anadolu'da halkı incitmeden her türlü tedbiri aldık ve etkili oldu bunlar. DSP eğer iktidarın başında olmasaydı. Bu iki konunun üzerine hükümet yeterli bir şekilde yürüyemezdi... Biz yürürlükteki seçim döneminin ilk gününde TBMM'de tavrımızı ortaya koyduk. Başka hiçbir parti buna yanaşamadı. Son zamanlarda solcu geçinip, sosyal demokrat geçinip ortaya çıkan bazı partiler bunların üstüne yürümüyor. Biz ister erken seçim olsun, ister olmasın. İster oy kaybedelim, ister oy kazanalım. Biz bunları yapmaya mecburuz. Bunlar bizim varlık nedenimizdir DSP olarak.'' 
     
     SORULARI YANITLADI 

     Başbakan Bülent Ecevit TRT'den ayrılırken gazetecilerin sorularını yanıtladı. 
     Bir gazetecinin ''programda AK Parti ve HADEP'e ilişkin kaygılarınızı dile getirdiniz ve buna karşı önlem alınması gerektiğini söylediniz, ne tür önlemler alınacak biraz açıklar mısınız '' sorusuna Ecevit, önlemlerin demokratik rejim içinde alınacağını belirtti. 
     Ecevit, konuya ilişkin şunları söyledi 
     ''Parti olarak hassas olduğumuz konularda görev yapma kararındayız. Programda da söylediğim gibi diğer partiler bu iki parti üzerinde durmuyorlar, duruyor gibi görünüyorlar. Fakat DSP bu konuda üzerine düşen görevi yapacak ama demokratik kurallar içerisinde. Şu kapatılsın, şu yasaklansın demeden görev yapmaya çalışacağız.'' Ecevit, ''Hükümet sayısal açıdan desteğini kaybetti. Bu koşullarda hükümetin bir süre daha görevde kalması güç değil mi '' sorusunu şöyle yanıtladı 
     ''Biz elimizden geleni yapmaya çalışacağız her zaman söylediğim gibi 57. hükümet çok sayıda reformist yasa çıkardı. Bunların uygulanışını gözetmek, eksikliklerini tamamlamak bu hükümete düşen görevdi. Tabii, meclis izin verir vermez, yeterli çoğunluk sağlanır sağlanmaz, ama biz üzerimize düşeni yapmalıyız. Ben erken seçime sadece partimiz açısından karşı çıkıyor değilim. Türkiye'de kesintisiz olarak önümüzde yerine getirilmesi gereken bazı görevler vardı, o görevleri yerine getirmek için hükümetin daha çok görevde kalmasını isterdim. İnşallah bu da sağlanır.'' Bir gazetecinin ''önce AB yasaları mı, yoksa HADEP ve AK Parti konusu mu '' sorusu üzerine Ecevit, ''HADEP'le AK Parti, siyaset alanında vereceğimiz bir mücadele, bunun yasama çalışmalarıyla bir ilgisi yok'' diye konuştu. 
     Başbakan Ecevit, Irak'a yapılacak olası bir operasyona karşılık Kıbrıs sorununun çözülmesi konusunun ABD Savunma Bakan Yardımcısı Paul Wolfowitz ile yapılan görüşmelerde gündeme gelip gelmediği yönündeki bir soru üzerine, ''Bu tür pazarlıklara kesinlikle girmedik'' dedi. 
     

     
</TEXT>
</DOC>
