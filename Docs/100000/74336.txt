<DOC>
<DOCNO> 74336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yazar/temelkuran.html </URL>
<DATE> 2002/03/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kürt kardeşim, aramızda akan bir nehir var 
</HEADLINE>
<TEXT>

Bizim aramızda konuşulacak çok şey var. Off Çok fazla şey. Kürtçe ders, televizyon vesaire... Barış çok dipte, kalpler civarında, sırlarla dolu bir yerde. Öbür türlü, ne "alınsa" ne "verilse"... Fazla mı "duygusal" Öyle değil işte... 
     Denizin dibinde, ama çok dibinde, ışığın sızamadığı yerde renksiz balıklar yaşar. Işık yoktur ama hayat yine de sürer. Denizin büyük ve karmaşık hayatı o dipten başlar. O küçük balıkları tutup yukarı çıkarana kadar ölürler belki. Ama orada, hayatı başlatan bir "dip hayat" vardır. İki kişinin arasında akan "ilişki" adlı nehirde de böyle bir dip vardır. Orada, suyun dışından bakan üçüncü kişilerin göremeyeceği, iki kişinin de tutup tutup yukarı çıkarıp birbirine veya başkalarına gösteremeyeceği balıklar birikir. Derinliklerde, ışığın sızamayacağı kadar dipte, kolay adlandırılamayacak balıklar, anlamlar, iletiler ve sözcüksüz sırlar yüzer. Toplulukların birbirleriyle ilişkileri de iki insanın ilişkisine benziyorsa eğer... İnsan ilişkisi değil mi nihayetinde Kırgınlıklar, intikamlar, yaralar, buluşmalar, hatırlamalar, kesişmeler, coşkular, yeminler, unutmalar ve hüzünler... Biriktikçe biriken bir dip, dolaştıkça düğümlenen, düğümlendikçe ağırlaşan suskunluklar... 
     İşte bu yüzden "Büyük Adam Küçük Aşk" ve "Vizontele" filminde ağlamalar... Başka bir ülkede yaşayan insanların gülebileceği esprilerde ağır yaralanmalar, onların öfkeleneceği yerlerde bıçaklı hüzünlenmeler... Sevgili Kürt kardeşim, birbirimize akan nehrimizin dibinde su yüzüne çıkartırken vurgun yiyeceğimiz balıklar, ağır sırlar ve düğümlenip kalmış anlamlar akar. 
     
Tuhaf hisler      Soğukkanlı bir sosyolojik araştırmayla mı adlandırılır sıkışıp kalmış bu duygular, yoksa bir aşk hikayesi mi yazılır da anlatır o dibi Şimdi mi yoksa daha suların durulması mı gerekli Bir şey var aramızda, tuhaf bir şey, öyle değil mi Topraklar, haritalar ve kitaplar kadar belki daha da çok insan kalplerinde yazılıdır tarihler. Öyle ise eğer... Biz hiç dahil olmasak da ölmeye ve öldürmeye, sanki bizim de payımız varmış gibi ölümlerde, ölenlerde. Olmayacak böyle, şöyle diyeyim 
     1996 ölüm orucunda açlıktan parmakları kasılan anne, ağlarken yüzünde eski bir krallık yıkılan baba, derdini anlatmaktan vazgeçip cümleyi Kürtçe bitiren, dudaklarını ısıran hamile kadın, 10 yıl sonra Diyarbakır Hapishanesi’nde gördüğü oğluna "Türkçe konuş" dedikleri için "Nasılsın " diye bile soramayan anne... Bütün bunların bıraktığı acı bilgiyle... Artık kim "Kürt’üm" dese ondan özür dileme hissiyle... Üstelik bunun ne saçma olduğunu bile bile... Sorumlusu olmadığın acılardan ötürü belli belirsiz ve lüzumsuz bir ezilme ile... Bütün bunlara sen neden olduğun için değil de... Anlıyor musun Peki acaba onlar nasıl bir hisle 
     
Yakın bile uzak      Onlarda da bir şey var sanki. "Ötekilerden" birini bulmuşken, acısını, ilencini anlayabilecek birini, - bilmelerine rağmen senin suçlu olmadığını - sanki konuşurlarken bir şeyin acısını çıkarır gibi. O acıyı hissettiğini anladıkları anda, zalime söyleyemeyecekleri kadar sert ve acı olan sözü sana söyler gibi... Ve ne kadar yakın olsan da onlardan olmadığın için seni tuhaf bir alaycılıkla dışarıda tutar gibi... Son kertede "ötekisin" yani. Olmayacak böyle, şöyle diyeyim 
     Bir Kürt bir Türk’e ne hisseder İki kişilik hissedişlerin etnisitesi olmayacağı sanılabilir ve soru saçma bulunabilir ama -öyle dedik ya- tarih kalplere de geçer... Bütün o olaylar, sözler ve anlamlar dibe çöker, çöker... Düğümlenmiş, ağırlaşmış balık ölüleri gibi anlatılamayacak bir katman eder. Sırlar, öfkeler, yeminler, intikamlar ve verilmiş sözler... Olur ya, başlasan söze ağlamaktan hiçbir şey anlatamayacağın için susarsın ya, tıkanır kalırsın ya. Toplumların da ortak bir kalpleri olabilir. Kim bilir, belki onların da birbirlerine sarılıp ağlayası, uzun uzun ağlayası gelir. 
     
Barış nereye düşer usta      Kürtçe televizyon, Kürtçe eğitim, seçmeli ders vesaire... Barış nereye düşer usta İçimize sinecek olan. Dipteki o katmanları dağıtacak, o kadar derinde yüzen adsız balıkları adlandıracak olan barış, nereye düşer 
     Konuşulacak çok şey var. Offf Çok fazla şey. Ve mutlaka kalplerden başlanacak barışa. Yoksa ne "verilse" ne "alınsa" dönüp gelecektir balıklar, kendilerini adlandırmaya, her iki tarafta da. Söylenmemiş şeyler -öyle değil midir iki insan arasında da- birikip birikip çıkar ortaya. Balıklar çürür çünkü dipte. Nihayetinde sular bulanır yeniden. Böyle "konuşalım kaynaşalım" lafları falan biraz lüks geliyor değil mi kulağa Politik olarak saçma. Gelsin, gelebilir. Ama kalpler, derininde yazılı olanları er ya da geç diyecektir. Şimdi lüks görünen o yerlere de gelinecektir. 
     O diplere de inilecektir. Çünkü barış, aslında kalplerle ilgilidir. Barış mecburen o kadar derindedir. 
     
     







Adaş kentler... 


Benzin fiyatı 


Bach, bitli kafalar, işkence, yasak... 


Ç. Ö. G. 


Lanetli 


TV’lerin yayın kalitesi 2 


Ölümlerden ölüm beğen 


Kara Şahin Düştü 


Akçakoca'dan 2 e - posta mesajı daha geldi 


Kürt kardeşim, aramızda akan bir nehir var 


Türk Mehmet nöbete ’ 


Ekonomideki tıkanma değişim sürecinin yansıması mı 


Nalbant Hasan'ın oğlu Arif'in hayat hikayesi 


Hani turizm İstanbul'du 


</TEXT>
</DOC>
