<DOC>
<DOCNO> 80836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/yasam/yas01.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil, keskin nişancı çıktı 
</HEADLINE>
<TEXT>

Almanya’da lisede 16 kişiyi öldüren genç, katliamı tabancayla gerçekleştirmiş. 13 öğretmeni başından vuran saldırgan, okul tuvaletine 500 mermi saklamış 
     DIŞ HABERLER SERVİSİ 

     Toplam ölen sayısı 17 
     ALMANYA’NIN Thüringen eyaletinin başkenti Erfurt’taki Gutenberg Lisesi’nde önceki gün korkunç katliamı gerçekleştiren 19 yaşındaki gencin Robert Steinhaeuser olduğu dün açıklandı. Alman basını katliama geniş yer verirken, ölenlerin sayısının 13’ü öğretmen, biri polis, saldırgan dahil 17 olduğu açıklandı. 
     
     Atıcılık kulübüne üye 
     BİR yıllık atıcılık kulübü üyesi olan ve silah eğitimi görmüş keskin nişancı olduğu belirlenen Steinhaeuser’nin, öğretmenleri özellikle başından vurduğu belirlendi. Robert’in daha önce açıklandığı gibi pompalı tüfekle değil, tabancasıyla 40 el ateş ettiği ortaya çıktı. Okulun tuvaletinde 500, evdeki aramada ise 700 mermi bulundu. 
     
     Şiddet oyunu tutkunu 
     OKULA uzak olmayan bir evde annesiyle birlikte oturan Robert’in devamsızlık ve sahte raporlar hazırlamaktan dolayı geçen şubatta liseden uzaklaştırıldığı, annesinin ise bundan haberinin olmadığı kaydedildi. Evindeki bilgisayarında eylemle ilgili ipucuna rastlanmazken, katilin şiddet oyunları tutkunu olduğu belirtildi. 
     



 YAŞAM 














</TEXT>
</DOC>
