<DOC>
<DOCNO> 62516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/spor/yozer.html </URL>
<DATE> 2002/01/16/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Haksız rekabet 
</HEADLINE>
<TEXT>

     Kocaeli boş bir takım değil. Aksine dolu dolu. Ama ortada öyle bir haksız rekabet var ki, bu dolu takım bile Galatasaray karşısında içi boş kötü takım hüviyetine bürünüyor. Arada dağlar kadar fark var. Bu iyi takımı Galatasaray tek kelimeyle eze eze yendi. Bunun başka bir izahı yok. 
     Oysa Lucescu dünkü karşılaşmada oldukça riskli bir kadroyla sahaya çıktı. Taşları yerinden oynattı. Kocaelispor gibi süratli bir takımın karşısına üçlü forvetle çıkıp, Ergün gibi orta sahanın flaş oyuncusunu sol beke dikti. Ama bu Rumen’in her zamanki gibi bildiği varmış. Kocaelispor makus talihine çabuk kavuştu. Oysa oyunun ilk bölümünde pas seçimlerini iyi kullanabilse belki de golü bulan onlar olacaktı. Hele 19. dakikada Yordanov bomboş durumda bekleyen Ayew’e vermeyip tercihini Serdar’a kullanınca top geri dönüp gol oldu. Bu ince bir detay ama, maçın kader anlarından birisiydi. Maç 3 - 1 olmuş, Ayew h l Yordanov’a kızıyordu... 
     İlk golün gelmesinden sonra mutlak hakimiyet herşeyi ile Galatasaray’a geçti. Batista ne klas bir oyuncu olduğunu dün gösterdi. İlk goldeki yırtıcılığı ve affetmez vuruşu onun savunmacı özelliğinin yanı sıra golcü özelliğini de sergiledi. Öylesine bir kazanç ki Batista belki de ligin kaderini değiştirecek. O yüzden bu adama verilen her kuruş belli ki şimdiden helal olacak. Ve tabii bir de Berkant. Yırtıcı santrfor özelliğine en sonunda kavuştu. Sadece gol adamı değil, orta sahalara kadar gelip kendi topunu kazanmasını bilen bir emekçi. O yüzden Batista kadar o da bir kan oldu. Çünkü Galatasaray forvetinin böyle bir kana ihtiyacı vardı. 
     Galatasaray bu işi gerçekten biliyor. Rakibin akordunu nerelerde bozacağını, oyunun her anını hesaplamış. Yine rakibin tüm taktik özelliklerini güçlü silahlarını ezberleyerek sahaya çıkıyor. Örneğin dün, Yordanov ve Serdar gibi Körfez silahları daha ilk bölümde etkisiz hale geldi. Kilitlenip kaldılar. Galatasaray oyunu öyle güzel yaydı ki, Kocaelili oyuncular topun peşinden koşmaktan tükenip kaldılar. Bunların hepsi bilinçli yapılanlardı. Böylesine futbolu ezberleyen ve ne yapacağının doksan dakika farkında olan bir takımın alacağı sonuç da bu olur. Rakipleri de çaresizliği oynar. 
     Hakem Ali Aydın iyi bir maç yönetti. Ayew’in attığı gol bize göre ofsayttı. Ama bu yan hakemin suçuydu. Kırmızı kartta da sonuna kadar haklıydı. Aydın klasını ufak tefek hatalar dışında tavizsiz yönetimiyle yine gösterdi. Tek yanlışı ise Perez’in aşırı sertliğine göz yummasıydı. 
     



 SPOR 























</TEXT>
</DOC>
