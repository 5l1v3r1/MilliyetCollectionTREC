<DOC>
<DOCNO> 53784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur14.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet ''İçimizde Fethullahçı polis yok" 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, ''Fethullahçı polisler konusunda geçmişte soruşturma yapıldığını ve meslekten ihraç edilenler olduğunu ancak, şu anda yapılan araştırmalarda bu konuyla ilişkisi olan kimsenin tespit edilmediğini'' bildirdi. 
     Emniyet Genel Müdürlüğü Haftalık Bilgilendirme Toplantısı Feyzullah Arslan tarafından Emniyet Genel Müdürlüğü Dikmen Binası'nda yapıldı. 
     Arslan, toplantıda, Fethullahçı polisler konusundaki bir soru üzerine, ''Bu konuda geçmişte soruşturma yapıldığını ve meslekten ihraç edilenler olduğunu ancak, şu anda yapılan araştırmalarda bu konuyla ilişkisi olan kimsenin tespit edilmediğini'' söyledi. 
     Emniyet teşkilatının bu konuda çok titiz çalıştığını, herhangi bir ihbar olduğunda araştırma yapıldığını belirten Arslan, ''Bu konudaki araştırmalar devam ediyor. Emniyet teşkilatı her zaman Atatürk ilke ve inkılaplarına bağlı, demokratik laik bir örgüttür. Türkiye Cumhuriyeti'nin polisidir. Bundan sapma varsa teşkilatımız kesinlikle affetmiyor, gerekli adli, idari ve disiplin işlemini yapıyor'' diye konuştu. 
     Son günlerde basında, Türkiye'nin uyuşturucu madde ticareti ve kaçakçılığı konusunda endişe veren ülkeler listesinde bulunduğu yönünde haberler yer aldığını belirten Arslan, ''Uyuşturucu trafiğinde endişe veren ülkeler'' isimli bir liste bulunmadığını bildirdi. 
     ABD'nin her yıl hazırladığı Major List başlıca uyuşturucu üreticisi ve transit ülkeler olarak adlandırılan bir liste olduğunu anlatan Arslan, 23 ülkenin yer aldığı bu listede Türkiye'nin bulunmadığını kaydetti. 
     ''Türkiye'nin Major List'e dahil edilmesi gibi bir endişesi olmadığını'' kaydeden Arslan, Türkiye'nin uyuşturucu madde kaçakçılığına yönelik çalışmalarının takdirle karşılandığını da ifade etti. 
     Arslan, basında ayrıca, silah taşıma ve bulundurma ruhsatlarının kapsamının genişletileceğine ilişkin ''Teksas Yasası geliyor'' gibi haberlerin yer aldığını da kaydetti. 
     Bu haberlerin doğru olmadığını bildiren Arslan, şöyle konuştu 
     ''Taşıma ve bulundurma ruhsatlarının kapsamını genişleten herhangi bir çalışma yoktur. Yapılan çalışma, taşıma ve bulundurma ruhsatlarının kapsamını genişletmeyip, uygulamada doğan aksaklıkları gidermek amaçlı iki veya üç madde üzerindedir.'' -TÜRKİYE'DE ASAYİŞ- Arslan, toplantıda, 16-22 Kasım 2001 tarihleri arasında Türkiye'de meydana gelen olaylara ilişkin bilgiler verdi. Buna göre, bu dönemde meydana gelen gelişmeler şöyle 
     ''Terör nitelikli 23 olay meydana geldi. Olaylarda 2 polis yaralandı. Terör örgütlerine yönelik operasyonlarda 62 örgüt mensubu sağ olarak yakalanırken, bu kişilerle birlikte 4 adet uzun namlulu silah, 1 adet tabanca, 3 adet bomba, 208 adet mermi ele geçirildi. 
     171 mali suç olayı yaşandı. Bu olaylara karışan 424 kişi 
     yakalandı. 
     Uyuşturucu madde kaçakçılığı konusunda 93 olay meydana geldi. Bu olaylarda 178 kişi yakalandı. Bu kişilerle birlikte 56 bin 369 gram esrar, 104 gram eroin, 83 adet sentetik hap ele geçirildi. 
     3 organize suç olayı yaşandı. Bu olaylara karışan 14 kişi, 2 adet 
     tabanca, 1491 adet fişekle birlikte ele geçirildi. 
     83 yaralamalı ve ölümlü trafik kazası meydana geldi. Bu olaylarda 
     83 kişi öldü, 167 kişi yaralandı 
     Bu arada, ''Birden çok kişinin ölümüne sebebiyet vermek ve el yazısı Kuranıkerim çalma'' suçlarından Türkiye'de aranan Muhlis Çiftçi 38 İnterpol Daire Başkanlığı'nın KKTC polisiyle yaptığı işbirliği neticesinde 16 Kasım günü, cezaevinden tahliye olmasından sonra, İçel Taşucu Limanı'na getirildi ve burada teslim alındı. Çiftçi, adli makamlarca tutuklandı.'' 
     






</TEXT>
</DOC>
