<DOC>
<DOCNO> 52794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sondun22.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rabbani "Afgan halkının tercih ettiği lidere saygılı olacağız" 
</HEADLINE>
<TEXT>

     Afganistan'ın devrik Devlet Başkanı Burhaneddin Rabbani, bugün geldiği başkent Kabil'de yaptığı açıklamada, Afgan halkının tercih ettiği lidere saygılı olacaklarını söyledi. 
     Rabbani, düzenlediği basın toplantısında, Kabil'e Kuzey İttifak yönetimini genişletmek için gelmediklerini belirterek, Afganistan'da bir an önce geniş tabanlı bir hükümet kurulmasından memnun olacaklarını kaydetti. 
     Rabbani, Kuzey İttifakı'nın iktidara yapışmadığını belirterek, ''Biz Kabil'e hükümetimizi de genişletmek için gelmedik. Kabil'e barış için geldik. Barış gruplarının davetine temel oluşturmak için hazırlıklar yapıyoruz ve dünyadaki bütün Afgan aydınları barış için çalışıyor'' dedi. 
     Bir an önce geniş tabanlı bir hükümet kurulmasının ise Afgan halkı ve BM'nin ciddiyetine bağlı olduğunu bildiren Rabbani, Kuzey İttifakı'nın geleneksel meclisleri Büyük Konsey'in Loya Jirga 
     gelecekte kurulacak bir hükümetle ilgili kararlarına saygılı olacağını ifade etti. Büyük Konsey Loya Jirga, Afganistan'daki kabile büyükleri, dini ve etnik grupların liderlerinden oluşuyor. 
     






</TEXT>
</DOC>
