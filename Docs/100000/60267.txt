<DOC>
<DOCNO> 60267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/dunya/adun.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye iki üs 
</HEADLINE>
<TEXT>

Türkiye, Azerbaycan ve Gürcistan’la üçlü güvenlik anlaşması imzalıyor. Türk savaş uçakları Gürcistan’ın ardından Azerbaycan’da da hava üslerini kullanabilecek... 
     CENK BAŞLAMIŞ Moskova 

     Türkiye, Azerbaycan ve Gürcistan’la üçlü güvenlik anlaşması imzalayarak Kafkasya’daki askeri varlığını güçlendirme yolunda çok önemli bir adım atacak. 
     Prime News Ajansı’nın haberine göre, Bakü’deki Türk Büyükelçisi Ünal Çeviköz, imzalanacak üçlü güvenlik anlaşmasıyla uluslararası terör ve uyuşturucu kaçakçılığı ile mücadelede bir koalisyon kurulmuş olacağını belirtti. Bu anlaşmanın bölgedeki diğer ülkelere karşı olmadığını söyleyen Çeviköz, Türkiye’nin Gürcistan’da olduğu gibi Azerbaycan’daki bir askeri havaalanının onarımını üslenebileceğini açıkladı. Büyükelçi, anlaşmanın 2002 yılında imzalanacağını söyledi, ancak kesin tarih vermedi. 
     Ermenistan, Türkiye ile Azerbaycan ve Gürcistan arasında son dönemlerde başlayan ve giderek hızlanan askeri yakınlaşmadan büyük tedirginlik duyuyor. Ermeni gazeteleri son günlerde Türk savaş uçaklarının yakında Gürcistan ve Azerbaycan’daki üsleri kullanmaya başlayacağını duyuran haberlere yer veriyor ve bu durumun ülke güvenliğini tehdit ettiğini öne sürüyor. 
     
     Marneuli Üssü açıldı 
     Türk Savunma Bakanlığı bir süre önce Gürcistan’daki Marneuli üssünü onarmış, Tiflis daha sonra burasının Türk savaş uçaklarına karşılıksız olarak açılacağını duyurmuştu. Üssün bulunduğu Kvemo Kartli bölgesinin Valisi Levan Mamaladze de önceki gün, "Marneuli Üssü’nün Afganistan ve diğer yerlerdeki anti terörist saldırılara katılan Türk ve diğer ülkelere ait savaş uçaklarınca kullanılacağını" açıkladı. 
     Bakü’deki Türk Büyükelçisi Çeviköz’ün Ankara’nın Gürcistan’da olduğu gibi Azerbaycan’daki bir askeri üssün de onarımını üslenebileceğini söylemesi, yakın dönemde Türk savaş uçaklarının Kafkasya’da yeni bir havaalanına kavuşabileceğini gösteriyor. Bu gelişme iki açıdan önem taşıyor. Birincisi, bölgesel güç olma yolundaki Türkiye Kafkaslar’daki askeri konumunu güçlendiriyor, ikincisi ise söz konusu ülkeler Türkiye üzerinden NATO’ya dolayısıyla Batı’ya yaklaşmış oluyor. 
     
     Ermenistan kaygılı 
     Bu gelişmelerden kaygı duyan Ermenistan ise Rusya ve İran’la ilişkilerini güçlendirmeye çalışıyor. Ermenistan Devlet Başkanı Robert Koçaryan geçen yılın son günlerinde Tahran’ı ziyaret etmişti. Kafkasya’da olduğu gibi Orta Asya’daki Amerikan varlığına sıcak bakmayan Rusya ise, Afganistan’daki operasyonun son bulması ardından ABD’nin bölgeden çekilmesini istiyor. 
     



 DÜNYA 











</TEXT>
</DOC>
