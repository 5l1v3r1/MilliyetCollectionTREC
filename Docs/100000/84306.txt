<DOC>
<DOCNO> 84306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/yazar/sazak.html </URL>
<DATE> 2002/05/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş'i DSP'ye davet 
</HEADLINE>
<TEXT>

     Kemal Derviş, Türkiye'ye geldikten sonra ilk kez bir milletvekilinin evine konuk oluyor. 
     DSP Mardin milletvekili Mustafa Kemal Tuğmaner, Irak'a yaptığı gezi öncesinde bölgenin sorunlarıyla ilgili ziyaret ediyor, Hazine Bakanlığı'nı. Tuğmaner dost canlısı bir insan. Derviş'e bilgi verdikten sonra Güneydoğu'ya özgü sıcaklık içerisinde 'Sayın Bakanım, bir akşam bizim misafirimiz olmaz mısınız, size bir Mardin yemeği ikram ederiz' diyor. Kemal Derviş, programının çok yüklü olduğunu söylüyor ancak daha sonra Tuğmaner'i Meclis'ten arayarak çarşamba akşamı gelebileceğini bildiriyor. 
     DSP kulisinde Mustafa Kemal Tuğmaner'in yanında o sırada bazı milletvekilleri var. Gaffar Yakın, Eyüp Doğanlar, Ahmet Zamantılı, onları da eşleriyle birlikte davet ediyor. Derviş ise, eşi İstanbul'da olduğu için yemeğe yalnız katılıyor. 
     Gece boyunca siyaset dahil her şey konuşuluyor. 
     Tuğmaner Derviş'e, onca zorluktan sonra Türkiye artık düze çıkarken siyasete girme zamanının geldiği yönündeki düşünceyi açıyor ve samimi üslupla soruyor 'Niye DSP'ye katılmıyorsunuz ' 
     Kemal Derviş de içtenlikle henüz siyaset konusunda karar vermediğini belirterek şöyle konuşuyor 
     'Ben dünyayı seviyorum, insanları çok seviyorum. İnternetimin başına geçince o bilgi ortamından yararlanarak insanlara daha çok yararlı olacağımı düşünüyorum.' 
     Mustafa Tuğmaner ise Derviş'e, 'Türkiye sizin internetinizden çok daha önemli değil mi Madem ekonomik sorunlar yavaş yavaş aşılıyor siz de Türkiye'nin yeni yapılanması içinde yerinizi almalısınız' diyerek DSP davetini yineliyor. 
     Derviş bu ısrarı gülümseyerek karşılıyor. 
     Tuğmaner'in evinde seçim olasılığı da konuşuluyor ama medyaya yansıdığı şekliyle değil. Kemal Derviş seçimin ekonomiyi etkilemeyeceğini çünkü Merkez Bankası'nın eskiden olduğu gibi seçimde partilerin emrine girmesi yolunun kapandığını söylüyor. 
     Yemekte Güneydoğu'nun sorunları da konuşuluyor. 
     Derviş, 1972'den bu yana Güneydoğu'nun kalkınması konusunda yapılan doğruların ve yanlışların ayrıntılı bir analizini yapınca Tuğmaner başta, bölgeye olan ilgisine şaşıyor milletvekilleri. 
     Söz vermiş Derviş, Mardin'e gidecek. 
     Güneydoğu'nun ciddi sorunları var. Kuzey Irak'taki Kürt bölgesini besliyor diye yavaşlatılan 'sınır ticareti' Güneydoğu'yu vurmuş. Habur kapısı işlemiyor. Petrol taşımacılığı durmuş. Kamyonlar işlemeyince Mardin, Şırnak çevresindeki Suriye ile bağlantılı ilçelerde ticaret ölüyor. Bölgede zaten işsizlik ve yoksulluk var. Kuzey Irak kaygısıyla ekonomi tümüyle çöküyor. 
     Mustafa Kemal Tuğmaner Türkiye - Irak TBMM Dostluk Grubu adına geçen hafta Irak'taydı. Tarık Aziz'le görüşmüş. Ambargoya rağmen ABD ve Avrupalı şirketlerin Bağdat'ta cirit attıklarına tanık olmuş. Ambargo sadece Türkiye'yi vuruyor. Habur, Güneydoğu'nun candamarı. Tuğmaner Meclis kürsüsünden dün, kapının açılmasını isterken haklıydı. 
     Hükümet bu sese kulak vermeli. 
     
     







İslamda tartışma 


Durmadan ırzına geçilen konular ve yakası açılmadık konular 


Şerefli tahlil.. 


Jandarma ve engelliler 


Sayın Ecevit, hiç olmazsa bu kez... 


Zeki Müren'in eşcinsellik tartışması rezalet 


Ecevit'e de 10 numara 


İçime çekmiyorum ki .. 


Varsayalım ki Ecevit ayrılma kararı aldı... 


Rusya artık "dost ve müttefik" 


Alacakaranlık Kuşağı Ülkesi 


Özerk borsa gerçeği’ 


Bu komplonun hesabı zor verilir 


İsveç elçimizin dedesi ve Fenerlilerin bayrak kavgası... 


Derviş'i DSP'ye davet 


Kitaplar arasında boğulmak 


İş bilenin kılıç kuşananın 


Tayyip Erdoğan tutuklattı 


</TEXT>
</DOC>
