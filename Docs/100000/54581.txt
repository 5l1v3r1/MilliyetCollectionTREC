<DOC>
<DOCNO> 54581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur02.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü "Arkadaşlarım üzülecek ama bu yaştan sonra lider olmam" 
</HEADLINE>
<TEXT>

     Solda yeni bir parti oluşumunun liderliğinde adı geçen Prof. Dr. Erdal İnönü, ''Bunu burada ilk defa açıklıyorum insanlar çok iyi niyetle benden birşeyler bekliyorlar ama yeni bir parti kuruluşunda ben birşey olmayacağım'' dedi. 
     Prof. Dr. İnönü, Yeni Arayışlar Girişimi'nin düzenlediği İstanbul Konferansları kapsamında, Türkiye Gazeteciler Cemiyeti Lokali'nde ''Nasıl Bir Türkiye, Nasıl Bir Siyaset '' konulu konferans verdi. 
     Türkiye'nin nasıl iyi yönetileceğinin cevabının, demokratik katılımda olduğunu anlatan Prof. Dr. İnönü, babası İsmet İnönü'nün dediği gibi ''her kuşağın ülkesiyle ilgili bir heyecanı'' olduğunu, kendi kuşağının da, Türkiye'nin çağdaş ülkelerin doğrultusuna gelmesi için çalıştığını kaydetti. 
     Kendisinin bunu bilimle yaptığını belirten Prof. Dr. İnönü, bugün Türkiye'nin yaşadığı her türlü sorunun temelinde, bilimsel gelişmenin geri kalmasının yattığını ifade etti. 
     Prof. Dr. İnönü, AB'ye girmenin Türkiye'nin geleceği olduğuna da işaret ederek, Atatürk'ün temel hedef gösterdiği çağdaşlaşmayı yakalayabilmenin yolunun da tam olarak bu olduğunu söyledi. 
     
     Yeni oluşumda yok 
     Bu arada konferans sonunda soruları cevaplandıran ve solda yeni oluşumla ilgili soruları sona bırakan Prof. Dr. İnönü, yeni oluşumun, bugünkü ihtiyaçlara cevap verecek yeni sloganları olması gerektiğini dile getirdi. 
     Yeni oluşum çalışmalarının epey ilerlediğini ve kurucuları belirleme safhasına geldiklerini de kaydeden Prof. Dr. İnönü, böyle bir oluşumun liderliğinde bulunmayacağını açıkladı. 
     Prof. Dr. İnönü, yeni bir partide bilinen siyasilerin değil, yeni insanların yer alması beklentisi bulunduğunu vurgulayarak, şunları söyledi 
     ''Burada bir çelişki var. Yeni insanlar istiyorlarsa benim ne işim var Bu partide yeni insanlar istiyoruz ve arıyoruz. Benim bu yaştan sonra yeni bir parti kuruluşunda görev almam doğru değil. Bunu burada ilk defa açıklıyorum insanlar çok iyi niyetle benden birşeyler bekliyorlar. Ben de bu havaya giriyorum. Ama yeni bir parti kuruluşunda ben birşey olmayacağım. Elimden gelen fikri yardımı yaparım. Arkadaşlarım çok üzüleceklerdir ama beni bir yeni parti lideri diye görmesinler. Size yeni insanlar bulunur. Arayın, bulun diyorum.'' 
     






</TEXT>
</DOC>
