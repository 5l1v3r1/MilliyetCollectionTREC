<DOC>
<DOCNO> 70399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun18.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan askerleri 5 bin Taliban savaşçı ile karşı karşıya 
</HEADLINE>
<TEXT>

     Afganistan'ın doğusunda Taliban ve El Kaide militanlarının bulunduğu sanılan dağlık bölgedeki sığınaklara yönelik operasyonda, Amerika'nın desteklediği yaklaşık bin Afgan askerinin, 5 bin kadar savaşçıyla karşı karşıya olduğu bildirildi. 
     Cepheden dönen askerler, Paktia eyaletinin başkenti Gardez'in yaklaşık 30 kilometre doğusunda ve Pakistan sınırı yakınlarında meydana gelen çatışmalarda, 50 kadar Amerikan askerinin kendilerine danışmanlık yaptığını, ABD'ye ait B-52 savaş uçaklarının da bölgeyi bombaladığını söylediler. 
     Askerler, bazı Afgan birliklerinin çevresinin kuşatıldığından veya yollarının kesildiğinden endişe ettiklerini belirttiler. 
     Reuters televizyonu kameramanı Taras Protsyuk da çatışmaların yaşandığı Arma bölgesindeki dağ köyü Shahi Ko'da 2 Chinook helikopteri ve B-52 uçağının bombardımanına şahit olduğunu kaydetti. 
     ABD Savunma Bakanlığı Pentagon yetkilileri, Amerikan ordusunun dün, Afganistan'ın doğusundaki Gardez kenti yakınlarında yeniden toplanan yüzlerce El Kaide ve Taliban birliğiyle ilgili istihbarat topladığını bildirmişlerdi. 
     






</TEXT>
</DOC>
