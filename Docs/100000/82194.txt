<DOC>
<DOCNO> 82194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/yurundul.html </URL>
<DATE> 2002/05/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Tempolu mücadele 
</HEADLINE>
<TEXT>

     Gaziantep’te dün Beşiktaş’ın hedefinin kalmamasına, mevsim sonu olmasına ve sıcak havaya rağmen beklenenden daha tempolu bir mücadele izledik. 
     Daum, bu sezon deplasmanlarda genelde uyguladığı tek forvet, kalabalık orta sahalı takım tertibini sahaya sürdü. Görev yerlerindeki önemli değişiklikler ise Erman’ın sağ kulvarda, Tamer’in ise içeride oynamasıydı. İlk yarıda kontrollü anlayışla oyuna daha çok hükmeden Beşiktaş’tı. Gole yakın önemli pozisyonlar da buldular. Ama değerlendiremediler. Defans bloku, orta sahanın da yakın desteğiyle bilhassa İnönü Stadı’ndaki gibi geniş alanda yakalanma sendromu yaşamadı. Buna rağmen üç ciddi kale önü tehlikesiyle karşılaştılar, bir de gol yediler. 
     İkinci yarıda Beşiktaş yoğun bir baskı kurdu. Ama skor avantajına sahip Gaziantepspor geride alan daraltan kalabalık bir savunma kurgusu oluşturunca üretkenlik zorlaştı. Beşiktaş, son dakikaya kadar yenilgiden kurtulmak için çaba sarfetti ama başaramadı. Son haftalardaki başarısız gidişat ligin son maçında da mağlubiyetle noktalandı. 
     Gaziantep hırslı bir mücadele sergiledi. Ancak ilk yarıda savunma kurgusundaki yerleşme düzeni hataları bilhassa da Maxim’in defansif anlayışına özen göstermemesi yüzünden ciddi kale önü tehlikeleri yaşanmasına neden oldu. İki net pozisyonu kaçıran Viola’nın goldeki asisti mükemmeldi. İkinci yarıda takım savunmasındaki sıkıntıları giderdiler ve de üç puanın sahibi oldular. Bu devrede en çok eleştirilecek tarafları bütün riskleri alan rakipleri karşısında geniş alanda can alıcı kontratakları gündeme getiremeyişleriydi. Bizi en çok sevindiren kaleci Ömer’in eski günlerini hatırlatan performansıydı. 
     Kadir Tozlu dün Gaziantep’te faal hakemliğini noktaladı. Aynı şekilde Murat Ilgaz da dün gece İstanbul’da son maçına çıktı. Her ikisine de bundan sonraki yaşamlarında mutluluk ve başarılar diliyorum. 
     



 SPOR 

































</TEXT>
</DOC>
