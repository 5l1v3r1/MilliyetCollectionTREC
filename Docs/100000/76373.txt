<DOC>
<DOCNO> 76373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun15.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ortadoğu'daki rolünü arttırma eğiliminde 
</HEADLINE>
<TEXT>

     Çeşitli çevrelerden gelen baskılar üzerine ABD'nin, Ortadoğu kriziyle ilgili rolünü artırma eğilimine girdiği bildirildi. 
     New York Times gazetesi, dün ''değişik kaynakların başkan Bush'u Ortadoğu konusunda pasif davranmak ve kan akmasına izin vermekle suçladıklarını'' yazmıştı. Türkiye'nin BM daimi temsilci yardımcısı işgüder Altay Cengizer de Güvenlik Konseyi'nin Ortadoğu ile ilgili olarak çarşamba günü yaptığı toplantıdaki konuşmasında, ''ABD'yi krize müdahalede bulunmaya davet etti''. 
     
     Powell taraflarla görüşecek 
     ABD'nin kriz konusunda daha hızlı hareket edeceğini gösteren belirtilerin başında, ABD dışişleri bakanı Colin Powell'in gelecek hafta Filistinli ve İsrailli liderlerle biraraya gelmeye hazır olduğu yolundaki açıklaması geliyor. ABD şimdiye kadar taraflarla teması, Ortadoğu'ya yolladığı Anthony Zinni aracılığıyla yürütmeye çalışıyordu. 
     Dışişleri Bakanı Powell ise gelecek hafta Almanya ve İspanya'yı kapsayan bir geziye çıkacak. 
     Beyaz Saray'ın tutum değiştirmesine, eleştirilerin yanı sıra şiddet olaylarının hızla tırmanmasının da yol açtığı New York Times gazetesi tarafından belirtildi. Mısır'ın, ''Filistin konusu dışında, İsrail'le tüm diplomatik ilişkileri askıya aldığı'' yolundaki açıklamasının da Beyaz Saray üzerinde önemli etki yaptığı bildiriliyor. 
     
     Petrol fiyatı artacak korkusu 
     New York Times, ''Mısır'ın aldığı kararın Bush yönetimi yetkililerini, bölgedeki siyasi krizin daha da derinleşeceği kaygısına sürüklediğini'' kaydetti. 
     ABD'nin, krizin yayılmasının petrol fiyatlarında tırmanışa yol açmasından korktuğu da haberde belirtildi. Bu konu Başkan Bush ve Başkan Yardımcısı Dick Cheney tarafından bir süredir dikkatli bir şekilde izleniyordu. 
     






</TEXT>
</DOC>
