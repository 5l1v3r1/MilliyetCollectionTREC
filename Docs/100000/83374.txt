<DOC>
<DOCNO> 83374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/siyaset/siy01.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir Susurluk daha 
</HEADLINE>
<TEXT>

Her şey, bir TIR’ın gizli bölmelerine saklanmış 49.5 kilogram eroinin ele geçirilmesiyle başladı. Polisin araştırması sonucunda firari işadamı, kaymakam ve il jandarma komutanı üçgeninde, karanlık ilişkiler ağı ortaya çıkarıldı 
     TOLGA ŞARDAN Ankara 

     İçel polisinin Nevruz günü bir TIR’da yaptığı arama sonucunda derin bir ilişkiler yumağı ortaya çıktı. TIR’da ele geçirilen eroinin sahibi olduğu gerekçesiyle tutuklanan firari işadamı Ali Adnan Duran’ın, Malatya’ya Yeşilyurt Kaymakamı İzzettin Sevgili ve İl Jandarma Komutanı Sedat Kunduz için kadın gönderdiği öne sürüldü. 
     21 Mart’ta ele geçirilen 49.5 kilo eroinin gerçek sahibi işadamı Duran Ankara Kızılay’ın gece kulüplerinden El Piko Bar’ın ortağı Saliha Nur’la birlikte yakalandı. Telekız oldukları öne sürülen beş kadınla Duran’ın ortağı Ahmet Kurt, Aysun Sarıca, Fethi Yasak, Yılmaz Kaya ve Zehra Sarıyıldız da gözaltına alındı. 
     
     Malatya’ya kadın sevkiyatı 
     Ankara’da "Suna Abla" lakabıyla tanınan ve kadın pazarlamak suçundan sabıkası bulunan Nur ve diğer zanlılar, Duran’ın, bağlantılarını itiraf etti. Nur, ifadesinde Duran’ın "Ezgi" takma adlı Fulya Gürer ile "Şebnem" lakaplı Hilal Tuğba Yahşi’nin Sevgili ve Kunduz ile birlikte olmalarını istediğini söyledi. Her kız için günlüğü bin euro talep ettiğini söyleyen Nur, "Fulya ve Hilal’i 8 Mart’ta Malatya’ya gönderdim. Kızlar parayı Duran’dan peşin aldı" dedi. 
     Tutuklu olan Gürer de Sevgili ve Kunduz’la buluştuklarını ancak Kunduz’un birlikte olmadan evden çıktığını anlattı. 
     Sarıca, Duran’ın kullandığı 34 BEP 41 plakalı BMW’nin "Hüseyin" adını kullanan Astsubay Fahrettin Akbaş’a ait olduğunu belirtti. Polis, kayıtlardan bu bilgiyi doğruladı. 
     
     Bakan müfettiş görevlendirdi 
     Sevgili’nin geçen mart ayında Dedeman Oteli’nde Duran’la buluşup kadınlarla birlikte olduğu anlaşıldı. DGM Savcılığı’nda sorgulanan Duran, hakkındaki iddiaları kabul ederken Bakan Rüştü Kazım Yücelen, bir mülkiye başmüfettişiyle bir polis başmüfettişini olayı soruşturmakla görevlendirdi. 
     



 SİYASET 
















</TEXT>
</DOC>
