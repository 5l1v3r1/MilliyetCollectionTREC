<DOC>
<DOCNO> 86481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/spo05a.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası notları 
</HEADLINE>
<TEXT>

Gözlemci kampta      HAZIRLIKLARINI Ulsan’a 40 kilometre uzaklıktaki Kand Dong Kasabası’nda sürdüren A Milli Takım’ın kampına bugün FİFA gözlemcisi gelecek ve menajer Can Çobanoğlu ile bir toplantı yapacak. Gözlemci oyuncuların giyeceği formaları inceleyecek, kurallarla ilgili detayları bir kez daha hatırlatacak. 
     
Seul’den et geldi      A Milli Takım’ın kampına dün Seul’den 60 kilo özel et geldi. Seul’de İslami kurallara göre kesilen dana etlerini görevliler otele taşırken, daha önce getirilen 50 kiloya yakın etin yağlı olduğu gerekçesiyle geri iade edildiği belirtildi. 
     
Milliler pür neşe      BREZİLYA maçı için geri sayım başlarken hazırlıklarını sürdüren futbolcuların üzerlerindeki stresi attıkları gözlendi. Her geçen gün dev maça motive olan Ay-Yıldızlı oyuncuların, otele marş söyleyerek dönmeleri dikkat çekti. 
     
İzzet’ten işbaşı      SAĞ alt arka adelesindeki sertleşme nedeniyle iki gündür antrenmanlara katılamayan ve sadece düz koşu yapan Mustafa İzzet takım çalışmalarına başladı. Yıldız oyuncunun özellikle çift kalelerde bir hayli başarılı olması teknik kadroyu sevindirdi. Sabahki idmanda sağ ayak kaval kemiğine darbe alan Arif de çalışmayı yarıda bıraktı. 
     
Casusların raporu hazır      ÇİN ve Kosta Rika’nın son hazırlık maçlarını izleyen Ünal Karaman ile Mehmet Kulaksızoğlu, Şenol Güneş’e rakiplerle ilgili olarak ayrıntılı rapor verdiler. Çin’i izleyen Kulaksızoğlu, "Oyun disiplinleri ön planda" derken, Kosta Rika’yı takip eden Karaman, "Gerçekten iyi futbol oynuyorlar" ifadelerini kullandı. 
     
Ortega 10 numara      FIFA’NIN, Maradona’nın anısına 10 numaralı formanın kadrodan çıkartılmasına karşı çıkması üzerine Arjantin’de bu numarayı Ariel Ortega’nın giyeceği açıklandı. FIFA Başkanı Sepp Blatter, Arjantin’in 10 numarayı atlayarak 1’den 24’e kadar yaptığı takım listesinin kural dışı olduğunu ve bunu kabul edemeyeceklerini belirtti. 
     
İngiliz ligi gibi      FİNALLERDE mücadele edecek oyuncuların çoğunluğu İngiltere Süper Ligi’nde top koşturuyor. Kupaya katılan 32 takımın FIFA’ya verdiği 23’er kişilik listelerde yer alan 736 futbolcunun 101’i İngiltere’de oynuyor. İngiltere’den sonra, kupaya en çok futbolcu veren lig ise 75 futbolcuyla İtalya Seri A. 
     
28 yaş ortalaması      MİLLİ Takım, 28.26 yaş ortalamasına sahip bulunuyor. Aday kadroda yer alan 23 futbolcu içinde en genci 22 yaşındaki Emre Belözoğlu, en yaşlısı ise 34 yaşındaki Bülent Korkmaz. 73 kez milli olan Hakan Şükür en deneyimli, bir kez milli formayı giyen kaleci Zafer ise en tecrübesiz isim. 
     
Zidane şok etti      GÜNEY Kore ile yapılan özel maçta sakatlanan Fransa’nın yıldız futbolcusu Zidane, ilk iki maçta oynayamayacak. Fransa Futbol Federasyonu Başkanı Claude Simonet, "Zaman zaman yıldız futbolculardan biri olmadan da oynamaya hazırlıklı olmalıyız" diye konuştu. 
     
Tabii ki Türkiye      KORE halkı "Türkiye - Brezilya maçında kimi destekleyeceksiniz " anketinde Ay-Yıldızlı ekibimize destek çıktı. Oylamaya katılanların yüzde 70’i, Sambacılar önünde A Milli Takımımız’ı tutacaklarını belirttiler. 
     



 SPOR 


























</TEXT>
</DOC>
