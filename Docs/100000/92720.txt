<DOC>
<DOCNO> 92720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/dunya/adun.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zihin fonksiyonları zayıfladı 
</HEADLINE>
<TEXT>
Parkinson Arafat’ı çökertti 
Parkinson hastası olan Filistin liderinin, tedavi amacıyla uzun yıllardır kullandığı ilaçlar yüzünden zihinsel yetilerini büyük ölçüde yitirdiği öne sürülüyor 
     DIŞ HABERLER SERVİSİ 

     Parkinson hastası olan Filistin lideri Yaser Arafat’ın, zihinsel melekelerini büyük ölçüde yitirdiği öne sürüldü. Son zamanlarda, Başbakan Bülent Ecevit gibi dili sürçen, sık sık ani hafıza kaybı belirtileri gösteren, ne konuştuğunu unutan ve konsantrasyon zorluğu çeken Arafat’ın şimdiye kadar bu rahatsızlıklarını gidermek için kullandığı ilaçların ters etki yapmaya başladığı belirtildi. 
     
     İstihbarat servisleri 
     Arafat hakkındaki bu iddialara, Filistin liderinin bedensel ve zihinsel sağlık durumu konusunda yabancı istihbarat servislerinin çeşitli raporlar hazırladığını öne süren İtalyan Panorama dergisi yer verdi. 
     Dergi, "Bir zamanlar onu yatıştıran, yüzündeki titremeleri önleyen ilaçlar, şimdi Arafat’ın sorunlarını ağırlaştırıyor, zihinsel melekelerini köreltiyor" dedi. 
     Arafat’ın sağlık durumunun kötüye gittiğine dair ilk alarmın geçtiğimiz nisanda bizzat özel doktoru tarafından verildiğini hatırlatan dergi, İsrail’in Ramallah’taki kararg hını kuşatma altına almasının ardından günlerce uykusuz kalan Filistin liderinin daha da kötüleştiğine dikkat çekti. 
     İtalyan dergisi, ABD Başkanı George W. Bush’un geçen hafta yaptığı konuşmadaki, "Filistin liderliği değişsin" çağrısının nedenlerinden birinin de Filistin liderinin zihin sağlığının bozulması olduğunu iddialarına ekledi. 
     
     Ürdün gezisini iptal etti 
     Panorama, Arafat’ın Filistin’deki olayların şiddetlenmesi yüzünden sağlık kontrolünden geçmek ve tedavi görmek için Ürdün’e yapacağı geziyi iptal etmek zorunda kaldığını da yazdı. 
     Öte yandan, Başbakan Ariel Şaron dahil, İsrail üst düzey yöneticilerinin, sağlık durumunun bozulması ve Bush’un sözleri üzerine Arafat’a "işi bitmiş, tarih olmuş" bir lider gözüyle baktıkları ileri sürülüyor. 
     



 DÜNYA 












</TEXT>
</DOC>
