<DOC>
<DOCNO> 76050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur13.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Türkiye işgal bitene kadar İsrail ile ilişkisini dondursun" 
</HEADLINE>
<TEXT>

     SP Genel Başkanı Recai Kutan, Türkiye, saldırganlığa ve işgale son verene kadar İsrail ile ilişkilerini dondurması gerektiğini söyledi. 
     Kutan, partisinin TBMM Grup toplantısında yaptığı konuşmada, Türkiye'nin, ''Filistin'de yapılan katliamı da Irak'ta yapılacak olan katliamları da durdurabilecek tek ülke olduğunu'' söyledi. Durumun böyle olmasına rağmen ''Türkiye'nin elinin kolunun bağlandığını, IMF ile Dünya Bankasıyla onların komiserleri, uzmanları, danışmanlarıyla kuşatıldığını, ekonomisinin çökertildiğini, halkının zayıf ve fakir bırakıldığını'' iddia eden Kutan, ''Türkiye'nin yapacağı şey Afganistan'a asker göndermek değildir Filistin'e de asker göndermesi gerekmez. Türkiye dünyayı hukuka, uluslararası anlaşmaların gereğini yapmaya davet etmelidir'' dedi. 
     Devlet Bakanı Yılmaz Karakoyunlu'nun, Bakanlar Kurulu toplantısından sonra dün yaptığı açıklamada, ''İsrail, savaş denilebilecek bir durumun içinde'' dediğini bildiren Kutan, şöyle konuştu 
     ''Bu yanlış. İsrail savaş falan yapmıyor. Savaş iki ülke arasında olur, savaşın da bir hukuku vardır. İsrail, uluslararası hukuku çiğniyor, savaşmıyor, katliam yapıyor, bir halkı yok etmeye çalışıyor, insanlık suçu işliyor. Böyle bir ülkeye savaş halindeki ülke denemez. 
     İsrail ile yapılan tank modernizasyonu anlaşması derhal iptal edilmelidir. Bu iptal, İsrail savaşan bir ülke olduğu için değil hukuk tanımayan terörist ve saldırgan ülke olduğu için yapılmalıdır. Aynı sebeplerle Konya'da yapılacağı bilinen ve İsrail hava Kuvvetleri'nin de katılacağı Anadolu Kartalı tatbikatı derhal iptal edilmelidir. 
     Bunlar yetmez... Türkiye, saldırganlığı ve işgale son verene, uluslararası hukuka uyana kadar İsrail ile olan ilişkilerini dondurmalı, elçisini geri çekmelidir. Tank modernizasyonu ihalesinin Genelkurmay baskısı ile İsrail'e verildiğine inanmıyoruz. Bu işin sorumluluğu Hükümet'e aittir bürokratların böyle bir kararı verme yetkisi yoktur. Başbakan bu anlaşmanın iptal edildiğini bugün açıklamalıdır.'' 
     






</TEXT>
</DOC>
