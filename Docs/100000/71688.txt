<DOC>
<DOCNO> 71688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur05.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki evsizlerin yüzde 60'ı kadın 
</HEADLINE>
<TEXT>

     Hacettepe Üniversitesi Sosyal Hizmetler Yüksekokulu öğretim üyesi Dr. Vedat Işıkhan'ın yürüttüğü araştırma, Başkent'te sokakta yaşayanların profilini ortaya koyuyor. 
     Dr. Işıkhan'ın, Başkent'teki terminal, gar, bankamatik, sokak ve caddelerde sabahlayan 58 evsiz üzerinde yaptığı araştırmaya göre, kadınlar evsizlik sorunuyla daha fazla karşı karşıya kalıyor. 
     Dr. Işıkhan, bu sonucun, yurtdışındaki verilerle benzerlik gösterdiğini kaydederek, ''Evsizlikle ilgili cinsiyet farklılıkları, literatürde fazlasıyla görülmeye başlandı. Kadınlar, erkeklere oranla daha çok evsiz kalmaktadır'' dedi. 
     Ankara'daki evsizlerin yüzde 60'ını kadınların oluşturduğunu belirten Dr. Işıkhan, ''Bunların büyük bir kısmı eşlerinden boşanmış. 
     Boşanma nedenleri arasında şiddet, ruh sağlığı bozukluğu, evi terk, yetersiz gelir ve aşırı geçimsizlik yer almaktadır'' dedi. 
     Dr. Işıkhan'a göre, kadınların ardından bu sorunu en fazla yaşayan kesimi çocuklar oluşturuyor. Evsiz çocukların yüzde 92'sinin bali ve tiner bağımlısı olduğunu kaydeden Dr. Işıkhan, evsizler arasında alkol, sigara ve uyuşturucu bağımlılığının yüzde 83'lere vardığını ifade etti. Dr. Işıkhan, evsizlerin en önemli sağlık sorunlarının ise soğuk algınlığı, romatizma, bel ağrısı, ülser ve astım olduğunu belirtti. 
     
     Sorunu "yaz uykusuna" yatırmayın 
     Hiçbir evsizin sosyal yardımdan faydalanmadığını dile getiren Dr. 
     Işıkhan, bu kişilerin büyük ölçüde çöp ve sokaklardaki atıklardan topladıkları yiyeceklerle yaşamlarını sürdürdüklerini kaydetti. 
     Dr. Vedat Işıkhan, evsizlere hizmet götürülebilmesi için önce yurt genelinde kapsamlı bir araştırma yapılması ve evsiz sayısının tespit edilmesi gerektiğini belirterek, ''Evsizleri görüyor ama rakam saptayamıyorsunuz. Çünkü, nerelerde yaşadıklarını, onları nerede bulabileceğinizi bilemiyorsunuz. Kapsamlı, uzun soluklu bir çalışma gerekiyor'' diye konuştu. 
     Sorunun her kış gündeme getirildiğini, ancak yaz aylarında rafa kaldırıldığını ifade eden Dr. Işıkhan, köklü çözümler üretilmezse sosyal patlamalar yaşanabileceğini kaydetti. 
     Dr. Işıkhan, evsizliğin kökeninde yer alan ekonomik ve toplumsal eşitsizliğin, suçun da temelini oluşturduğuna işaret ederek, ''Evsizliği yalnızca bir konut sorunu olarak değerlendirmek büyük hata olur. İşsiz, yoksul insan, her an sapmaya hazır insandır'' dedi. 
     Dr. Vedat Işıkhan, sorun daha da büyümeden evsizlere yönelik merkezlerin oluşturulması ve bu insanların topluma kazandırılması gerektiğini belirtti. 
     






</TEXT>
</DOC>
