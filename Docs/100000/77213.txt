<DOC>
<DOCNO> 77213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/ekonomi/eko07.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İki endişe Petrol ve hizmet 
</HEADLINE>
<TEXT>

Düşük çıkan mart enflasyonu sonrası faizleri üç puan indiren Merkez Bankası, fiyat artışlarının önündeki iki riski ham petrol fiyatları ve hizmet fiyatlarındaki katılığın sürmesi olarak açıkladı 
     EKONOMİ SERVİSİ 

     Mart enflasyonunun açıklanmasının ardından beklenen faiz indirimini dün yapan Merkez Bankası MB , enflasyonun önündeki riskleri ham petrol ve hizmet fiyatlarındaki katılık olarak saydı. 
     Merkez Bankası dün faiz indirimi nedeniyle yaptığı açıklamada, enflasyonu etkileyecek olumlu ve olumsuz gelişmeleri belirtti. 
     Döviz kurundaki istikrarın sürmesi ve kamu fiyat artışlarının hedeflenen enflasyona uygun olarak seyretmeye devam etmesinin üretim maliyetleri ve beklentileri olumlu etkileyeceğini ve yıl sonu enflasyon hedefinin gerçekleşmesine katkı yapacağını kaydeden MB, bu olumlu gelişmelerinn yanında uluslararası piyasalarda yükselişi süren ham petrol fiyatları ile hizmet fiyatlarındaki katılığı risk unsurları olarak sıraladı. 
     
     Gıda olumlu etkiledi 
     Gıda ve tarım fiyat artışlarının martta eksi çıkmasının enflasyonu düşürücü yönde katkı yaptığına dikkat çeken Merkez Bankası, mevsimsel etkilerden arındırılmış yıllık enflasyon oranlarının düşüş eğiliminin martta da sürdüğünü duyurdu. 
     Mevsimsel etkilerden arındırılmış yıllık enflasyonun tüketici fiyatlarında TÜFE yüzde 35.5, toptan eşya fiyatlarında yüzde 39.7’ye gerilediği kaydedilen açıklamada, "Yıllık enflasyon trendi, tarım dışı TEFE’de yüzde 19.5, gıda dışı TÜFE’de yüzde 43.7 gerçekleşmiştir" denildi. 
     Açıklamada, enflasyon hedefine ulaşılmasını sağlayacak temel unsurun kamu ve özel kesimin enflasyon hedefi ile uyumlu fiyat ve gelir politikaları izlemeleri olarak açıkladı. 
     



 EKONOMİ 

















</TEXT>
</DOC>
