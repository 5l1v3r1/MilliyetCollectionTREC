<DOC>
<DOCNO> 82163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/siyaset/asiy.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlara göre bugün taburcu 
</HEADLINE>
<TEXT>
Ecevit hastanede 
Dayanılmaz ağrılar nedeniyle hastaneye kaldırılan Başbakan’a bağırsak enfeksiyonu teşhisi kondu. Ecevit, Keskin bir sancı geldi, iyiyim, merak etmeyin’ dedi 
     ANKARA Milliyet 

     Başbakan Bülent Ecevit, dün öğleye doğru başlayan ve kısa süre içinde dayanılmaz hale gelen bel ağrıları nedeniyle Başkent Üniversitesi Hastanesi’ne yatırıldı. Ecevit’in doktoru nöroloji profesörü Turgut Zileli, Başbakan’ın ilk tetkikleri sürerken "şimdiye kadar kendilerinde olmayan bir rahatsızlıkla karşı karşıyayız" dedi. Zileli, yaklaşık 6 saat sonra ise Başbakan’ın hastalığına konulan teşhisi "bağırsak enfeksiyonu" olarak açıkladı. 
     Ecevit, rahatsızlığı için yanındakilere "Keskin bir sancı geldi. Şimdi iyiyim, çok rahatladım. Kimse merak etmesin" dedi. 
     
     Ambulanssız gittiler 
     Bir süredir soğuk algınlığı nedeniyle halsiz görünen Ecevit dün öğleye doğru Başbakanlık’tan Parti Meclisi toplantısı için DSP Genel Merkezi’ne gideceği sırada rahatsızlandı. Aşırı bel ve karın ağrılarıyla sarsılan Ecevit, eşi Rahşan Hanım’ı, hemen, düne kadar çok seyrek geldiği Başbakanlığa çağırdı. Rahşan Ecevit de, Başbakan’ın doktoru Prof. Zileli’ye haber verdi. Rahşan Ecevit’in "Belinde karnına vuran bir ağrısı var, çok şiddetli" sözünü duyan Zileli, acilen hastaneye çağırdı. Saat 13.00’te Rahşan Ecevit’in aracıyla Başkent Hastanesi’ne ulaşan Ecevit’e ilk müdahaleyi Zileli yaptı. 
     Tetkikler sürerken ilk açıklamayı yapan Zileli, "Tetkikler bitene kadar hastanede alıkoyacağız, belki birkaç gün sürebilir. Geceyi hastanede geçirecek" dedi. Zileli, Başbakan’ın akciğer, mide, bağırsak tomografilerinin çekildiğini, şuurunun açık olduğunu, beyin fonksiyonlarında sorun bulunmadığını, yürüme zorluğu çekmediğini belirtti. Zileli, gazetecilerin soru yağmuru arasında şunları söyledi 
     "Kendisine ağrı kesici ilaç bile verilmiyor. Çünkü şu anda mevcut bir ağrısı yok. Operasyon olasılığı var. Mide kanaması yok, fakat daha önce ülser rahatsızlığı yaşamış. Başka bir hastaneye değil, Amerika’ya bile gitmesine gerek yok." 
     Zileli, "Tansiyonu, nabzı, kalp fonksiyonları MR, CT, ciğerler normal. Yoğun bakıma gerek yok" dedi. Zileli’nin, Ecevit’in bel ağrısının sinir sistemine etki yapıp yapmadığını tespit etmeye çalıştığı öğrenildi. Ecevit’in bel ağrılarının çok şiddetli olduğu ve bu ağrılar nedeniyle vücudunun zaman zaman kasıldığı belirtildi. 
     
     Kimseyle görüştürülmüyor 
     Saat 19.00’da bütün Türkiye’nin beklediği açıklamayı yapan Zileli de, Ecevit’in rahatsızlığının "bağırsak iltihabı" olduğunu açıkladı. Cerrahi müdahaleye gerek olmadığını, ilaç tadavisine başlandığını belirten Zileli, "İlaç verdiğimiz için gece burada kalmasına karar verdik. Gözümüzün önünde kalsın istedik. Yarın bugün sabah 09.30’da tekrar görüp ne zaman çıkacağına karar vereceğiz" diye konuştu. 
     Bağırsak iltihabının her şeyden olabileceğini ifade eden Zileli, rahatsızlığın nedeninin Ecevit’in aldığı kortizon ilaçlarından olmadığını kaydederek, "Şu anda çok az miktarda alıyor" şeklinde konuştu. 
     Ecevit’in istirahatte olduğu için kimseyle görüşmediğini kaydeden Zileli, "Sayın Başbakan, bağırsak gazlarını giderici, mide asitini rahatlatacak ilaçlar dışında diğer eski ilaçlarına devam ediyor" diye konuştu. Zileli Ecevit’in bugün büyük olasılıkla taburcu olacağını ve iş başına dönebileceğini de kaydetti. 
     
Rahşan Ecevit Her şey yolunda      Zileli’nin ikinci açıklamayı yapacağını duyurduğu saat 19.00’a kadar gergin bir bekleyiş sürerken, gereksinim duyacakları bazı eşyaları almak için evine gitmek üzere hastaneden ayrılan Rahşan Ecevit’in açıklaması, herkesi rahatlattı. Rahşan Ecevit, "Her şey yolunda. Kendisi çok rahat. Yalnız akşam tutmak istiyorlar. Her şeylerine baktılar. Bir şey de bulamadılar. Doktorlar da memnun. Kendisi de rahat. Herhalde yarın bugün çıkar. Ama hangi saatte çıkar bilemiyorum. Doktorlar ne diyorsa onu yapacak. Dinleniyor" dedi. 
     
     SAAT SAAT... 

</TEXT>
</DOC>
