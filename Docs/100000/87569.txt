<DOC>
<DOCNO> 87569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur18.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazlardan tanker geçişine protesto... 
</HEADLINE>
<TEXT>

     Doğa Savaşçıları Çevre Örgütü üyeleri, tehlikeli madde taşıyan tankerlerin Türk Boğazları'ndan geçişini protesto etti. 
     Beşiktaş Vapur İskelesi yakınında ellerinde balonlarla toplanan çevre örgütü üyeleri, ''Eyvah tanker geliyor'' yazılı pankart açtı. 
     Burada basın açıklaması yapan Doğa Savaşçıları Çevre Örgütü Başkanı Zafer Murat Çetintaş, Türk Boğazları'nın, tehlikeli madde taşıyan tankerler nedeniyle tehlike altında olduğunu söyledi. 
     Çetintaş, petrol tankerlerinin herhangi bir nedenle infilak etmesi halinde İstanbul'daki tarihi dokunun yok olacağını savunarak, ''Başta LPG olmak üzere tehlikeli madde taşıyan tankerlerin Boğazlar'dan geçişi durdurulmalıdır'' dedi. 
     İstanbul Boğazı'nın uluslararası örgütlerce de ''SİT'' alanı olarak kabul edildiğini ifade eden Çetintaş, Türk Boğazları'ndan tehlikeli madde taşıyan tanker geçişlerinin durdurulması için uluslararası platformda çözüm bulunması gerektiğini bildirdi. 
     Açıklamanın ardından ''Boğazlar'da tanker istemiyoruz'' şeklinde slogan atan çevre örgütü üyeleri, daha sonra bu isteklerini içeren mektupları bağladıkları balonları gökyüzüne bıraktılar. 
     Bu arada bazı balonların ağaçların dallarına takılması üzerine, Zafer Murat Çetintaş ve çevre örgütü üyeleri ağaçlara tırmanarak bu balonları indirdiler. 
     





</TEXT>
</DOC>
