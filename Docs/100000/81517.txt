<DOC>
<DOCNO> 81517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur12.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Mayıs 1977'da ölenler için Kazancı Yokuşu'nda saygı duruşu... 
</HEADLINE>
<TEXT>

     İstanbul'da 1 Mayıs kutlamaları çerçevesinde Taksim Kazancı Yokuşu'nda 1 Mayıs 1977 tarihinde çıkan olaylarda ölenler anısına saygı duruşu yapıldı, kırmızı karanfiller bırakıldı. 
     Gümüşsuyu'ndaki Türk-İş 1. Bölge Temsilciliği'nde toplanan 1 Mayıs 2002 Düzenleme Kurulu Başkanı ve DİSK Genel Sekreteri Musa Çam, DİSK 
     Genel Başkanı Süleyman Çelebi, Hak-İş Genel Mali Sekreteri Agah Kafkas, KESK Genel Başkanı Sami Evren, Türk-İş 1. Bölge Temsilcisi Faruk Büyükkucak, TGS Başkanı Şükran Soner, Uluslararası Gazeteciler Federasyonu üyesi İngiliz gazeteci Barry White, ÖDP Genel Başkanı Ufuk Uras, EMEP Genel Başkanı Levent Tüzel, CHP İstanbul İl Başkanı Cemal Özdemir, Türkiye Yazarlar Sendikası Genel Sekreteri Gülsüm Cengiz'in aralarında bulunduğu grup, üzerinde ''1 Mayıs'' yazılı kırmızı karanfiller bulunan çelenkle, Taksim Kazancı Yokuşu'na yürüdüler. 
     Musa Çam, burada yaptığı konuşmada, 1 Mayıs 1977'de çıkan olayların üzerinden 25 yıl geçtiğini ifade ederek, ''Bizce olayların failleri belli, ancak bir türlü bu olaylar aydınlatılamadı. 1977'de, 1989'da ve 1996'da ölen işçi arkadaşlarımızı saygıyla anıyoruz'' dedi. 
     1 Mayıs'ın dünyanın dörtbir tarafında birlik, mücadele ve 
     dayanışma günü olarak kutlandığını, birçok ülkede bugünün hem tatil, hem de işçi bayramı olduğunu dile getiren Çam, ''Biz, 1 Mayıs'ın tatil olmasını değil, yasalar çerçevesinde işçi bayramı olarak kutlanmasını istiyoruz'' diye konuştu. Daha sonra 1 Mayıs'larda hayatını kaybedenler için 1 dakikalık saygı duruşunda bulunuldu ve Kazancı Yokuşu'na kırmızı karanfiller bırakıldı. Ardından Taksim'deki Cumhuriyet Anıtı önüne geçen grup, üzerinde ''1 Mayıs'' yazılı çelengi anıta bırakarak, burada da saygı duruşunda bulundu. Grup, daha sonra belediye otobüsü ile Çağlayan Meydanı'nda gerçekleştirilecek miting alanına gitti. 
     





</TEXT>
</DOC>
