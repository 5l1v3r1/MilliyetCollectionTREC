<DOC>
<DOCNO> 70681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun04.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "11 Eylül'ü yapanlar az daha yakalanıyordu" 
</HEADLINE>
<TEXT>

     ABD'de 11 Eylül'de terör eylemlerini yapan 19 teröristten 9'unun çeşitli nedenlerle şüphe çektiği, ancak bunlardan hiçbirinin uçaklara binmesinin engellenemediği öne sürüldü. 
     New York Times gazetesinin haberine göre, teröristlerden hiçbiri sorguya alınmadı ve hepsinin, el bagajlarında patlayıcı bulunmadığı için uçaklara binmesine izin verildi. Bu durumun, o günün koşulları altında normal olduğunu kaydeden yetkililer, ''Olay bugün cereyan etse, durum farklı olurdu'' diye konuştu. 
     Kaçırılan uçaklardan ikisi New York'taki Dünya Ticaret Merkezi'nin ikiz kulelerini yıkmış, biri Pentagon'a ağır hasar vermiş, dördüncüsü ise Pennsylvania'da açık araziye düşerek parçalanmıştı. Olaylarda toplam 3 binin üzerinde insan hayatını kaybetmişti. İkiz kuleleri vuran uçaklar Boston Logan havaalanından, Pentagon'a zarar veren uçak Washington Dulles havaalanından, sonuncu uçak ise New York Newark havaalanından havalanmıştı. 
     Yetkililer, üzerinde durulan 9 teröristten 6'sının aranması gerekli bagajlar taşıdığı, üçünün ise bilet ya da kimliklerindeki ''gariplikler'' nedeniyle dikkat çektiğini vurguladılar. Bu ''gariplikler'' arasında, yolcunun biletini peşin parayla satın almış olması ve biletin sadece gidiş olması da sayılıyor. Ancak bagajlarında patlayıcı bulunmadığı için teröristlerin uçaklara binmesi engellenmedi. 
     Havaalanı yetkililerinin, 19 teröristten ikisinin FBI'ın ''arananlar'' listesinde bulunduğundan haberleri olmaması da teröristlerin işini kolaylaştırdı. Resmi makamlar, teröristlerin uçaklara ateşli silah sokmaya teşebbüs etmediğini, bunun yerine maket bıçakları kullandığını da kaydettiler. 11 Eylül'den önce bu tür bıçakların uçağa sokulması serbestti. 
     






</TEXT>
</DOC>
