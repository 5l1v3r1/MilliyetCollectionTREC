<DOC>
<DOCNO> 69339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/dunya/adun.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar zirvesi 
</HEADLINE>
<TEXT>

Irak’a karşı operasyon süreci nisanda hızlanacak. Bush ve Blair, Washington’da eylem planına son şeklini verecekler 
     NEVSAL ELEVLİ Londra 

     Irak Devlet Başkanı Saddam Hüseyin’in devrilmesine yönelik olası operasyona yönelik geri sayım hızlanıyor. ABD Başkanı George W. Bush ile İngiltere Başbakanı Tony Blair’in nisanda ana teması Irak olan bir görüşmeler zinciri için Washington’da bir araya gelerek operasyon kararını netleştireceği öne sürüldü. 
     İngiltere’de yayınlanan "The Observer" gazetesi Blair’in bir buçuk ay içinde Washington’a gideceğini yazdı ve bunu, "İngiliz hükümetinin Irak’a yönelik olası bir harekata tam destek vereceğinin açık bir göstergesi" olarak değerlendirdi. Gazete, İngiltere Başbakanlığı’ndan bir yetkilinin, "Bu görüşme, terörizme karşı yapılan savaşın ikinci dalgasını oluşturacak saldırının ele alınacağı bir görüşme olacak" şeklindeki sözlerini aktardı. Gezinin kesin tarihi güvenlik gerekçeleriyle gizli tutuluyor. 
     Blair’in Washington gezisi, Saddam’ı devirme kararlılığı ve Irak, İran ve Kuzey Kore’yi "Şer Ekseni" diye tanımlaması yüzünden Avrupa liderlerinin tepkisine neden olan Bush’a önemli bir destek olarak nitelendiriliyor. Fransa Başbakanı Lionel Jospin ve Avrupa Birliği Komisyonu’nun dış ilişkilerden sorumlu üyesi Chris Patten, Bush’u kullandığı "saldırgan dil" yüzünden eleştirmişti. 
     
Telefon görüşmeleri      Ancak, son iki ay içinde Bush ile çok sayıda uzun telefon görüşmesi yapan Blair’in, ABD Başkanı’nın Saddam’ı devirme kararlığına verdiği desteği sürdürmesi, operasyonun gerçekleşmesi şansını artırıyor. Bu görüşmelerde, Irak operasyonuna ilişkin çok sayıda detayı Blair ile paylaşan Bush’un nisandaki zirvede en büyük ortağıyla nihai kararını vermesi bekleniyor. 
     Irak’ın 11 Eylül saldırılarıyla ilişkisi kanıtlanamazken Bush ve Blair, kitle imha silahları üretilmesinin bir ülkeye müdahale için geçerli neden olacağına inanıyor. 
     
ABD’nin füzesi tükenmiş      ABD’nin Afganistan operasyonu yüzünden tükenen füze stoklarının yenilenmesi için Boeing fabrikalarında savaş uçakları için aralıksız bomba ve füze üretiliyor. Washington Post’un haberine göre askeri uzmanlar, Afganistan’da tükenen füze bombaların yerine yenilerinin konulması için en az bir yıl gerektiğini söyleyerek, Irak’a yönelik operasyon senaryolarının da bu gerçek göz önünde bulundurularak değerlendirilmesin istedi. Uzmanlar, füzelere yerleştiren hedef tayin sistemlerinin de tükendiğini, bunların da ancak altı ayda yenilebileceğini açıkladı. 
     



 DÜNYA 














</TEXT>
</DOC>
