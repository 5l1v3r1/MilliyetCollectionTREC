<DOC>
<DOCNO> 80119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sondun11.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel Savcılığı'ndan Le Pen'e jet soruşturma 
</HEADLINE>
<TEXT>

     Brüksel Savcılığı, Fransız parlamenter Jean-Marie Le Pen aleyhinde 1999 yılında açılan ve 2 yıldır askıda bırakılan soruşturma dosyasının 8 gün içinde tamamlanacağını bildirdi. 
     Avrupa Parlamentosu üyesi olarak Brüksel'de bulunan Le Pen'in makam arabasında, 22 Mart 1999 tarihinde çeşitli silahlar bulunmuştu. 
     Le Pen, belirtilen tarihte, kimliği belirlenemeyen iki kadın ile birlikte bir Brüksel lokantasında yemek yerken, ''Peugeot 605'' marka arabasında unuttuğu cep telefonu, bir hırsız tarafından çalındı. 
     Taşıtın bir camının kırılmasına şahit olan lokanta sahibi, polis çağırdı. Gelen polisler, arabanın bagajının kilitli olmadığını fark ettiler ve bagajda, kurşunları namlusuna sürgülü halde bir otomatik tüfek, çok sayıda kurşun, göz yaşartıcı bomba, kurşun geçirmez yelekler buldu. Taşıtta, sadece polislerin kullandığı mavi uyarı lambası ile kullanımı yasak bir radar tespit sistemi de ele geçirildi. 
     Jean-Marie Le Pen, hakkında soruşturma açılması üzerine, bu silah ve malzemenin, şoförü Thierry Logier ve koruma görevlisi Jean-Claude Surbecq'e ait olduğunu açıkladı. Belçika'da kaçırdığı çocuklara tecavüz eden ve öldüren Dutroux dosyasına değinen Le Pen, açıklamasında, ''Belçikalılar Marc Dutroux gibi katillerle uğraşsalar daha iyi ederler'' dedi. 
     Brüksel Savcılığı, 2 yıldan fazla bir süredir askıda bıraktığı dosyayı tekrar açmayı ve 8 gün içerisinde, Fransa'daki cumhurbaşkanlığı seçimlerinin ikinci turunun yapılmasından önce sonuçlandırmayı kararlaştırdığını duyurdu. 
     Savcılık, soruşturmanın bugüne kadar neden askıda tutulduğunu, dosyayı tekrar açma talimatının nereden geldiğini yanıtlayan bir bilgi vermedi. 
     Belçika yasalarına göre, izinsiz silah taşımak, en az 1, en fazla 3 yıl hapis cezası gerektiriyor. 
     





</TEXT>
</DOC>
