<DOC>
<DOCNO> 67588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yazar/zbirand.html </URL>
<DATE> 2002/02/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Artık, birbirimize yalan söylemeyelim... 
</HEADLINE>
<TEXT>

     Çırağan Sarayı'ndaki toplantının bu kadar yoğun katılımlı geçeceğini kimse tahmin etmiyordu. Hele basında bunun, Dışişleri Bakanı İsmail Cem'in bir "entellektüel gösterisi" olacağını tahmin etmiştik. Birkaç dost bakan, birkaç düşünür ile bir araya gelecek, devletin fonları kullanılacak ve al sana "uluslararası" bir toplantı. 
     Hem dünyaya kendimizi tanıtmış , hem haklı davamızı anlatmış hem de gücümüzü göstermiş olacaktık. 
     Tam tersi gerçekleşti. 
     İnsanlar bizi, kendi kendimizi gördüğümüzden daha ciddiye aldılar ve rekor düzeyde bir katılım oldu. 
     İstanbul ziyaretçileri kıskandıracak bir bahar havası yaşarken, "bedavaya" denilebilecek bir maliyet ve herkesin takdirini alan bir organizasyon ile, ilk defa Müslüman ve Hristiyan dünyasının siyasi temsilcileri, 
     birbirlerine içlerini döktüler. 
     11 Eylül öncesinde bu tip toplantılarda taraflar birbirlerine çiçek atarlardı. 
     Farklı olmalarına rağmen, birbirlerini büyük bir anlayış ve tolerans ile karşıladıklarını anlatırlar, birbirlerinin iyi taraflarını yüceltirler ve ayrıldıktan sonra da "Şu Müslümanların ne kadar kaba, görgüsüz ve gayri medeni" oldukları veya "Şu Hıristiyanların bir kaşık suda yok edilmeleri gereği" üzerinde uzun tartışmalar yapılırdı. 
     
Bu defa, gerçekler ortaya konuldu...      Bu defa çok farklı bir toplantı yaşandı. 
     Aralarında diplomatlar, siyasetçiler ve bilim adamları olan grup, birbirine gerçekleri söyledi. 
     Fransız Dışişleri Bakanı "İstanbul tılsımından yararlanıp birbirimize çiçek atmak yerine, doğruları söyleyelim." diyerek buzları kırarken, Alman Dışişleri Bakanı Joschka Fischer çok açıkça "Müslümanlar kendi kendilerine toleranslı davranabiliyorlar mı Önce kendi hesaplaşmanızı yapmanız gerekmez mi " sorularını sordu. 
     İki günlük konferansta doğrular tartışıldı. 
     Müslümanlarla Hıristiyanların kültürel açıdan hem birbirleri hem de kendi kendileriyle hesaplaşmalarının henüz bitmediği ortaya çıktı. Üzülerek söylememiz gerekir ki Müslüman dünyasının durumu, Hıristiyanlarınkine oranla çok daha ağır. Bizler daha kendi eleştirilerimizi yapamadığımız gibi, çoğumuzdaki demokrasi eksikliği Allah'tan Türkiye 
     hariç İslam'ın, bir baskı rejimi gibi kullanılmasına yol açıyor. 
     Konferansta benim not defterime takılan notları da şöyle özetlemek isterim 

</TEXT>
</DOC>
