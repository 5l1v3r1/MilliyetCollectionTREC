<DOC>
<DOCNO> 76253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur13.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim öğrencisini arkadaşları döve döve öldürdü 
</HEADLINE>
<TEXT>

     Bağcılar'daki Tiryaki Hasan Paşa İlköğretim Okulu 6. sınıf örencisi Kadir Kayar 13 , üç sınıf arkadaşı tarafından dövülerek öldürüldü. Kayar'ın babası Yusuf Kayar okul ve oğlunu götürdüğü hastane yönetimlerinden davacı olacağını belirtti. 
     Bitlisli olduklarını ve Bağcılar'da marangozluk yaptığını söyleyen acılı baba Yusuf Kayar, Adli Tıp Morgu'nda oğlunun cenazesini almadan önce açıklama yaptı. 
     Oğlu Kadir Kayar'ın Bağcılar Tiryaki Hasan Paşa İlköğretim Okulu 6-C sınıfında eğitimine devam ettiğini belirten Yusuf Kayar, oğlunun çok zeki ve çalışkan bir öğrenci olduğunu söyledi. Geçtiğimiz perşembe günü ders arasında oğlunun üç öğrenci tarafından derslikte öğretmen sandalyesi ile vurularak dövüldüğünü, bu olayı kimseye anlatmaması için de tehdit edildiğini aktardı. Oğlunun dövüldüğü sırada bir başka öğrencinin sınıfın kapısında nöbet tuttuğunu anlatan baba Kayar, dersin başlamasının ardından oğlunun öğretmene şikayette bulunmasına karşın sınıf öğretmeninin olaya kayıtsız kaldığını ifade etti. 
     Kadir Kayar'ın bir gün sonra fenalaşmasının ardından olayı kendisine anlattığını belirten baba Yusuf Kayar, oğlunu önce Bakırköy Devlet Hastanesi'ne götürdüğünü buradan da Haseki Eğitim ve Araştırma Hastanesi'ne sevk edildiğini söyledi. "Bakırköy Devlet Hastanesi'nde röntgen çekildi ve omuz kemiğinin kırıldığı teşhisi konuldu. Ancak, Haseki Hastanesi'nde hiçbir ilgi gösterilmedi ve sadece bir merhem sürülerek taburcu edildi" dedi. Oğlunun taburcu edilmesinin ardından cumartesi günü daha da ağırlaşması üzerine tekrar Haseki Hastanesi'ne götürdüğünü anlatan baba Kayar, ancak yine gereken ilgiyi göremediğini söyledi. Baba Kayar, oğlunun dün gece yaşamını yitirdiğini bildirdi. Kayar bugün, oğlunun cenazesini almak için geldiği Haseki Hastanesi'nde kendisine 2 milyon liralık senet imzalatıldığını anlattı. 
     
     "RAPORLARI FAYDA ETMEDİ" 
     Kadir Kayar'ın rahatsızlanmasının ardından okula giderek okul müdürü Ferhat Uçar ile görüşmek ve oğlunu döven öğrencilerle ailesini şikayet etmek istediğini söyledi. 
     Ancak Uçar'ın kendisi odasından uzaklaştırdığını söyleyen baba Kayar, okul ve hastane yönetimi ile öğrencilerin ailelerinden davacı olacağını bildirdi. 
     






</TEXT>
</DOC>
