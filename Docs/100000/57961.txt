<DOC>
<DOCNO> 57961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo11.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, Souness belgeseli için Galatasaraylılar'la röportaj yaptı 
</HEADLINE>
<TEXT>

     Galatasaray'da bir dönem görev yapan İskoç teknik direktör Graeme Souness hakkında, İngiliz BBC Televizyonu bir belgesel hazırlıyor. 
     BBC muhabirleri İstanbul'a gelerek, Graeme Souness'ın Türkiye'de görev yaptığı Galatasaray Kulübü'nün Florya Metin Oktay Tesisleri'nde çekimler yaptı. Sarı-kırmızılıların antrenmanını izleyen BBC ekibi, Souness döneminde kulüpte çalışan masör Mehmet Akpençe'nin yanı sıra, futbolculardan Suat Kaya ve Bülent Korkmaz ile röportaj gerçekleştirdi. 
     Halen, Tugay Kerimoğlu'nun futbol yaşamını sürdürdüğü İngiltere'nin Blackburn Rovers takımının başında bulunan Souness için hazırlanan belgeselin, başarılı teknik adamın yaşamını geniş biçimde yansıtacağı bildirildi. 
     






</TEXT>
</DOC>
