<DOC>
<DOCNO> 94627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun11.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da mahkum mafya babaları eylemde 
</HEADLINE>
<TEXT>

     İtalya'nın çeşitli cezaevlerinde yaklaşık 300 mafya babası mahkum, ''ağır koşullar altında bulundukları'' gerekçesiyle, kendilerine verilen yemeği kabul etmiyor. 
     İtalya'da 1992 yılında yürürlüğe giren bir yasa gereğince, mafya suçlarından hüküm giyenler diğer mahkumlara oranla daha sert koşullar altında tutuluyor. 
     Telefon kullanmaları sınırlı olan, tecrit edilen koğuşlarda barındırılan ve ziyaretçi kabul etmeleri kısıtlanan mafya babalarının eylemi, bu yasaya karşı başlatıldı. 
     Aquila, Ascoli, Cuneo ve Novara gibi, mafya babalarının tutulduğu cezaevlerinde yemek grevlerinin birkaç gündür sürdüğü belirtildi. 
     Mafya babalarının şimdilik kendi paralarıyla aldıkları gıda maddeleriyle koğuşlarında yemek yaptıkları bildirildi. 
     Yemek grevine katılan mafya babalarının arasında Sicilya mafyasının lideri Toto Riina'nın da bulunduğu belirtildi. 
     





</TEXT>
</DOC>
