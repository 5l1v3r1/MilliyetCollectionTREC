<DOC>
<DOCNO> 84806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur21.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da olaylı protesto 
</HEADLINE>
<TEXT>

     Emeğin Partisi'ne mensup öğrencilerin YÖK Yasa Tasarısı'nı protesto eyleminde olay çıktı. 
     Olaylarda 15 kişi gözaltına alınırken, Ankara Emniyet Müdürlüğü Çevik Kuvvet Şube Müdürü Mehmet Yüksel'in de aralarında bulunduğu 9 polis ile bir kameraman yaralandı. 
     Emeğin Partisi'ne mensup öğrencilerin de aralarında bulunduğu bir grup, TBMM'de görüşülmekte olan YÖK Yasa Tasarısı'nı protesto etmek amacıyla öğle saatlerinde çeşitli yollardan gelerek Kızılay Güvenpark'ın önünde toplanmaya başladılar. 
     Emniyet güçleri, İzmir Caddesi tarafından alana gelmek isteyen grubun Atatürk Bulvarı'ndan yürümesine izin vermeyince, burada öğrencilerle polis arasında arbede yaşandı. 
     Ellerinde, ''Üniversite kapıları emekçi çocuklarına kapatılamaz'', YÖK Yasa Tasarısı'na hayır'', ''Devlet devletin, üniversiteler bizimdir'' yazılı pankartlar taşıyan ve ''YÖK'e hayır'', ''İş, bilim, özgürlük'', ''gençlik gelecek, gelecek sosyalizm'' ve ''Bu yasa Meclis'ten geçmeyecek'' sloganları atan öğrencileri, emniyet güçleri dağılmaları konusunda uyardı. 
     Öğrenciler dağılmayınca polis müdahale etti. Bunun üzerine, Milli Müdafaa Caddesi tarafına dağılan grup, sonra tekrar aynı yerde biraraya geldi. 
     Basın açıklamasının ardından dağılacaklarını belirten gruba bir süre daha izin verildi ve öğrenciler adına bir kişi YÖK Yasa Tasası'nı protesto eden bir konuşma yaptı. 
     Konuşmanın ardından bir grup öğrenci, Kızılay PTT'ye gitti ve tasarının meclis gündeminden geri çekilmesi amacıyla topladıkları imzaları TBMM Başkanlığı'na postaladılar. 
     Slogan atarak eylemlerine devam eden öğrenciler, emniyet güçlerinin dağılmaları konusunda uyarıları üzerine GMK Bulvarı üzerinden çeşitli sokaklara doğru dağılmaya başladılar. 
     GMK Bulvarı'nı takiben İzmir Caddesi'ne çıkan grup, tekrar Atatürk Bulvarı'ndan Kızılay'a yürümek istedi. Kaldırımlardan inerek araçların yolundan yürümek isteyen gruba, polis izin vermeyince, gruptan bir kişi karakol polislerine sprey sıktı ve bir gösterici de elinde bulunan sopayla diğer bir polise vurdu. Bunun üzerine, kısa süreli bir arbede yaşandı. 
     Olay sırasında aralarında Ankara Emniyet Müdürlüğü Çevik Kuvvet Şube Müdürü Mehmet Yüksel'in de bulunduğu 9 polis yaralandı. Buradaki olaylarda CNN Türk Kameramanı Turgut Dedeoğlu da yaralandı. 
     Müdahalenin ardından Necatibey Caddesi'ne kaçan grup, tekrar geri dönerek, polise taş, sopa ve şişe attı. Bunun üzerine, emniyet güçleri göstericilere tekrar müdahale etti. 
     Emniyet kuvvetleri, İzmir Caddesi'ne çıkan her sokak başında önlem aldığı için Necatibey Caddesi'ne doğru kaçan eylemciler, bu cadde üzerinde bulunan Ankara Ülkü Ocakları irtibat bürosunun camlarını kırdılar. 
     Göstericiler daha sonra çeşitli sokaklara kaçarak dağıldılar. 
     Olay sırasında 15 kişi gözaltına alınarak, Terörle Mücadele Şube Müdürlüğü'ne götürüldü. 
     Protesto eylemi sırasında bir süre, GMK Bulvarı'nda trafik kesilirken, Metro'nun bazı girişleri de kapatıldı. 
     Emeğin Partisi Ankara İl Örgütü'nden olaylardan sonra yapılan açıklamada, olaylarda parti üyesi gençlerin bulunmadığı iddia edildi. 
     





</TEXT>
</DOC>
