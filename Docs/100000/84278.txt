<DOC>
<DOCNO> 84278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/yasam/ayas.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapkın başkan Gül’ü DNA testi ele verdi 
</HEADLINE>
<TEXT>

Meryem Kızılalan, 9 yaşındaki oğlunun babasının Kemer eski Belediye Başkanı Mustafa Gül olduğunu DNA testiyle ispatladı. Gül, kısa önce de bir hostesten olan oğluyla gündemdeydi 
     TESLİME TOSUN Antalya DHA 

     Antalyalı garson Meryem Kızılalan, 9 yaşındaki oğlu Emre’nin babasının Kemer eski Belediye Başkanı CHP’li Mustafa Gül olduğu iddiasını DNA testiyle kanıtladı. Test sonucu, Emre’nin babasının yüzde 99.9 olasılıkla Gül olduğunu ortaya koydu. Tehdit ve para iddialarına rağmen hukuk mücadelesi verdiğini anlatan Kızılalan, "Tüm çabam, Emre’nin babasının soyadını taşımasıydı" dedi. 
     Evli ve 2 kız çocuk babası olan, belediye başkanı olduğu dönemde yasak ilişki yaşadığı hostes sevgilisi Neşe Gül’den de bir oğlu olduğu ortaya çıkan Gül, DNA sonuçlarının henüz kendisine ulaşmadığını belirterek, "Eğer çocuğumsa sahip çıkarım" dedi. 
     
     Bu ikinci skandalı 
     Sevgililerinden olan çocuklarıyla gündeme gelen Gül’ün ilk skandalı, 3 yıl önce hostes sevgilisinden çocuk sahibi olmasıyla ortaya çıktı. Başkanlığı döneminde Aytugan’ın soyadını, evli oldukları izlenimi verebilmek için mahkeme kararıyla "Gül" olarak değiştirten eski başkan, bu ilişkiden dünyaya gelen oğluna da babası İsmail Hakkı’nın adını verdi. 
     
     Ne yardan, ne serden... 
     Eşini boşamayan ve sevgilisiyle de evlenmeyen Gül, "Hostes olduğu için çocukla ilgilenemiyor" gerekçesiyle, şimdi 3 yaşında olan oğlunun velayetini almak için dava açtı. 
     Ancak bu dava sonuçlanmadan, bu kez Meryem Kızılalan, "Oğlumun babası Gül’dür" iddiasıyla ortaya çıktı. Antalya Tekirova’da garsonluk yapan 30 yaşındaki Kızılalan, 9 yaşındaki oğlu Emre’nin babasının Gül olduğunu dile getirerek Antalya 3. Asliye Hukuk Mahkemesi’nde babalık davası açtı. 
     
     Bir daha aramadı’ 
     Gül ile 13 yıl önce tanışıp aynı evde birlikte yaşamaya başladığını belirten Kızılalan şunları söyledi "Hamileliğimi öğrendiğimde Mustafa yurtdışındaydı. Telefonda Gelince hallederiz’ dedi. Ama beni bir daha aramadı. Oğlum, ilkokul 2’de ve gerçeği biliyor. Ancak babasını hiç görmedi. Benim parada gözüm yok. Çocuğumun babası ve bunu kabul edecek" dedi. 
     
     Gücüm var’ 
     Mahkeme kararıyla, Emre ve Gül’den alınan kan örneklerinin DNA incelemesi de, Gül’ün, Emre’nin yüzde 99.9 olasılıkla biyolojik babası olduğunu ortaya koydu. Gül ise, test sonuçlarının henüz kendisine ulaşmadığını belirterek, "Eğer benim çocuğumsa sahip çıkarım. Buna gücüm var" dedi. Mahkemenin, Emre’yi Mustafa Gül’ün nüfusuna geçirmek için karar vermesi bekleniyor. 
     



 YAŞAM 






















</TEXT>
</DOC>
