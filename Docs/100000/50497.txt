<DOC>
<DOCNO> 50497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/spor/spo03.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'dan milli isyan 
</HEADLINE>
<TEXT>

Galatasaray Teknik Direktörü, tarihi Bursaspor mağlubiyetinin ardından önce federasyona patladı, ardından sakat olan Bülent ve Hakan’ı Milli Takım’a çağıran Şenol Güneş’e kızdı 
     ERHAN TELLİ 

     Çılgına döndü 
     GALATASARAY Teknik Direktörü Mircea Lucescu, hem federasyona, hem de Şenol Güneş’e isyan bayrağını çekti. Bursaspor karşısında alınan tarihi yenilgiden sonra sinir küpüne dönen Rumen hoca, tepkisini önce bu karşılaşmayı pazar gününe ertelemeyen Futbol Federasyonu’nu protesto ederek gösterdi. Lucescu, daha sonra sakat futbolcuları Bülent Korkmaz ve Hakan Ünsal’ın Milli Takım kampına çağrılması karşısında çılgına dönüp, Şenol Güneş’i eleştirdi. 
     
     Yanlış yapıyor’ 
     ŞAMPİYONLAR Ligi’nde çok zorlu gruba düştüklerini ve 20 Kasım’da İstanbul’da Roma ile yapacakları maçın büyük önem taşıdığını vurgulayan Lucescu, henüz tam olarak iyileşmeyen iki futbolcunun A Milli Takım Teknik Direktörü Şenol Güneş tarafından Avusturya maçı kadrosuna davet edilmesine anlam veremediğini ifade etti. Hakan ve Bülent’in iyileşmesini beklediklerini vurgulayan Lucescu, Güneş’e mesaj gönderip, "Umarım bu yanlıştan dönerler" açıklamasını yaptı. 
     
     Tedavileri sürüyor 
     TECRÜBELİ hoca, "Ben onları Roma maçına yetiştirmeye çalışıyorum ve bu nedenle de ihtiyacım olmasına rağmen oynatamıyorum. Şenol Güneş ise sakatlığı geçmemiş, takımlarında dahi oynamayan iki futbolcumu milli maça çağırıyor. Sakatlıkları tekrarlarsa ne olacak " dedi. İki futbolcunun da tedavi sürecinde olduğu için özel programla çalıştırıldığını kaydeden Galatasaray’ın teknik patronu, kaptan Bülent’in henüz topa vuracak düzeyde bile olmadığını belirtti. 
     
Cim - Bom’a moral izni      BURSASPOR yenilgisinin ardından Teknik Direktör Lucescu takıma üç gün izin verdi. Milli maç nedeniyle verilen arayı iyi bir fırsat olarak gören Rumen hoca, oyuncuların hem dinlenmelerini, hem de moral bulmalarını hedefliyor. Bursaspor maçından sonra ağzı bıçak açmayan Lucescu, soyunma odasında da oyuncularına hiçbir şey söylemedi. 
     GALATASARAY, üç günlük iznin ardından hazırlıklarına çarşamba sabahı start verecek. Hafif sakatlıkları bulunan Victoria, Suat ve Vedat’ın tedavileri devam ediyor. Antrenmanda Kolombiya Milli Takımı’na giden kaleci Mondragon ve Uruguaylı futbolcu Flerquin’in yanı sıra A Milli ve Ümit Milli Takım’a davet edilen oyuncular yer almayacaklar. 
     
Yöneticiler sahip çıktı      SARI - Kırmızılı yönetim, Bursaspor yenilgisi sonrasında futbolculara sahip çıktı. Farklı mağlubiyet nedeniyle oldukça morali bozulan oyuncularla görüşen Futbol Şube Sorumlusu Abdürrahim Albayrak, "Sakın moralinizi bozmayın. Bu her takımın başına gelebilir. Bu maçı unutun, telafisi olur. Siz Şampiyonlar Ligi’ndeki önemli maçları düşünün" dedi. Futbolcuları teselli etmeye çalışan Albayrak, "Biz yönetim olarak her zaman ve her koşulda sizin arkanızdayız" diye konuştu. 
     
Liverpool’un korkusu yok      ŞAMPİYONLAR Ligi’nde Galatasaray’ın rakiplerinden Liverpool, İstanbul’a gitme konusunda endişe taşımıyor. Leeds olayları ve terör savaşını hatırlatan basına açıklama yapan Başkan Rick Parry, "Tedirgin olduk, ama Chelsea’nin İsrail için yaptığı gibi oyuncularımıza gitmeme hakkı tanımayacağız" dedi. Kalp ameliyatı geçiren teknik direktör Gerard Houllier de 20 Şubat’ta takımının başında olacağını söyledi. İngiliz basını, grubun en zayıfı olarak Galatasaray’ı gösterirken, İtalyan ve İspanyol medyası da gruba, "cehennem gibi" yakıştırmasını yaptı. 
     



 SPOR 

































</TEXT>
</DOC>
