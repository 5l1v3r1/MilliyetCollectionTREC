<DOC>
<DOCNO> 54170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun20.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan uçakları Kandahar'da Molla Ömer'in evini bombaladı 
</HEADLINE>
<TEXT>

     Amerikan savaş uçaklarının bugün Kandahar'a yönelik yoğun bombardımanında, Taliban lideri Molla Muhammed Ömer'in evinin de hedef alındığı bildirildi. 
     Bölgedeki kaynaklar ve görgü tanıkları, ağır silahlarla donatılmış AC-130 tipi uçaklar ve saldırı helikopterlerinin dün gece başlattığı yoğun bombardımanın aralıklarla öğleden sonraya kadar sürdüğünü belirterek, Kandahar'ın kuzey ve batısına en az 6 bomba atıldığını ve bu bombalardan birinin Molla Ömer'in evini hedef aldığını söylediler. 
     Bir görgü tanığı, Molla Ömer'in evinin daha önce de defalarca bombalandığını belirterek, son bombalamada da yine bu evin hedeflar arasında bulunduğunu ifade etti. 
     Amerikan savaş uçaklarının saldırısına, antik surlarla çevrili Kandahar kentinde sıkışan Taliban savaşçılarının seyrek de olsa uçaksavarlar ve küçük silahlarla karşılık verdiği belirtiliyor. 
     Amerikan Savunma Bakanlığı yetkilileri, Taliban'ın elinde kalan son yer olan Kandahar yakınlarındaki Dolangi adlı küçük havaalanını ele geçiren Amerikalı deniz piyadelerinin sayısının giderek artırılacağını söylediler. 
     Büyük İskender tarafından inşa edilen Kandahar kenti, Taliban'ın elinde kalan son kale durumunda. Taliban komutanları, kenti sonuna kadar savunacaklarını belirtiyor. 
     Şehirdeki görgü tanıkları, bugünkü saldırıların sona ermesinin ardından ağır silahlar ve bombaatarlar taşıyan kamyonetlerin tekrar caddelere çıktığını, Taliban tarafından kullanılan binaların ve işyerlerinin açıldığını, şehir sakinlerinin yeniden sokaklara çıktığını belirtiyorlar. 
     Alçak irtifadan uçabilen ve dakikada 2500 mermi atabilme kapasitesine sahip AC-130 tipi uçaklar hedeflerine odaklanabildikleri gibi hareket eden araçları da vurabilme yeteneğine sahip. 
     






</TEXT>
</DOC>
