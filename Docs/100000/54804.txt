<DOC>
<DOCNO> 54804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/ekonomi/aeko.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF istedi, hükümet operasyona başladı 
</HEADLINE>
<TEXT>

Fon bankalarına yıl sonuna kadar çözüm bulma sözünün ilk adımı İktisat Bankası’nın kapatılması oldu. Tasarruf taahhüdü çerçevesinde de indirim ayrıcalığı son buluyor 
     ANKARA Milliyet 

1 - İktisat Bankası kapatıldı      Mali piyasalarda 19 Şubat’ta başlayan krizin ardından el konulan İktisat Bankası kapatılıyor. Bankanın zararının 1.7 katrilyon lirayı bulduğu açıklanırken bin 235 çalışanın işine son verilecek. 
     Bankacılık Düzenleme ve Denetleme Kurulu BDDK , hükümetin IMF’ye verdiği taahhüt doğrultusunda alıcı bulmayan bankaların durumunu gözden geçirmeye başladı. Bu amaçla önceki gün toplanan BDDK, yaz aylarında iki kez satışa çıkarılmasına karşın talip çıkmayan İktisat Bankası’nın mevduat kabul etme ve bankacılık yapma iznini kaldırdı. Karar 7 Aralık’tan itibaren uygulamaya girecek. Bir başka deyişle banka, önümüzdeki cuma kapatılacak. 
     
Zarar 1.8 katrilyon      BDDK’dan dün yapılan açıklamada, İktisat Bankası’nın birikmiş zararının 1 katrilyon 757.2 trilyon liraya ulaştığına dikkat çekilirken karara gerekçe olarak bankaya alıcı çıkmaması gösterildi. 
     Açıklamada, bankadan alacaklılarla mevduat sahiplerinin hiçbir hak kaybına uğramayacağı vurgulanırken bankada çalışan tüm personelin kazanılmış haklarının korunması için gerekli önlemlerin alınacağı bildirildi. 
     Kapatma kararı ile birlikte, banka, 7 Aralık’tan itibaren tasfiye sürecine girecek. Bankanın alacakları ile mevduatından diğer bankalara satılamayanlar TMSF tarafından ödenecek. Bankanın batık ya da donuk alacakları TMSF Tahsilat Dairesi’ne devredilecek. Bankanın genel müdürlük binası ile 62 şubesi dahil bütün binalarıyla varlıkları tasfiye sürecinde satılarak elden çıkarılacak. Bankada çalışan bin 235 kişinin iş akitleri ise 7 Aralık’tan itibaren zaman içinde feshedilerek işlerine son verilecek. 
     3 Ağustos’ta satışa çıkarılan bankaya talip olan İtalyan Uni Credito 15 Ekim’de teklif vermeyeceğini bildirmişti. Dünkü açıklamayla, 11 Kasım’da tekrar satışa sunulan bankaya teklif gelmediği ortaya çıktı. 
     1927’de Denizli’deki girişimciler tarafından Denizli İktisat Bankası adıyla kurulan banka, 1984’te Aksoy ailesinin yönetimine geçmişti. 
     
2 - Vekile, ucuz uçmak yok      HARUN GÜREK Ankara 

     IMF’nin önceki gün onayladığı ek niyet mektubuna konulan 7.1 katrilyon liralık tasarruf önlemleri arasında KİT’lerin indirimli tarifelerinin kaldırılması da yer alıyor. 
     Bu önlemden bakan ve milletvekilleri de etkilenecek. Bakanlar, milletvekilleri, emekli milletvekilleri, başbakanlık müsteşarı, sporcular ve basın mensuplarına THY’nin iç ve dış hat uçuşlarında yapılan yüzde 30 indirim kaldırılacak. Olağanüstü Hal Bölgesi’ndeki vali, kaymakam eşleri ile çocuklarına uçak biletlerinde sağlanan yüzde 50 indirimin de kaldırılması düşünülüyor. 
     
Elektrikte de indirim yok      TEDAŞ’ın Enerji Bakanlığı ve bağlı kuruluşlarda çalışan on binlerce kişiye elektrik faturalarında yaptığı yüzde 40 indirim kaldırılırken, Devlet Demir Yolları’nın TCDD bakan ve milletvekilleri, spor kulüpleri, kültür heyetleri, ile basın mensuplarına yaptığı indirimlere son verilecek. 
     Tarım İşletmeleri Genel Müdürlüğü’nün tohumluk satışlarında uyguladığı indirimlerin yanı sıra diğer KİT’lerin emekli bürokratlardan milletvekillerine kadar birçok meslek grubuna yaptığı indirimler de 2002 başından itibaren uygulanmayacak. 
     
Tasarruf takip timi      Bu arada, KİT’lerde, küçülme ve tasarruf önlemlerinin uygulanıp uygulanmadığını denetlemek için yılbaşından itibaren Hazine kontrolörleri görevlendirilecek. Ek niyet mektubunda IMF’ye bu yönde taahhütte bulunuldu. 
     Her KİT bir Hazine kontrolörü tarafından üç ayda bir denetlenecek. Kontrolör, gittiği KİT’in önlemleri uygulayıp uygulamadığına, önlemler kapsamında ne kadar gelir sağladığına, ne kadar tasarruf yaptığına, kendisine verilen hedefi tutturup tutturamadığına bakacak. Kontrolör, sonuçları bir rapor olarak Hazine Müsteşarlığı’na bildirecek. 
     



 EKONOMİ 













</TEXT>
</DOC>
