<DOC>
<DOCNO> 80382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko38.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya girmeden önce psikolojinizi hazırlayın... 
</HEADLINE>
<TEXT>

     Dr. Yaşar Erdinç, ciddi psikolojik hazırlıklar yapmadan borsaya giren ve mağdur olan çok sayıda kişinin olduğuna dikkat çekerken, borsayı tehlikeli dalgaların olduğu bir okyanusa benzettti. 
     ''Borsada Yatırımcı Olmak, Yatırıma Psikolojik Hazırlık, Teknik Analiz ve Temel Analizin Doğru Yatırım Yapmadaki Yeri'' konulu panel, Karadeniz Teknik Üniversitesi KTÜ İktisadi ve İdari Bilimler Fakültesi'nde yapıldı. 
     Trabzon Ticaret Borsası TTB ve KTÜ İşletme Kulübü'nün ortaklaşa organize ettikleri 'Borsa Günleri' kapsamında düzenlenen ve TTB Genel Sekreteri Şükrü Erüz'ün yönettiği panele, OYAK Pörtföy Yönetimi Araştırma Müdürü, Globus Dergisi Yazarı Dr. Yaşar Erdinç ve OYAKBANK Pazarlama Departmanı Genel Müdür Yardımcısı Ayşe Kızıltan konuşmacı olarak katıldı. 
     Dr. Yaşar Erdinç, yaptığı konuşmada, internette bir anket düzenlediğini ve insanlara borsayı neye benzettiklerini sorduğunu ifade ederken, şöyle konuştu 
     ''Biri ehlileştirilemediği için leopara, biri sevimli gözüken ancak köpek balıklarına karşı öldürücü darbeler veren yunus balıklarına benzetti. Ankete ilginç cevaplar veren insanların çoğu eminim ki borsada ağır yaralar almış insanlardı. Borsa gerçekten tehlikeli bir ortamdır ve ne zaman ne olacağı bilinmez. Bu nedenle borsada yatırım yapacak olanların öncelikle psikolojik olarak hazırlıklı olmaları gerekir. 
     Size tavsiyem borsada yatırım yapmadan önce, mutlaka borsada kaybetmiş biriyle sohbet edin. Sonra borsaya neden girdiğinize karar verin. Zengin olmak için mi, borsayı yenmek için mi, iyi bir şirkete ortak olmak için mi '' Borsaya zengin olmak için girenlerlerin pek şansının olmadığını savunan Erdinç, ''Borsayı yenmek için girenler hırslı oldukları ve iyi hazırlandıkları için şanslı olabilirler. İyi bir şirkete ortak olmak ise uzun vadeli bir yatırımdır ve uzun vadede karlı olabilir. Borsaya girmenin en iyi zamanı ise kriz zamanlarıdır'' dedi. 
     





</TEXT>
</DOC>
