<DOC>
<DOCNO> 74557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur13.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 48 saat içinde hangi kente ne kadar yağış düştü 
</HEADLINE>
<TEXT>

     Balkanlar ve Orta Akdeniz üzerinden gelen yağışlı sistem, son 48 saat içinde metrekarede Antalya'da 94, Manisa'da 61, Kütahya'da 57, Ankara, İstanbul ve Konya'da 17 kilogram yağış bıraktı. 
     Devlet Meteoroloji İşleri Genel Müdürlüğü'nden alınan bilgiye göre, geçen hafta sonunda yurdun güney ve batı bölgelerinde etkili olan yağışlar, Antalya'da metrekarede 94, Manisa'da 61, Kütahya'da 57, Muğla'da 56, Denizli'de 39, İzmir'de 36, Çankırı'da 35, Uşak ve Isparta'da 34, Aydın'da 31, Karaman'da 20, Ankara, İstanbul ve Konya'da 17 kilogram olarak kaydedildi. 
     Yurdun büyük bir bölümünde yarın da görülecek etkili yağışların, 27 Mart Çarşamba gününden sonra kuzey ve doğu kesimlerde, hafta sonuna kadar devam etmesi bekleniyor. 
     Meteoroloji yetkilileri, hafta sonuna kadar yurdun kuzey ve doğusunda sürmesi beklenen yağışlarla birlikte Mart ayı ortalamalarına ulaşılacağını söylediler. 
     
</TEXT>
</DOC>
