<DOC>
<DOCNO> 55221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sontur03.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP hizmetleri "paralı" oluyor 
</HEADLINE>
<TEXT>

     Dışişleri Bakanı İsmail Cem, Türkiye'deki VIP salonlarının yabancı ülkelerle karşılıklılık esası çerçevesinde yabancılara ücretli hale getirileceğini, uygulamanın 2002 yılı başında başlayacağını bildirdi. 
     Ak Parti Şırnak Milletvekili Abdullah Veli Seyda, ''Herhangi bir ülke temsilcisinin Türkiye'de VIP Çok Önemli Şahıs olarak karşılanmasına karşılık, herhangi bir Türk milletvekilinin yurt dışına çıktığında para ödemesi halinde VIP uygulamasından yararlandığını'' belirterek, Dışişleri Bakanı İsmail Cem'e bunun nedenini sordu. 
     Cem, Seyda'nın soru önergesini yanıtlarken, farklı ülkelerin farklı protokol kuralları ve uygulamaları olduğunu hatırlatarak, yurt dışına seyahat eden üst düzey Türk şahsiyetlerinin farklı kurallar nedeniyle sıkıntılar yaşadıklarını belirtti. Konunun dış temsilcilikler tarafından da yakından izlendiğini kaydeden Cem, bu durumun en doğru şekilde değerlendirilebilmesi ve alınması gereken önlemlerin tespiti için kapsamlı bir çalışma başlatıldığını ifade etti. 
     Cem, bu kapsamda değişik ülkelerdeki farklı protokol ve VIP uygulamaları ile bunlardan yararlandırma usul ve düzeyleri, ücretsiz ve ücrete tabi durumların tespit edildiğini bildirdi. 
     Yapılan değerlendirmede, Türkiye'deki VIP salonlarının karşılıklılık esası çerçevesinde ücretli hale getirilmesinin kararlaştırıldığını kaydeden Cem, uygulamaya 2002 yılı Ocak ayında başlanacağını açıkladı. Cem, ''Böylelikle gerek VIP salonlarından yararlanacak yabancı zevatın tespiti, gerek bu kişilerden ücret alınıp-alınmayacağı hususunda karşılıklılık ilkesine daha özenle uygulaması sağlanacak'' dedi. 
     Cumhurbaşkanı ve Başbakan dışında milletvekillerinin de VIP'ten yararlanması konusunda bazı ülkeler nezdinde girişim başlatıldığına dikkati çeken Cem, ancak birçok ülkenin de kendi kararlarına esneklik getirmediğini ve hiçbir ülkeye karşı uygulamasını değiştirmediğini kaydetti. 
     Bütün ülkelerin protokol uygulamalarının örtüşmesinin beklenemeyeceğini savunan Cem, ''Herhangi bir ülkenin VIP uygulamalarına karşı diğer herhangi bir ülkeye göre farklı bir yaklaşım sergilediği tespit edildiği taktirde, gerekli girişimlerde bulunması zaruriyeti vardır. Bu durumda, ilişkilerimizin düzeyi de gözönüne alınarak karşılıklılık ilkesinin uygulanması kuşkusuz gereklidir ve bu uygulama yapılmaktadır'' dedi. 
     






</TEXT>
</DOC>
