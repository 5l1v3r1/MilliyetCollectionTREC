<DOC>
<DOCNO> 62887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/spor/spo04.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnaz Briegel 
</HEADLINE>
<TEXT>

Alman teknik adam, Beşiktaş’ın konsantrasyonunu bozmak için "Rakibimiz tecrübe avantajıyla favori gözüküyor. Galip gelirsek çok sevineceğim" dedi 
     TRABZONSPOR Teknik Direktörü Briegel dün düzenlediği basın toplantısında, Türkiye’de ilk çalıştırdığı takım olan Beşiktaş karşısında alınacak bir galibiyetin kendisini çok sevindireceğini söyledi. Alman hoca, Siyah - Beyazlı takımın tecrübe avantajı ile favori gözüktüğünü belirtti, "Ama bu bizim kazanamayacağımız anlamına gelmemeli" diye konuştu. 
     MÜKEMMEL bir hava yakaladıklarını ifade eden Briegel, "Son dönemlerin en iyi takımına karşı oynayacağız. Bunu ben avantaj olarak değerlendiriyorum. Kuvvetli takımlara karşı oynamanın sorumluluğunu, önemini futbolcularım biliyor" dedi. Alman hoca, bu karşılaşmanın kesinlikle Briegel - Daum savaşı şeklinde değerlendirilmemesi gerektiğini belirtti. 
     
Beşiktaş maçının hazırlıklarını dün de sürdüren Trabzonspor’da oyuncuların bir hayli hırslı oldukları gözlendi. Briegel’in bugünden itibaren çalışmaları basına ve taraftarlara kapatacağı belirtildi. Bu arada Trabzon Emniyet Müdürü Hamdi Güngör, yönetim kurulunu ziyaret ederek başarılar diledi ve Beşiktaş maçı öncesi alınacak önlemleri anlattı. Siyah - Beyazlı kulübün bu karşılaşma için 2 bin bilet istediği açıklandı. 

     Futbolcular iddialı konuştu 
     BORDO - MAVİLİ oyuncular, iyi bir hazırlık dönemi geçirdiklerini ve bu çalışmaların karşılığını Beşiktaş karşısında alacaklarını söylediler. Kaptan Hami ilk maçı kazandığımız için onlar stresli olacak. Taraftarımız da havaya girerse işimiz kolaylaşır. İlk yarının sonlarına doğru yakaladığımız çizgiyi devam ettirmek istiyoruz" dedi. 
     
     Yönetimden prim dopingi 
     YÖNETİM, Beşiktaş maçı öncesinde bugün futbolcularına 300 milyar liranın üzerinde bir ödeme yapacak. Bordo - Mavili oyuncuların zorlu karşılaşmaya iyi motive olmaları için gündemde olan cezalar da rafa kaldırıldı. Özellikle Antalya kampında yaşanan tartışmalar sonrası Gökdeniz, Güngör ve Cem’in durumu yönetimde görüşülmedi. 
     



 SPOR 
























</TEXT>
</DOC>
