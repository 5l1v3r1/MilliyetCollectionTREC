<DOC>
<DOCNO> 66054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo06.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ümit "Terazinin başında duranlar dikkatli olmalı.." 
</HEADLINE>
<TEXT>

     Beşiktaşlı futbolcu Ümit Bozkurt, Türk futbol tarihinin en çekişmeli liglerinden birisinin yaşandığını vurgulayarak, ''Terazinin başında duranların el hassasiyetlerine ek olarak, vicdan hesaplarını da çok iyi yapmaları gereken bir durum var ortada'' dedi. 
     Ümit Bozkurt, kendisine ait ''www.umitbozkurt.com'' adlı web sitesinde yaptığı açıklamada, ligde yaşanan heyecanı dile getirerek, şu ifadeleri kullandı 
     ''Türkiye futbol tarihinde belki de hiç bu kadar çekişmeli bir lig yaşanmamıştı. Alt sıralar ne kadar karmaşıksa, üst sıralar da bir o kadar netameli. Ligin bundan sonraki bölümünde ligde kalmak isteyen takımlar özellikle kendi sahalarında yapacakları maçlarda şampiyonluğa oynayan rakiplerinden de 3 puanı alabilmek için iyi bir biçimde konsantre olacaklar. Aynen yaşamını idame ettirebilmek için avını arayan kurtlar gibi. Sabırla ve inatla direnç gösterecekler. 
     Son maçların sonuçları gösterdi ki, kim avcı kim kurt, tartışmaya açık. Galatasaray'ın Antalyaspor'a, bizim Samsunspor'a puan kaybetmemiz hesapta olan bir durum değildi. Hatta Trabzonspor'un bu kadar puan kaybedeceğini sezon başında kuşkusuz kimse tahmin edemezdi. 
     Görünen o ki, ilahi adalet mekanizması işlemeye başladı. Hem eylemde hem de gönülde isteyenlere 'verilmeye' başlandı. Verilmeyenler ise kuşkusuz bir imtihanla karşı karşıya.'' 
     






</TEXT>
</DOC>
