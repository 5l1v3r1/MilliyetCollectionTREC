<DOC>
<DOCNO> 52286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo04.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bariç büyük konuştu "İlk golü atarsak Türkler dağılır.." 
</HEADLINE>
<TEXT>

     A Milli Futbol Takımı ile bu akşam, Ali Sami Yen Stadı'nda, Dünya Kupası finallerine gidebilmek için kader maçına çıkacak Avusturya Milli Takımı'nın teknik direktörü Otto Bariç, ''İlk golü atarsak Türkler dağılır'' iddiasında bulundu. 
     Avusturya televizyo ORF'nin ''uslanmaz iyimser'' olarak nitelediği Otto Bariç, ''Eğer biz ilk golü atarsak, Türklerin durumu bizden daha kötü olur. Son 10 yılda 3-4 kez cumartesi oynadıkları maçı kazandılar, ama akabinde çarşamba günü oynadıkları maçı kaybettiler'' diyerek, Türk Milli Takımı'nın ''istikrarsız olduğunu'' ima etti ve Finlandiya, Almanya ve İsveç maçlarını örnek gösterdi. 
     Futbolcularına ve kamuoyuna sürekli umut verici açıklamalar yapan Otto Bariç, ''Türk Milli Takımı'nın Viyana'daki 1-0'lık galibiyetten sonra kendisini İstanbul'da büyük bir partiye hazırladığı, taraftarların da baskısıyla sürekli hücuma geçecekleri'' iddiasında bulundu. 
     Bu arada, İsrail karşısında aldıkları bir puanla futbolseverleri heyecanlandıran Avusturya Milli Takımı, Viyana'daki 1-0'lık Türkiye yenilgisinden sonra yeniden yalnız kaldı. Avusturya Futbol Federasyonu'nun İstanbul maçı için önerdiği ucuz seyahat programına rağmen sadece 800 taraftarın İstanbul'daki rövanş maçına gittiği açıklandı. 
     






</TEXT>
</DOC>
