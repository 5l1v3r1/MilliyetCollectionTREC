<DOC>
<DOCNO> 53382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun06.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'den yardımcılarına emir "Gerekirse beni vurun" 
</HEADLINE>
<TEXT>

     Suudi asıllı Usame Bin Ladin'in, ABD tarafından ele geçirilme riski ortaya çıktığında, yardımcılarına kendisini öldürme talimatı verdiği öne sürüldü. 
     Suudi Arabistan'da yayımlanan El Vatan gazetesinin Amerikalı ve Avrupalı diplomatik kaynaklara dayanarak verdiği haberde, muhalif güçlere katılan Taliban kaynaklarının, ''Bin Ladin'in Afganistan'daki CIA ajanlarının eline geçmek yerine ölmeyi tercih ettiği'' yolundaki sözlerinden sonra, Amerikan yönetiminin Bin Ladin'i sağ yakalayamayacağından emin olduğu belirtildi. 
     Haberde, ''Bin Ladin, sonuna kadar yanında kalacak yakın yardımcılarına, Amerikan güçleri tarafından kuşatılır ve kaçamazsa kendini vurmaları yönünde kesin talimat verdi. Amerikan yönetimi şimdi bunu biliyor ve onu ele geçiremeyeceğine kesinlikle inanıyor'' denildi. 
     Bin Ladin'in, Taliban'ın kalesi Kandahar yakınında dağlık bölgede inşa ettirdiği bir yerde saklandığını yazan gazete, Washington'ın en çok istediği adam olan Bin Ladin'in, Müslümanlara ölümünden sonra Amerika çıkarlarına yönelik saldırılarını sürdürmesi çağrısında bulunduğu bir videobant kaydı yaptığını da belirtti. 
     






</TEXT>
</DOC>
