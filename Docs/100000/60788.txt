<DOC>
<DOCNO> 60788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/guncel/gun03.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızı saatte 200 kilometrelik trenler ülkesi Japonya’nın bakanı, 12 saat boyunca manzara seyretti 
</HEADLINE>
<TEXT>
Kara tren nostaljisi 
Ankara’dan İstanbul’a tam 12 saat sonra ulaşabilen Japon Dışişleri Bakanı Tanaka, halinden memnundu 
     ÖZGÜR EKŞİ Ankara 

     Hızlı trenlerin de aralarında bulunduğu birçok alanda teknoloji lideri olan Japonya’nın Dışişleri Bakanı Makiko Tanaka, yoğun kar yağışına rastlayan Türkiye ziyaretinde benzersiz bir deneyim de yaşadı. Ülkesinde hızı saatte 200 kilometreyi aşan trenlere binen Tanaka, Ankara’dan İstanbul’a yataklı trenle 12 saat süren bir yolcuk yaptı. Tanaka tren seyahatini "Japonya’daki hızlı trende olmuyor. Burada manzarayı seyrettim " sözleriyle özetledi. 
     
     Maceralı dönüş 
     Resmi bir ziyaret için geldiği Türkiye’de kar yağışı nedeniyle İstanbul’dan Ankara’ya 4 saat gecikmeli olarak ulaşan Bayan Tanaka’nın İstanbul’a geri dönüşü de maceralı oldu. Dönüş için demiryolunu tercih eden Makiko, yıllardan sonra trene binen ilk yabancı bakan oldu. Yaklaşık 30 kişilik heyeti riske atmak istemeyen Makiko için Ankara Ekspresi’ne iki özel yataklı vagon eklendi. 
     
     Makaslar dondu 
     Makiko’yu taşıyan Ekspres yola 1.5 saat gecikmeyle çıktı. Soğuk nedeniyle 1960 yapımı ray makaslarının donduğunu belirten yetkililer, Makiko’yu gardaki VIP Salonu’nda beklettiler. Bu sırada Bayan Makiko, salonda kısa bir süre uyudu. Aksilikler, yol boyunca da sürdü. Sincan Garı’nda donan makasların açılmasını 1 saat bekleyen tren, Sincan-Polatlı arasını elektriklerin kesilmesi üzerine yedek bataryalarıyla kat etti. Yol boyunca çeşitli nedenlerle durmak zorunda kalan tren, 09.30’da girmesi gereken Haydarpaşa Garı’na ancak 11.25’te vardı. Bakanın Ankara’da 23.55’te başlayan yolculuğu yaklaşık 12 saat sürdü. 
     



 GÜNCEL 















</TEXT>
</DOC>
