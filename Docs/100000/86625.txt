<DOC>
<DOCNO> 86625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur23.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğünde havaya saçmak için sahte dolar getirince... 
</HEADLINE>
<TEXT>

     Bursa'da, düğününde havaya saçarak gösteriş yapmak için Bulgaristan'dan sahte dolar getirten damat ve 9 arkadaşı, 10'ar yıl ağır hapis cezası istemiyle yargılanmaya başlandı. 
     Bursa 1. Ağır Ceza Mahkemesi'nde, ''Sahte parayı bilerek piyasaya sürmek ve teşekkül oluşturmak'' suçundan haklarında dava açılan tutuklu sanıklar Nikola Adersev, Bahri Bayramoğlu, Levent Ocaktan, Cahit Özbay, Taner Öztürk, Vedat Çağlayan, Sezgin Kadıoğlu ile tutuksuz sanıklar Hüseyin Hüseyinoğlu, Mümin Öztürk ile Kazım Kara, bugün hakim karşısına çıktı. 
     Bulgaristan'da çalışan ve çifte vatandaş olan Nikola Adersev, savunmasında, düğün hazırlığı yaparken, gösteriş amacıyla Bulgaristan'dan sahte 8 bin dolar getirttiğini ve düğünde havaya saçmayı düşündüğü dolarları, daha sonra iade edeceğini öne sürdü. 
     Dolarları Bahri Bayramoğlu'nun bulduğunu anlatan Adersev, ''Düğün öncesi sahte dolarların çok az kısmını bozdurarak bekarlığa veda partisi düzenledim. Arkadaşlarım ile birlikte gece kulubü ve tavernaya gittik. Sahte dolarları, düğünümde havaya saçacaktım. Sonra da toplayıp, iade edecektim. Dolarların sahte olduğunu sadece ben ve Bahri biliyorduk. Diğer arkadaşlarım bilmiyordu. Yakalanınca düğünüm de olmadı. Olayların böyle gelişeceğini bilemedim, herkesten özür diliyorum'' diye konuştu. 
     Bahri Bayramoğlu da, dolarları Nikola'nın isteği üzerine getirttiğini, düğünün ardından iade edeceklerini anlatttı. 
     Duruşmada dinlenen diğer sanıklar da, suçsuz olduklarını, yurtdışında çalışan Nikola'nın dolarları çalışarak kazandığı düşüncesiyle hareket ettiklerini söylediler. 
     Tutuklu sanıkların tahliye talebini reddeden mahkeme heyeti, duruşmayı erteledi. 
     





</TEXT>
</DOC>
