<DOC>
<DOCNO> 87436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/ekonomi/eko04.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleştiler, güzelleştiler 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Türk turizminde, turist sayısındaki artışa rağmen Türkiye’nin ucuza satıldığı konusu tartışıla dursun, Pamukkaleli turizmciler çareyi birleşmekte buldu. "Pamukkale Termal Oteller Yatırım ve Pazarlama" PATERO adı altında ortak bir şirket kurarak, ildeki kaliteyi ve fiyat birliğini sağlamak yönünde önemli bir adım atan yedi otel, artık yabancı tur operatörlerine tek merkezden tek fiyat veriyor. 
     PATERO ortakları, birlikte kazanıp birlikte paylaşıyorlar. Fiyatlar artık daha yüksek ve oteller artık daha dolu. Kurallara, standartlara uymayana para cezası kesiyor, biriken ceza kesintilerini yılın oteli seçilene para ödülü olarak veriyorlar. PATERO Genel Müdürü Kenan Tüfekçi, PATERO’nun bir süre sonra hayata geçireceği termal tesis ile uluslararası bir hizmet vereceğini söyledi. Tesise Dünya Bankası’nın yüzde 15 ortak olması için görüşmeler sürüyor. 
     
PATERO’nun kuruluş amacı nedir 
     2000 yılının öncesine bakttığımızda Türkiye turizmde istikrarsız bir 10 yıl geçirdi. Bu istikrarsızlıktan birinci derecede etiklenenler Pamukkale gibi içeride kalan sahili olmayan bölgeler oldu. Bu sıkıntıları toptan çözmek ve bölgenin geleceğini şekillendirmek için Pamukkale’deki yatırımcılar biraraya geldi. Ağustos 2000’de bölgedeki yedi otelin iştirakiyle PATERO kuruldu. Yatırımcılar bu firmanın şemsiyesi altında buluştular. İki senedir faaliyet gösteriyoruz. Ülkemizde ilk ve örnek olarak gösteriliyor. Amacımız Pamukkale’yi turizmde ürün haline getirmek ve bölgedeki altyapı çalışmalarını ile kalite çalışmalarını sağlamak. 
     
PATERO otelleri hangi yönlerden temsil ediyor 
     Öncelikle otellerin kendi içlerinde özerk yönetimleri var. PATERO’nun görevi otellerin dış pazarlardaki satışını tek bir merkezden gerçekleştirmek. Oteller iç piyasda serbest. Muhatabımızı sadece dış pazar. Biz bir sermaye şirketi değiliz. Eşitlik üzerine kurulduk. Her otel sahibinin hissesi ve söz hakkı eşit. Aynı kategorilerdeki otellere de aynı fiyat vermek durumundayız. PATERO olarak gelir elde eden bir şirket değiliz. Amacımız otellere doluluk sağlamak. Pamukkale’deki otellerin doluluğunun yüzde 85’ini dış pazar oluşturuyor. Ay başında bütün otellerimize eşit doluluk sağlamakla görevliyiz. Tahsilatımızı eşit dağıtmak durumundayız. 
     
     Cezalar ödül oluyor 
Otellerin hizmet kalitesinde nasıl standart sağlanıyor 
     Otellerimizin içinde farklı bir rekabet var. Ödüllendirme ve cezalandırma sistemimiz var. Bize bağlı otelleri kalite hizmet açısından denetliyoruz. Aksaklık gördüğümüz otelden ceza karşılığında para alıyoruz. Gerekirse doluluğunu yüzde 2 - 3 azaltıyoruz. Denetimlerimizde ciddi bir iç rekabet oluşuyor. Bir yıl içinde en fazla puan alan oteli yıl sonunda bölgenin birinci oteli olarak seçip toplanan ceza paralarını bu otele veriyoruz. 
     
Pamukkale için ortak projeleriniz var mı 
     Pamukkale turizmde önemli bir uğrak yeri. Bölgenin yıllardır bir ürün olamayışı ve tek gecelik konaklama yeri olması beraberinde sıkıntı getiriyor. Bölgedeki antik Hiyerapolis kenti yaklaşık 2 bin yıl önce kurulmuş ve dünyanın ilk organize tedavi şehirlerinden birisi. Bu şehir için son derece önemli bir referans. Biz de bugün bu tecrübeyi bugüne taşımayı istiyoruz. Pamukkale’nin Türkiye’nin sağlık merkezi olmasını arzu ediyoruz. Bununla ilgili termal bir tesis kurma konusunda ciddi çalışmalarımız var. 
     
Nasıl bir tesis olacak 
     Pamukkale’yi binlerce yıl cazibe merkezi yapan, termal suyu. Bu suyu omurga yapıp, bugünün termal su tekniğiyle batıda çok yaygın tarzda hizmet verecek bir tesisle ortaya çıkma imkanımız var. Bunun fizibilite çalışmaları bitmek üzere. Bitince Pamukkale’de sağlık hizmeti verecek bir tesis kuracağız. İçinde çeşitli banyo ve terapiler, vücut ve cilt güzelliğine yönelik hizmetler bulunacak. Bu tesis PATERO bünyesindeki yedi otelin sahip olduğu toplam 3 bin yataklık konaklamaya hizmet verecek bir tesis olacak. Konaklamalar otellerde olacak. Otel müşterileri kurulacak bu termal merkezden müşterek olarak hizmet alabilecek. Bunun satış ve pazarlamasını yine PATERO yapacak. 
     
Dünya Bankası termalci oluyorNe kadarlık yatırım yapılacak 
     25 milyon değerinde bir yatırım olacak. Dünya Bankası’yla da görüşmelerimiz müspet yönde devam ediyor. Sonuçlanırsa Dünya Bankası tesise yüzde 15 ortak olacak. Termal tesisin satış ve pazarlama işini de PATERO üstlenecek. 
     Kurulacak tesis ile bir bölge kimliği ve ruhu yaratmayı amaçlıyoruz. Biz tanıtımlarımızda her zaman Pamukkale’yi ön plana çıkarıyoruz. Ayrıca Türkiye turizminin geleceğinde sağlık turizmine hizmet veren oteller gelir olarak birinci sırayı alacak. Ve Türkiye, dünyanın termal imkanları bakımından ilk üç sırada. 
     
PATERO’dan önceki fiyat politikasıyla bugün arasında fark var mı 
     PATERO öncesi bölgedeki fiyat politikasıyla sonrası arasında tabi farklılıklar var. İç pazardaki fiyatlarımızla dış pazarlara verilen fiyatlar da hemen hemen aynı. Pamukkale’deki otellerin doluluğunun yüzde 85’ini dış pazar oluşturuyor. 2001 yaz sezonunda yüzde 60 doluluk sağlandı. Ancak bunun tek başına PATERO’ya bağlamamak lazım. Ondaki önceki yıl bu rakam yüzde 30’lardaydı. Geride bıraktığmızı kışı yüzde 42 ile bitirdik. Bu yaz yüzde 60, önümüzdeki kış ise 75 doluluk hedefliyoruz. 
     



 EKONOMİ 














</TEXT>
</DOC>
