<DOC>
<DOCNO> 76999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sontur04.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen yıl 195 kişiye tren çarptı... 
</HEADLINE>
<TEXT>

     Ulaştırma Bakanı Oktay Vural, geçen yıl 195 kişiye tren çarptığını, bunlardan 34'ünün intihar olduğunu 
     bildirerek, ''161 şahsa çarpma olayının önemli bölümünün de intihardan kaynaklandığı sanılmaktadır'' dedi. Vural, AK Parti Kayseri Milletvekili Sadık Yakut'un yazılı soru önergesine verdiği yanıtta, trenlerin vatandaşlara çarpması olaylarının hemen hemen tamamının yerleşim birimlerinde meydana geldiğini belirtti. Vatandaşların alt ve üst geçitleri kullanmaması nedeniyle söz konusu olayların meydana geldiğini ifade eden Vural, şunları kaydetti ''2001 yılında meydana gelen 195 adet şahsa çarpma olayının 34 adeti intihar olayıdır. İntihar olayının tamamı ölümle sonuçlanmıştır. 161 adet şahsa çarpma olayının önemli bölümünün de intihardan kaynaklandığı sanılmaktadır. Ancak bunun belirlenmesi kanıt olmadığından mümkün olamamaktadır.'' Trenlerden düşme olaylarının genellikle büyükşehirlerde, banliyö trenlerinde meydana geldiğini kaydeden Vural, bu olayların da hareket halindeki trenlere binmek veya inmek isteyen 18 yaşın altındaki gençlerin başına geldiğini bildirdi. Vural, bu olayların peronlarda güvenlik elemanlarının görevlendirilmesiyle azaldığını vurguladı. Oktay Vural, son beş yılda 4 vatandaşın trenden düştüğünü, bunun sonucunda 61 kişinin öldüğünü, 404 kişinin de yaralandığını bildirdi. Ulaştırma Bakanı Vural, son beş yılda 37 tren çarpışması, 13 trenle araç çarpışması, 5 de tren kaçması kazalarında 11 kişinin öldüğünü, 386 kişinin de yaralandığını belirtti. Vural, şunları kaydetti ''Demiryollarının karayolları ile kesiştiği ve karayolu trafik yoğunluğunun yaşandığı hemzemin geçitlerde, gerek demiryolu, gerekse demiryolu araçlarının ve içinde bulunanların güvenliği için karayolu Trafik kanunu gereğince yükümlülüğü bulunan kurum ve kuruluşlarca, personelden de tasarruf sağlayan ray devreli-flaşörlü otomatik bariyer sistemlerinin tesis edilmesi gerekmektedir.'' 
     






</TEXT>
</DOC>
