<DOC>
<DOCNO> 88062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun05.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Eski Başkanı "AB Türkiye'yi üyeliğe kabul etmeli" 
</HEADLINE>
<TEXT>

     Amerikan Merkezi Haberalma Teşkilatı CIA'in eski başkanlarından James Woolsey, ''Avrupa Birliği, Türkiye'yi üyeliğin dışında bırakmak için deli olmalı'' dedi. 
     Woolsey, ''AB'nin, Türkiye'yi dışarda bırakması, uzaklaştırması delilik. Türkiye'nin AB üyeliği, hem Türk ekonomisi için iyi, hem de AB için iyi. ABD'nin, AB üzerinde ancak orta derecede bir etkisi var. Çünkü bizim de AB ile kendi problemlerimiz var. Ticaret ve ekonomik modernizasyon bakımından AB'nin Türkiye'yi üyeliğe almaması delilik'' diye konuştu. 
     Woolsey, Türkiye'nin, demokratik, laik, Müslüman, kısmen Avrupa'da, kısmen Asya'da bir ülke olarak devamının ve refahının, Ortadoğu ile başa çıkmanın en başarılı yolu olduğunu da söyledi. 
     Woolsey, Ortadoğu'daki bütün Müslüman ülkelerin, Türkiye'de 1920'lerde olanları örnek almasının ABD'nin dileği olduğunu kaydetti. 
     James Woolsey, ''Türk dostlarıma her zaman söylediğim birşey var. 
     Devrimci bir savaşı kazanan, devlet kuran, demokratik yollardan başkan seçilen ve sürekliliği olan bir demokrasi yaratan iki lider tanıyorum. 
     Biri Atatürk, diğeri George Washington'dır'' dedi. 
     Türkiye'nin, bütün dinlere açık, laik bir ülke olduğunu vurgulayan Woolsey, ''Türkiye, Suudi Arabistan gibi her şeyi dinle karıştıran bir ülke değil. Türkiye, Ortadoğu'nun nasıl olabileceğini ortaya koyan muhteşem bir model. Ortadoğu için Türk modeline geçiş hemen olmayacak. 
     Kolayca da olmayacak. Ancak Türkiye, bunun tonunu ve yönünü 80 yıl önce oluşturdu. Ortadoğu'da Türk tipi demokrasiler kurma yönünde hiçbir şey yapmamamız, tarihte bizim payımıza bir hatadır. Mesela 1991'de Irak'ta bunu yapmalıydık'' diye konuştu. 
     
     ''HAYATİ MÜTTEFİKİMİZ TÜRKİYE'' 
     Irak'a operasyon konusuna da değinen Woolsey, ''Türkiye, İngiltere ile birlikte, bizim en hayati müttefikimizdir'' dedi. 
     Woolsey, ''Irak'ta Saddam Hüseyin rejimini devirmek için yapmamız gereken, hem Türkleri, hem de kuzeydeki iki büyük Kürt grubunu, 'Bağdat rejimini devirmede ciddiyiz', 'Sizin yardımınızı istiyoruz', 'Federal yapısı olan, demokratik bir Irak istiyoruz', 'Ayrı bir Kürt devleti kurulmayacak' konularında ikna etmektir'' diye konuştu. 
     Eski CIA başkanı, ''Eğer bunu yapabilirsek kuzeydeki Kürtlerin, Afganistan'daki Kuzey İttifakı'na benzeyen bir rol oynaması için makul bir şans var'' dedi. 
     James Woolsey, Irak rejimini devirmek için sadece kuzeyden faaliyet göstermenin yetmeyeceğini ve bunun da güneyden Amerikan kuvvetlerinin harekete geçmesi olduğunu söyledi. Woolsey, ''Irak'taki bütün gruplarla ve Türkiye ile anlaşmalıyız. Federal, demokratik bir Irak kurmak mümkün'' dedi. 
     James Woolsey, Irak'a askeri bir operasyon düzenlenmesinin baş destekçileri arasında bulunuyor. CIA'in eski başkanını, Irak'a operasyon yanlısı kutuptan ayıran özellikleri ise Demokrat Partili olması ve Türkiye'nin AB üyeliğini desteklemesi olarak sayılabilir. 
     





</TEXT>
</DOC>
