<DOC>
<DOCNO> 95965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/spo20.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ülker’e yeni guard      ERKEKLER Birinci Basketbol Ligi’nin iddialı temsilcisi Ülkerspor, ABD’li guard Melvin Booker ile 2 yıllık resmi sözleşme imzaladı. 30 yaşında ve 1.88 boyundaki ABD’li oyuncu, 1997 - 98 sezonundan beri İtalya’da Scavolini Pesaro takımında forma giyiyordu. Booker, geçen sezon Avrupa Ligi’nde 17.2 sayı, 2.7 ribaunt, 3.8 asist ortalaması tutturmuştu. 
     
Atletizmde start      9. DÜNYA Gençler Atletizm Şampiyonası, bugün Jamaika’da başlayacak. 177 ülkeden 20 yaşın altındaki bini aşkın atletin katılacağı şampiyonada ülkemizi Berna Demirci cirit , Halil Akkaş 3 bin engel , Selahattin Selçuk 10 bin ve Sabri Kara 1500m temsil edecek. Kafilenin başkanlığını Gençlik ve Spor Genel Müdürü Kemal Mutlu yapacak. 
     
Tekvando şöleni      DÜNYA Tekvando Kupası, bugün Japonya’nın başkenti Tokyo’da başlayacak. 33 ülkeden 282 sporcunun mücadele edeceği şampiyonanın ilk gününde 54 kiloda Mert Tuncer, 58’de Kıvanç Dinçsalman, bayanlar 47’de Kadriye Selimoğlu, 51’de Tuğba Kahraman tatamiye çıkacak. Tekvandoda yeni puanlama sistemi ve hakemlerle ilgili yeni kurallar da ilk kez uygulanacak. 
     
Çifte sınav      YILDIZ Erkekler ve Bayanlar Balkan Voleybol Şampiyonası bugün Yugoslavya’da başlayacak. Erkekler 19.00’da Bulgaristan, bayanlar ise 17.00’de Romanya ile karşılaşacak. 
     
2008 zirvesi      2008 Avrupa Futbol Şampiyonası’na aday Türkiye ve Yunanistan’ın Futbol Federasyonları temsilcileri bugün Antalya’da buluşacak. Sheraton Oteli’nde iki gün sürecek toplantıda Yunan heyetine, Federasyon Başkanı Vassilis Gagatzis, Türk heyetine de Ata Aksu başkanlık edecek. UEFA, Euro 2008’in ev sahibine bu yıl sonunda karar verecek. 
     
Nese gitti      GAZİANTEPSPOR Teknik Direktörü Multescu, Türkiye’ye, başarılı olacağını düşünerek geldiğini söyledi. Rumen hoca, "Takım genç ve yetenekli futbolculardan oluşuyor. Türkiye’nin çalışma şartları Romanya’dan çok daha iyi. Burada daha fazla para kazanıyorum. Portekizli Nese’yi takım için yararlı görmedik ve kendisini gönderdik. 2 gurbetçi deneyeceğiz" dedi. 
     
Körfez işbaşında      AVUSTURYA’NIN Seefeld kasabasında çalışmalarına başlayan Kocaelispor’un İdari menajeri Bülent Özer, "Türkiye’ye çok daha güçlü döneceğiz" dedi. Bu arada yardımcı hoca Engin Korukır’ın babasının ani vefatı nedeniyle geri dönmesi herkesin moralini bozdu. 
     
Ceza tehdidi      ANKARAGÜCÜ, Avusturya’nın Graz kentindeki kampına dün başlarken, Ahmet Hasan, El Saka, Flip ve Thomas da kafileye katıldı. Yabancı oyuncular daha önce kamplara geç katılmalarıyla bilinirken, bu kez Teknik Direktör Ersun Yanal’ın gecikilen her gün için 5 bin dolar ceza vereceği yolundaki tehdidinden sonra, bu sorun da ortadan kalktı. 
     



 SPOR 

























</TEXT>
</DOC>
