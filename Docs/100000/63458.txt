<DOC>
<DOCNO> 63458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur09.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik ödeneği 31 Ocak'ta start alıyor 
</HEADLINE>
<TEXT>

     Kendi kusuru olmaksızın işini yitirenler, İşsizlik Sigortası Fonu'ndan ödenecek işsizlik ödeneği yararlanabilmek için, 31 Ocak'tan itibaren Türkiye İş Kurumu'na başvuruda bulunabilecekler. 
     İşsizlik ödeneğinden yararlanmak isteyen işsizler, 31 Ocak'tan itibaren işverenin düzenleyeceği ''İşten Çıkarma Bildirgesi'' ile Türkiye İş Kurumu'na başvuracak. Başvuruda bulunanlardan 4447 sayılı Sosyal Güvenlik Yasası'nda yer alan koşullara uygun olanlara, İşsizlik Sigortası Fonu'na ödedikleri primlere göre, çeşitli sürelerde işsizlik ödeneği ödenecek. 
     İşsizlik Sigortası Fonu'ndan işsizlere ödenecek en az işsizlik ödeneği, yürürlükteki brüt asgari ücretin yarısından az olamayacağı için 81 milyon 291 bin lira, en çok da yürürlükteki brüt asgari ücreti geçemeyeceği için 162 milyon 582 bin lira olacak. 
     Son 3 yıl içinde 120 günü sürekli olmak üzere, İşsizlik Sigortası Fonu'na en az 600 gün prim ödemiş olanlara 6 ay, 900 gün prim ödemiş olanlara 8 ay ve 1080 gün prim ödemiş olanlara ise 10 ay süre ile işsizlik ödeneği ödenecek. 
     İşverenler, işten çıkardıkları işçiler için 31 Ocak'tan itibaren üç nüsha olarak, ''İşten Çıkarma Bildirgesi'' düzenleyecek. Bu bildirgelerden birini işten çıkarılan işçiye verecek, diğerini ise işyerinin bağlı bulunduğu İş-Kur müdürlüğüne gönderecek. İşveren, diğer işten çıkarma bildirgesini ise kendisi saklayacak. 
     Prim kesintilerine 1 Haziran 200 tarihinde başlanan İşsizlik Sigortası Fonu'nda, 31 Aralık 2001 tarihine kadar 2 katrilyon 207 trilyon lira birikti. 
     
     İşçi ve işverene broşür 
     Bu arada, Türkiye İş Kurumu, işçi ve işverenler için işsizlik sigortası uygulamaları hakkında bilgiler içeren, 2 ayrı broşür hazırladı. 
     İşçiler için hazırlanan ve ''Her Güneşin Batışı, Yeni Bir Günün Habercisidir'' başlığı yer alan broşürde, işsizlik sigortası hakkında 10 soruya yanıt veriliyor. İşverenler için yayınlanan ve başlığında 
     ''31 Ocak 2002 İşsizlik Sigortası'nda Yeni Dönem'' yazısı yer alan broşürde ise sigorta hakkında işverenlerin uyması gereken hükümler yer alıyor. 
     






</TEXT>
</DOC>
