<DOC>
<DOCNO> 61652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/dunya/adun.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CON AIR KORKUSU 
</HEADLINE>
<TEXT>

Amerikalılar Con Air filmindeki gibi isyan edip uçağın kontrolunu ele geçirmesinler diye, Guantanamo yolculuğu sırasında El Kaide ve Talibancı esirleri ilaçla uyutacak 
     DIŞ HABERLER SERVİSİ 

     Ele geçirdiği El Kaide ve Taliban militanlarından bir kısmını Afganistan’dan Küba’daki Amerikan üssü Guantanamo’ya nakletmeye hazırlanan ABD’li yetkilileri, "Ya mahkumlar uçakta isyan çıkarırsa" korkusu sardı. 
     Geçtiğimiz yıllarda gösterime giren ve başrollerini John Malkovich ile Nicolas Cage’in paylaştığı "Con Air" filminde, bir cezaevinden diğerine havayoluyla nakledilen azılı mahkumlar üst düzeyde güvenlik önlemlerine rağmen isyan çıkararak uçağın kontrolünü ele geçiriyordu. Gözü kara ve isyankar El Kaide ve Taliban milislerinin Con Air filmindeki gibi uçakta isyan edip kontrolü ele geçirmemesi için militanların saatler sürecek yolculuk boyunca yüksek dozda uyku ilacı verilerek uyutulacakları açıklandı. 
     Amerikan USA Today ve İngiliz The Times gazetelerinin haberlerine göre, esirler Guantanamo körfezindeki Amerikan donanma hapishanesine götürülürken, eşi görülmemiş tedbirler alınacak. ABD Savunma Bakanlığı Pentagon yetkilileri, esirlerin taşınacağı kargo uçaklarına, en azından uçuşlarının bir bölümüne kadar savaş uçaklarının eşlik edeceğini açıkladı. 
     
     Valium verilecek 
     Adı açıklanmayan bir askeri yetkili de kuvvetli uyku ilacı Valium enjekte edilmiş esirlerin Amerikan Hava Kuvvetleri’ne ait kargo uçaklarında yerlerine zincirleneceği, herbirinde yaklaşık 20 - 30 esirin taşınabileceği uçaklarda muhafızların sayısının da esirlerden fazla olacağını söyledi. Haberde, esirlerin seyahat boyunca kelepçeli ve başları örtülü olacağı, hiçbir şekilde yerlerinden kalkamayacak şekilde birbirlerine zincirleneceği belirtilerek, muhafızların da tabanca yerine bayıltıcı silahlar taşıyacağı açıklandı. Sayıları 368 olarak açıklanan esirlerin transferinin haftalar alabileceği ve hepsinin de Küba’daki Guantanamo üssüne doğrudan götürülmeyebileceği, bazılarının daha küçük olan C141 tipi kargo uçaklarıyla, daha sonra Küba’ya nakledilmek üzere adı açıklanmayan bir başka ülkeye gönderilebileceği belirtiliyor. 
     
     Filmin konusu 
Safkan caniler isyan etmişti      1997’de gösterime giren Hollywood yapımı "Con Air" isimli filmde, C123 kargo uçağıyla bir cezaevinden diğerine nakledilen azılı mahkumlar üst düzeyde güvenlik önlemlerine rağmen isyan çıkararak uçağın kontrolünü ele geçiriyordu. Başrollerini Nicolas Cage, John Malkovich, John Cusack gibi yıldız oyuncuların paylaştığı filmde, uçağı ele geçiren "safkan" canilerin, tarafsız bir ülkeye giderek özgür kalma hayalleri, istemediği halde kendisini kanlı isyanın ortasında bulan eski bir ordu mensubu olan mahkumun mücadelesi sonucu yıkılıyordu. Film göjzterime girdiği 1997 yılında Oscar ödüllerine iki dalda aday gösterilmişti. 
     
Çuvaldan maskeler      Taliban esirleri Şibirgan cezaevi’nden Kandahar’daki Amerikan üssüne başları çuvalla örtülerek götürülmüş ve bu manzara DHA muhabiri Faruk Zabcı tarafından böyle görüntülenmişti. Taliban esirlerinin nakledileceği Guantanamo’daki Amerikan üssü, kuş dahi uçurtulmayacak şekilde yeniden düzenlendi. Küba’da bulunan Guantanamo üssünde, Taliban esirler yeniden sorgudan geçirildikten sonra askeri mahkeme koşullarında yargılanacak. 
     



 DÜNYA 











</TEXT>
</DOC>
