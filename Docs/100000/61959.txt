<DOC>
<DOCNO> 61959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sontur05.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalenizi PTT ile gönderin, karlı çıkın... 
</HEADLINE>
<TEXT>

     Posta ve Telgraf Teşkilatı PTT Genel Müdürlüğü'nün havale hizmetleri, bankalara göre, ortalama 3'te 1 oranında daha ucuza mal oluyor. Otomasyon sistemiyle gönderilen yurtiçi havale gönderileri için ek ücret olarak sadece 100 bin lira alınıyor. 
     Türkiye genelinde 706 merkez ve 247 şubede otomasyon sistemiyle verilen havale hizmetlerinin bu yıl içerisinde bütün PTT merkezlerinde bu sistemle verilmesi hedefleniyor. 
     PTT Genel Müdürlüğü yetkililerinden alınan bilgiye göre, şu anda sadece PTT merkezlerinde otomasyon yoluyla verilen havale hizmetlerinin şubelerde de bu yolla verilmesine yönelik çalışmalar sürüyor. 
     Şu anda, PTT'nin, Garanti Bankası ve İhlas Finans ile havale anlaşması bulunuyor. Yaklaşık 10 banka ve finans kuruluşuyla bu konudaki görüşmeleri ise devam ediyor. 
     Posta yoluyla havale gönderilirken 50 milyon liraya kadar olan havaleler için 500 bin lira, 50 milyon lira ile 500 milyon lira arasındaki havaleler için 1 milyon lira, 500 milyon lira ile 1 milyar lira arasındaki havaleler için 2 milyon lira, 1 milyar lira ile 3 milyar lira arasındaki havaleler için 3 milyon lira, 3 milyar lira ile 5 milyar lira arasındaki havaleler için de 5 milyon lira ücret 
     ödenmesi gerekiyor. Otomasyon yoluyla gönderilen yurtiçi havaleler için ise 100 bin lira ek ücret alınıyor. 
     KKTC'ye havale gönderilirken 50 milyon liraya kadar olan havaleler için 1 milyon 200 bin lira, 100 milyon liraya kadar olan havaleler için 2 milyon 400 bin lira, 100 milyonun üzerindeki havaleler için ise 3 milyon 600 bin lira ücret talep ediliyor. 
     Diğer ülkelere havale gönderilirken de 200 milyon liraya kadar olan havaleler için 9 milyon 500 bin lira, 200 milyon liranın üzerindeki havaleler için 12 milyon lira isteniyor. 
     Posta yoluyla gönderilen havale hizmetlerine ek olarak konutta teslim, PTT merkezlerinde teslim, telefonla haber verme, özel ulak ile teslim otomasyon yoluyla gönderilen havale hizmetlerine ek olarak PTT merkezlerinde teslim ve telefonla haber verme gibi hizmetler veriliyor. 
     Bu arada, havale gönderirken form doldurulması uygulamasının bir ay içerisinde kaldırılması planlanıyor. 
     






</TEXT>
</DOC>
