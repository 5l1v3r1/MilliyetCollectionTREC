<DOC>
<DOCNO> 57718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/spor/spo06.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kurban Doğan 
</HEADLINE>
<TEXT>

Trafik canavarı, bir genci daha aramızdan aldı. Denizlili forvet, korkunç kazada yaşamını yitirdi 
     TRAFİK canavarının son kurbanı Denizlispor’un genç golcüsü Doğan Seyfi Atlı oldu. 21 yaşındaki futbolcu, Aydın - Denizli karayolundaki trafik kazasında yaşamını yitirdi. Bir günlük iznini Kuşadası’nda geçiren Doğan Seyfi, 14.00’teki antrenmana yetişmek için yola çıktı. Doğan 13.30’da aşırı hız ve yağışın etkisiyle, Nazilli girişindeki Dallıca Köyü yakınlarında direksiyon hakimiyetini yitirdi. 
     OTOMOBİLİ köprü bariyerlerine çarpan ve takla atan talihsiz futbolcu, Nazilli Devlet Hastanesi’ne kaldırıldı, ancak dört dakika sonra hayatını kaybetti. İki sezon önce Edirnespor’dan transfer edilen Doğan Seyfi, son olarak geçen hafta Türkiye Kupası’nda İstanbul’daki Fenerbahçe maçında gol atmış, cumartesi günü de Denizli’deki Ankaragücü karşılaşmasında 72. dakikada sahaya sürülmüştü. 
     
Matem ve gözyaşı      DENİZLİSPOR’DA acı haber üzerine Teknik Direktör Sakıp Özberk ve futbolcular, çalışmayı yarıda keserek otobüsle Nazilli’ye gittiler. Başkan Mustafa Uysal, "Denizli, Hakan Şükür’ünü kaybetti. Yıkıldık. Cenazesini almaya geldik" dedi. Vali Yusuf Ziya Yılmaz ise, "Bana göre Denizlispor Rivaldo’sunu yitirdi. Acımız çok büyük" diye konuştu. 
     



 SPOR 
























</TEXT>
</DOC>
