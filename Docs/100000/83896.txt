<DOC>
<DOCNO> 83896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun16.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaranın beyin hücrelerinin öldürdüğünün biyolojik kanıtı bulundu 
</HEADLINE>
<TEXT>

     Bilim adamları, sigaranın beyin hücrelerini tahrip ettiğinin ve yeni hücrelerin üretilmesini durdurduğunun ilk doğrudan biyolojik delilini buldular. 
     Ulusal Sağlık ve Tıbbi Anraştırma Enstitüsü'nden İNSERM Fransız araştırmacılar Pier-Vincenzo Piazza ve Djoher Nora Abrous, fareler üzerindeki araştırmalarında, bir gruba düşük, bir gruba orta, bir gruba da yüksek miktarda nikotin verdiler. Dördüncü grup fareye ise hiç nikotin verilmedi. 
     Farelere 42 gün boyunca günde bir saat nikotin verildi. Daha sonra öldürülen bu farelerin beyinleri incelendi. 
     Orta ve yüksek dozda nikotin alan farelerde, nikotin almayanlara göre, yeni beyin hücresi üretiminde yüzde 50 daha fazla kayıp olduğu görüldü. Bunun yanı sıra nikotin alanlarda beyin hücrelerinin ölüm oranı çok daha yüksek bulundu. 
     Araştırmacılar, ayrıca nikotin alan farelerin hepsinde PSA-NCAM proteininde düşme saptadılar. Bu protein, beynin uyum sağlayabilme yeteneği ile öğrenme ve hafıza üzerinde önemli rol oynuyor. 
     Journal of Neuroscience'da yayımlanan araştırmayı yapanlar, bunun sigaranın idrak performansını artırabildiği yönündeki daha önceki araştırmaları çürüttüğünü belirttiler. 
     Bilim adamları, bu son araştırmanın sigarayı bırakmak için iyi bir neden olduğunu söylediler. 
     





</TEXT>
</DOC>
