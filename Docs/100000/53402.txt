<DOC>
<DOCNO> 53402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko11.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek mali yardım nedeniyle 2002 dış borçlanma politikası değişiyor 
</HEADLINE>
<TEXT>

     Hazine'nin, gelecek yıl 2 milyar dolarlık bir dış borçlanma programladığı ve bu rakamın yeterli olacağı öğrenildi. 
     IMF'den alınması planlanan yaklaşık 10 milyar dolarlık ek mali kaynak, gelecek yıl yapılması gereken dış borçlanma ihtiyacının azalmasına neden olurken, 2 milyar dolar olarak benimsenen dış borçlanmanın üstüne çıkılmasının gereği olmadığı vurgulanıyor. 
     Yetkililer, Türkiye'nin, 2002 için ilk etapta yaklaşık 12 milyar dolar olarak benimsenen dış finansman ihtiyacının, ek kaynak, dış borçlanma ve yabancı sermaye girişiyle karşılanacağını, böylece, iç borçlanma gereğinin azalarak faizlerin ineceğini belirtiyorlar. 
     Öte yandan, Türkiye'nin, ek kaynak girişi ile düzelecek olan reyting pozisyonunun, gelecek yılki dış borçlanma maliyetini indireceği belirtilirken, dış borçlanma portföyü içinde, euro ve doların yanısıra yen cinsinden Samurai piyasasında borçlanmanın da yapılacağı kaydediliyor. 
     Türkiye bu yıl, 500'er milyonluk iki tane, 250 milyonluk bir tane euro cinsinden, dolar cinsinden de 500 milyonluk tahvil ihraçlarında bulundu. 
     Bu yılın geri kalan kısmı için dış borçlanma yapılması ihtimali bulunmadığı belirtiliyor. 
     






</TEXT>
</DOC>
