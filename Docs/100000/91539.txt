<DOC>
<DOCNO> 91539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/ydenizli.html </URL>
<DATE> 2002/06/23/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Hayaller ve gerçekler 
</HEADLINE>
<TEXT>

     Senegal’in bu maçı kaldıramayacağı belliydi. Önemli olan bizim performansımızın nasıl gerçekleşeceğiydi. Milli Takım grup maçları da dahil belki de en iyi futbolunu bu maçta sergiledi. Japonya galibiyetinin getirdiği moral gücünü çok iyi değerlendiren bir ekip olduk. Senegal’in hızlı adamlarına kontrolsüz toplar atılmasını sağlayan orta saha presi, rakibi defansımızla fazla yüz yüze bıraktırmadı. 
     Bu baskı aynı zamanda Milli Takım’a maçın hakimiyetini de getirdi. Bizim istekli tarzımız Senegal’i kendi sahasına itti. İkili mücadeleleri kazanmamız, özellikle bireysel olarak sahada iyi şeyler yapmamız, onları dikkatli oynamak zorunda bıraktı. 
     Yorulana kadar Emre Belözoğlu orta sahanın her bölgesindeydi. Ancak en etkili kullandığımız alan, sağ kanadımız oldu. Maçın uzatmaya bile gitmemesi, aslında ilk yarıdan sonra çok rahatlamımız gerekiyordu. Bizi yarı finale taşıyacak pozisyonları da bulduk, ama değerlendiremedik. 
     Hakan Şükür bu pozisyonlarda çok eleştirildi. Elbette kaçırdığı goller vardı ancak bir teknik adamın forvet oyuncusundan öncelikle beklediği şey pozisyona girmesidir. Hakan eğer golü atsaydı, her şey hem kendisi, hem de Milli Takım açısından çok daha değişik olurdu. Bir dahaki maça Hakan bunları kaçırmayacaktır. 
     Brezilya maçından beri "Daha yolumuz uzun" diye yazıyoruz. Milli Takım Japonya’yı sevdi ve buradan ayrılmak istemiyor. Elbette bizlerde onlar gibi kampta yaşıyoruz ve heyecanı taşıyoruz. Türk futbolcusunun istediği taktirde hiçbir rakipten daha aşağı olmayacağını defalarca tekrarlamış, hep büyük hedeflerimiz olması gerektiğini söylemiştik. 
     Türkiye, futbolundaki hamleyi Dünya Kupası’nda yarı finale kadar taşıdı. Finale de taşıyacaktır. Bugün yaşadıklarımız bazılarının hayali olabilir ama bizim için hep gerçekti. Sonunda istediğimiz zaman her şeyi yapabileceğimizi görerek, gurur doluyoruz. 
     Brezilya maçı elbette kolay olmayacak. Ama hem Şenol, hem de çocuklar bunun da üstesinden gelmeyi başaracaklardır. 
     



 SPOR 






























</TEXT>
</DOC>
