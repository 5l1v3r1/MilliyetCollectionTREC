<DOC>
<DOCNO> 98207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo14.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü ile üç büyükler arasında amatör branşlar zirvesi... 
</HEADLINE>
<TEXT>

     Spordan Sorumlu Devlet Bakanı Fikret Ünlü, ''Üç Büyükler''in başkan ve temsilcileri ile İstanbul'da biraraya geldi. 
     Galatasaray, Beşiktaş ve Fenerbahçe kulüplerinin, maddi sıkıntılarının giderilmemesi durumunda yeni sezonda voleybol ve basketbol birinci liglerine katılmayacakları kararı alabileceklerini belirtmelerinin ardından, Devlet Bakanı Ünlü, üç kulübün başkan ve yöneticileriyle BJK Nevzat Demir Tesisleri'nde toplantı yaptı. 
     Basketbol Federasyonu Başkanı Turgay Demirel ile TRT Genel Müdürü Yücel Yener'in de katıldığı toplantıda 3 büyük kulübün yöneticilerinin basketbol ve voleybol branşlarında profesyonel olarak liglere devam etmelerinin mümkün olmadığını Bakan Ünlü'ye net bir şekilde söyledikleri öğrenildi. 
     Toplantı sonrasında Bakan Ünlü, bir açıklama yapmazken, sadece çalışmaların devam ettiğini ve herşeyin olumlu olduğunu söylemekle yetindi. 
     
     BİLGİLİ VE ÖZAYDINLI 
     Beşiktaş Kulübü Başkanı Serdar Bilgili, amatör branşlara futbolun gelirlerini aktarmalarının mümkün olmadığını belirterek, ''Voleybol ve basketbolda amatör olarak altyapıya yönelik çalışma kararı aldık. Ancak Bakan Ünlü ve TRT Genel Müdürü Yener'in çalışmaları var. Herşey daha sonra belli olacak'' diye konuştu. 
     Fenerbahçe Kulübü Asbaşkanı Murat Özaydınlı ise, basketbol ve voleybol konusunda görüşmelerin devam ettiğini vurgulayarak, ''Buradan gelen gelirler şubelere yetmiyor. Zaten UEFA kararı gereğince yakın bir zamanda da şubelere kaynakları aktaramayacağız. Bakan Ünlü büyük bir çaba içine girdi'' dedi. 
     
     TURGAY DEMİREL 
     Toplantı sonrasında en net açıklamayı ise Basketbol Federasyonu Başkanı Turgay Demirel yaptı. 
     Demirel, kulüplerin basketbol ve voleybol şubelerine gelir bulmak konusunda sıkıntılarının bulunduğunu ifade ederek, ''Kulüpler, bu şubelerin giderlerini karşılayamamaktan yakındılar. Ben umutlu olmak istiyorum. Bakan Ünlü'nün ciddi çalışmaları var. Kulüpler, sponsor bulunması konusunda istekde bulundular'' ifadesini kullandı. Demirel ayrıca, gelecek hafta yeni bir toplantının daha yapılacağını açıkladı. 
     Bu arada, TRT Genel Müdürü Yücel Yener, kulüplerin basketbol maçlarını yayın parası olarak yüksek bir miktar istediğini belirterek, bu konuda Devlet Bakanı Fikret Ünlü'nün yapacağı çalışmanın herşeyi belli edeceğini ifade etti. 
     





</TEXT>
</DOC>
