<DOC>
<DOCNO> 76834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo12.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemin burnunu kıran futbolcu gözaltına alındı 
</HEADLINE>
<TEXT>

     Kahramanmaraş'ta yapılan Liselerarası Futbol Grup Birinciliği olaylı sona erdi. Maçın orta hakeminin burnunu kıran Kilis Anadolu Lisesi'nin 2 futbolcusu gözaltına alındı. 
     Adana Ahmet Kurttepe Lisesi ile Kilis Anadolu Lisesi'nin karşı karşıya geldiği üçüncülük karşılaşmasında, hakem Özgür Taylan Narlı, rakibine sert giren Kilis Lisesi futbolcusunu kırmızı kart göstererek oyun dışı bıraktı. Bu karara itiraz ederek Narlı'nın üzerine yürüyen 2 futbolcunun daha kırmızı kart görmesi üzerine saha karıştı. 
     Kilis Anadolu Lisesi futbolcularının tokat ve yumruklarına hedef olan hakem Narlı'nın burnu kırıldı. Saha içerisinde bir süre tedavi gören hakem Narlı yardımcılarıyla birlikte polis koruması altında sahayı terketti. 
     Zamanında müdahele ederek olayların büyümesini önleyen polis, hakemi yaraladıkları iddiasıyla Hayrettin Hakan Candemir ve Mustafa Dalyanoğlu'nu gözaltına aldı. Bu futbolcuların, ifadeleri alınarak adliyeye sevkedilecekleri bildirildi. 
     Bu arada, final karşılaşmasında, Elazığ Korgeneral Hulisi Saygın Lisesi'ni 3-0 yenen Diyarbakır Burhanettin Yıldız Endüstri Meslek Lisesi grup birincisi oldu. 
     






</TEXT>
</DOC>
