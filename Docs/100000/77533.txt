<DOC>
<DOCNO> 77533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun16.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kevin Costner ''Vahşi Batı''ya geri dönüyor 
</HEADLINE>
<TEXT>

     Kevin Costner, film setlerine ''at üzerinde'' geri dönüyor. Konusu Kızılderililer etrafında gelişen ''Kurtlarla Dans'' ile Oscar kazanan Costner, 12 yıllık şanssızlığını yenmek için son filminde tekrar ''vahşi Batı'yı'' seçti. 
     Internetteki ''people'' sitesinin haberine göre, 1990 yılında 7 dalda Oscar kazanan filminin ardından, senelerce eleştirmenler tarafından ''yerden yere vurulan'' yapımlarda rol alan Costner, artık ''şeytanın bacağını kırmaya'' karar verdi. 
     Son olarak 1997'de büyük başarısızlığa uğrayan ''The Postman'' filminin ardından terkettiği yönetmenlik koltuğuna da geri dönen 47 yaşındaki oyuncu, Western tarzındaki ''Open Range'' adlı filmde yönetmen, prodüktör ve başrol oyuncusu olarak seyirci karşısına çıkacak. Walt Disney yapımı filmde Robert Duvall ile rol alacak Costner, dört kovboydan birini canlandıracak. 
     Çekimlerine Haziran ayında Kanada'da başlanacak filmden umutlu olduğunu belirten Costner, ''Bu, şiddetle başlayıp biten bir hayatın özeti. Aynı zamanda da dostluğun şiirsel bir anlatımı'' dedi. 
     Bugüne kadar 1985'te ''Silverado'', 1994'te ''Wyatt Earp'' ve 1989'da ''Kurtlarla Dans'' olmak üzere ''vahşi Batı'da'' geçen üç filmde görev aldığını ifade eden Costner, ''Bu dönemi, mirası ve efsanenin tarihini anlatmayı seviyorum'' açıklamasında bulundu. Kevin Costner, son olarak ölümden sonra yaşamı işleyen ''Dragonfly'' adlı filmde rol almıştı. 
     






</TEXT>
</DOC>
