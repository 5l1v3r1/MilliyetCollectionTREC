<DOC>
<DOCNO> 63651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur17.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur emeklisi son nefesini mahkemede verdi 
</HEADLINE>
<TEXT>

     İzmir 1. İcra Tetkik Mahkemesi'nde ifade veren bir kişi, geçirdiği kalp krizi sonucu hayatını kaybetti. 
     Hakim Emine İzgi'nin duruşma salonunu değiştirerek, diğer duruşmalara ara vermemesine tepki gösteren bazı avukatlar da, mazeret dilekçesi vererek duruşmaya katılmadı. 
     Alınan bilgiye göre, BAĞ-KUR emeklisi çiftçi Durmuş Çakal 61 , Mehmet Yıldırım adlı kuyumcudan aldıkları 13 bin dolar borcu ödemedikleri gerekçesiyle başlayan haciz işlemiyle ilgili olarak bonodaki imzanın kendisine ve eşine ait olmadığını belirterek, itirazda bulundu. 
     Durmuş Çakal, eşi Fadime Çakal ile bugün 1. İcra Tetkik Mahkemesi'ne gelerek, itirazıyla ilgili ifade verdi. İmza örneği de alınan Durmuş Çakal, aniden fenalaşarak kalp krizi geçirdi. Adliye doktorlarının müdahalesine rağmen Çakal, duruşma salonunda hayatını kaybetti. 
     Fadime Çakal, oğlu Osman'ın kuyumculuk yaptığını, ancak işlerinin bozulması üzerine, arkadaşı Mehmet Yıldırım'dan borç aldığını, fakat bonodaki imzaların kendisine ve eşine ait olmadığını söyledi. 
     Çakal, o imzaların kimin tarafından atıldığını bilmediğini, eşinin Bağ-Kur'dan yeni emekli olduğunu ve henüz emekli maaşını bile alamadığını kaydetti. Çakal, ayrıca, eşinin daha önce de iki kez anjiyo olduğunu ifade etti. 
     Yaklaşık 3 saat duruşma salonunda bekletilen Çakal'ın cesedi, gerekli işlemlerden sonra ailesine teslim edildi. 
     Bu arada, Yargıç Emine İzgi'nin olaydan hemen salonu değiştirerek, duruşmalara devam etmesi, bazı avukatların tepkisine neden oldu. 
     Avukatlar, mazeret dilekçesi vererek duruşmalara girmediler. 
     






</TEXT>
</DOC>
