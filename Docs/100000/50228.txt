<DOC>
<DOCNO> 50228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo23.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor Genel Müdürü'nden Federasyon Başkanı'na "Dalkılıç" uyarısı 
</HEADLINE>
<TEXT>

     Spor teşkilatında, peşpeşe kırdığı dalış rekorlarıyla kamuoyunun gündeminden düşmeyen Yasemin Dalkılıç sıkıntısı yaşanıyor. 
     Yasemin Dalkılıç'ın serbest dalış branşında elde ettiği dereceler, gerek Avrupa'da gerekse de Türkiye'de kamuoyunun takdirini kazanırken, yaptığı dalışların Uluslararası Sualtı Sporları Federasyonu'nca CMAS 
     tanınmaması, Türkiye'de tartışmalara neden oldu. 
     Dünya federasyonuna üye olarak çalışmalarını sürdüren Sualtı Sporları, Cankurtarma, Su Kayağı ve Paletli Yüzme Federasyonu, uluslararası kurallar gereği Yasemin Dalkılıç'ın rekorlarını geçersiz sayınca, genç sporcuyla federasyon başkanı Harun Sevinç arasında medyada yaşanan demeç savaşı, Devlet Bakanı Fikret Ünlü ve Gençlik ve Spor Genel Müdürü Kemal Mutlu'nun tepkisini çekti. 
     Spor teşkilatının bünyesinde çalışan federasyonların, uluslararası arenada, kendi branşlarıyla ilgili dünya federasyonlarına bağlı olarak çalıştıklarını hatırlatan Mutlu, ''Federasyon başkanı Harun Sevinç, savunduğu konularda tamamıyla haklı. Federasyonlarımız, bağlı bulundukları dünya federasyonlarının kuralları dışında hareket edemez'' dedi. 
     Tüm haklılığına karşın, Harun Sevinç'in, Yasemin Dalkılıç ile medyada girdiği diyaloğu kesinlikle onaylamadıklarını belirten Mutlu, ''Hiçbir federasyon başkanı, sporcusuyla bu tür tartışmalara girmemelidir. Sevinç'e gereken uyarıyı yapacağız'' diye konuştu. 
     






</TEXT>
</DOC>
