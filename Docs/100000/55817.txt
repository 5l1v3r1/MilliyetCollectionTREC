<DOC>
<DOCNO> 55817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/yazar/pulur.html </URL>
<DATE> 2001/12/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Takkeler düşüyor keller görünüyor 
</HEADLINE>
<TEXT>

     KAYNANALAR, kabul günlerinde bir araya gelince, "Ah kardeşim, söylesem laf oluyor, söylemesem dert oluyor " diye gelinlerini çekiştirirlermiş... 
     Biz de "Salkım Hanımın Taneleri" filmini tam iki yıl önce Aralık 1999’da birkaç yazıyla eleştirince, neredeyse başımız derde girecekti... Bugün ise bizim iki yıl önce yazdıklarımız, gazetelerin manşetlerinde ve köşelerinde... 
     
     İLK günden beri "Ne yapalım, Yahudi cemati, cenaze törenine izin vermedi, biz de bu yüzden, Yahudi kadını Ermeni yaptık" diyen Etyen Mahçupyan’ı, Hahambaşı yalanladı "Bize yazılı başvuru yapılmadı" dedi. 
     Yani, takke düştü, kel göründü 
     Oysa, o günlerde, bize ve bizim gibi düşünenlere nasıl saldırıyorlardı, saldıranların borazanı da, şimdi TRT ekranında... 
     
     ŞİMDİ, sırada yeni bir film daha var, yakında TRT ekranlarında gösterilir, hatta Kültür Bakanlığı tarafından uluslararası ödüllere de aday olarak gönderilir. 
     Film, 6 yaşındaki bir Kürt kızı ile Cumhuriyet’le yaşıt bir hakimin insani ilişkilerini anlatıyor... 
     Lakin, bu insani ilişkilerin ve duyguların altında başka şeyler de var... 
     6 yaşındaki kız, eve girer girmez, büfenin üzerindeki, çerçevede bulunan jandarma subayının fotoğrafını alıp, yere atıyor. 
     Kızın dedesi, hakime dert yanarken "Ah beyim, devlet ile gerilla arasında kaldık " diyor. 
     Sanki "teröriste" gerilla diyenlerin kimler olduğunu bilmeyen varmış, gibi. 
     Biz, bunu da yazdık, hatta bu eleştirilerimiz, televizyona yansıtıldı. 
     Ve salı günü 4 Aralık 2001 Emin Cölaşan yazdı 
     "Elimde, Kültür Bakanlığı, TRT, Dışişleri Bakanlığı, Ulaştırma Bakanlığı gibi bazı devlet kuruluşlarının katkısıyla düzenlenen Ankara Film Festivali’nin broşürü var. Bir filmin tanıtımı yapılıyor. Küçük bir Kürt kız çocuğu ile yaşlı bir adamın dostluk ilişkisi. Türkçesinde böyle yazıyor. Şimdi İngilizce tanıtımına bakalım 
     ... a 5 year old girl from Kürdistan Kürdistanlı 5 yaşında bir kız ..." 
     
     EVET, bu film de yakında TRT’de gösterilir, Kültür Bakanlığı da Uluslararası festivallere gönderir, derken fal açmıyorduk. 
     Perşembenin gelişi, çarşambadan belliydi. 
     
     TEKRAR altını çizelim, isteyen istediği filmi çevirir, yalan yanlış da olsa, bu filmler eleştirilir, haklı veya haksız da olsa... 
     Ama devletin vatandaştan aldığı vergilerle çalışan kurumlar, dikkatli olmak zorundadır. Çünkü filmi yapanlar gibi, düşünmeyenlerin vergisi de önemlidir. 
     Kimsenin vergisiyle "yutturmacacılar" desteklenemez. 
     
     VE son bir gelişme 
     "Salkım Hanımın Taneleri’nin Yahudi geleneklerine uygun olarak çevrilmesi için" İ. Alaton aracılık yapmış... 
     Aksi olsa şaşardık 
     
     







Düzlüğe çıkmak... 


AİDS ve medya 


Ecevit - Powell görüşmesi 


Türkiye kısır döngüyü nasıl kırar 


Soyguncuyu yatak odanızda vurursanız 


Kazanma kültürü 


"Güneş altında yeni bir şey yok" 


Kamu bankaları ve kasım krizi 


Kıbrıs'ta bahar havası... 


Ekonomik suça ekonomik ceza 


Vadeli işlemler borsası 


Batan bankaların paraları ne olacak 


Takkeler düşüyor keller görünüyor 


Powell'a Irak freni 


Akbaygil hükümeti uyarıyor 


ABD’de de işler kötü 


Madenciler "Devletim" şokunu yaşadı 


</TEXT>
</DOC>
