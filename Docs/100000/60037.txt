<DOC>
<DOCNO> 60037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sonspo10.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Üç büyükler" vergi ve harç istisnasını yetersiz buldu... 
</HEADLINE>
<TEXT>

     Maliye Bakanlığı'nın profesyonel spor kulüplerine vergi ve harç istisnası getiren tebliği, 'Üç Büyük' kulübün yöneticileri tarafından olumlu ama yetersiz olarak karşıladı. 
     Galatasaray Kulübü İkinci Başkanı ve Basın Sözcüsü Ali Dürüst, bugünkü Resmi Gazete'de yayımlanarak yürürlüğe giren, profesyonel spor kulüpleri ile bunların yüzde 51'inden fazla iştiraki olan şirketlerin uluslararası spor müsabakalarına katılmaları nedeniyle sağladıkları hasılat ile yurtdışına sporcu transferlerinden elde ettikleri gelirlerin 'Döviz kazandırıcı faaliyetler' arasına alınmasıyla vergi ve harç istisnası getirilmesini memnuniyet verici olarak değerlendirdi. 
     Uygulamanın geç kalınmış bir teşvik olduğunu da kaydeden Dürüst, ''Bir ihracatçıya nasıl imkanlar sağlanıyorsa, biz de aynı haklara sahip olduk. Müteşebbisler gibi kulüplerin de yatırımları var. Bu konuda geçmişten itibaren en fazla söz sahibi olan Galatasaray, bu uygulama için de ön ayak olmuştur. Kulüplerin mali sıkıntıları sürüyor, ama bu da bir adımdır. Yapılacak çok iş var'' diye konuştu. 
     Dürüst ayrıca, yüzde 40 civarında bulunan futbolcu vergilerinin de düşürülmesi için Kulüpler Birliği kapsamında çalışmaların sürdürüldüğünü ifade etti. 
     
     GÜRELİ ''BÜYÜTÜLMEMELİ'' 
     Beşiktaş Kulübü Genel Sekreteri Hüsnü Güreli, spor kulüplerinin çalışmalarının 'Döviz kazandırıcı faaliyetler' kapsamında olduğu gerekçesiyle ilk kez kendilerinin 1,5 yıl önce başvuruda bulunduklarını söyledi. 
     Maliye Bakanlığı'nda toplantılar yaptıklarını anlatan Güreli, şöyle dedi 
     ''Tabii ki sevindirici bir adımdır. Ancak pek de büyütülmemesi gerekir. Bunun kulüplere faydası, dövize endeksli kredi yerine, döviz kredisi alınabilmesi olacaktır. Düşük faizli krediye de çevrilebilir. Biz bir hizmet ihracı yapmadığımız için ve futbolda KDV olmadığı için vergi iadesi gibi durum yok. Sadece daha ucuz kredi olarak bize dönüşü olacaktır ve kredi içindeki vergileri azaltacaktır. İleride olabilecek teşvik ve muafiyetlerden de faydalanabilmek hakkı kazandık.'' Güreli, kendileri için asıl önem taşıyan konunun futbolcu vergilerindeki indirim olduğuna dikkat çekerek, şöyle konuştu 
     ''Bülent Ecevit başbakanlığındaki hükümetin meclisi tatile sokmasından önceki son toplantıda futbolcu vergilerinin indirilmesi görüşüldü ve yüzde 15 olması konusunda anlaşıldı. Ancak karar yeter sayısı çıkmayınca meclis bu kararı kabul edemeden tatil oldu. Bizim için çok büyük kayıp. Şu an yüzde 40 olan vergilerin düşürülmesi için önümüzdeki günlerde yine görüşmelere başlayacağız. Başbakan Abdullah Gül, AK Parti Genel Başkanı Recep Tayyip Erdoğan ve Maliye Bakanı Kemal Unakıtan'la bir araya geleceğiz.'' 
     
     ÖZDEMİR ''DESTEKLİYORUZ AMA YETMEZ'' 
     Fenerbahçe Kulübü İkinci Başkanı Nihat Özdemir ise yeni düzenlemeyi desteklediklerini ama spor kulüplerine bunun yetmeyeceğini söyledi. 
     Özdemir, bu gelişmeyi olumlu bulduklarını ifade ederek, ''Spor kulüpleriyle ilgili vergi konusunda daha birçok kanun değişikliği yapılması lazım. Sporculara ödenen transfer ücretlerinin vergi yükü kulüplerin üzerinde. Bunun değiştirilmesi gerekir'' dedi. 
     





</TEXT>
</DOC>
