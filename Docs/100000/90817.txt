<DOC>
<DOCNO> 90817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur16.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş kremleri cilt kanserinden korumuyor... 
</HEADLINE>
<TEXT>

     Alman bilim adamları, güneş kremlerinin sadece güneş yanığından koruduğunu, cilt kanserine karşı koruyucu etkilerinin olmadığını açıkladı. 
     Alman Rheinische Post gazetesinde yayınlanan habere göre, dermatolog Eckhard Breitbart, morötesi ültraviyole ya da kısaca UV 
     ışınlarının özellikle çocuklar için zararlı olduğunu belirterek, yoğun olarak UV ışınlarına maruz kalan çocukların ileride cilt kanseri olma risklerinin daha yüksek olduğunu kaydetti. 
     Breitbart, bunun, çocukların cildinin yetişkinlere göre daha ince ve hassas olmasından kaynaklandığını söyledi. 
     Zararlı güneş ışınlarından korunmada en iyi yolun, gölgede kalmak ve uygun giysiler giymek olduğunu kaydeden Breitbart, çocukların 1 yaşına kadar güneşe çıkarılmaması gerektiğini belirtti. 
     Çocuklara şapka, tişört giydirilmesi ve güneş gözlüğü takılması gerektiğini ifade eden Breitbart, yoğun UV ışınlarına maruz kalan kişilerin cilt kanseri olmasının genelde uzun sürdüğünü hatırlattı. 
     





</TEXT>
</DOC>
