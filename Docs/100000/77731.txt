<DOC>
<DOCNO> 77731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yazar/kohen.html </URL>
<DATE> 2002/04/11/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sağduyu nerede 
</HEADLINE>
<TEXT>

     Ne BM'nin zorlayıcı kararları, ne AB'nin yaptırım uyarıları ve ne de ABD'nin yoğun baskıları... Hiç, ama hiçbir şey, Ariel Şaron'u inadından vazgeçiremiyor... 
     İsrail Başbakanı hala Filistin topraklarında saldırılarını sürdüren kuvvetlerini, esas hedefe ulaşılmadan geri çekmeyeceği mesajını tekrarlıyor. 
     Ve bütün bunlar, ABD Başkanı Bush'un Şaron'a "now" şimdi sözcüğünü vurgulayarak derhal tanklarını geri çekmesi çağrılarını tekrarladığı ve Dışişleri Bakanı Collin Powell'ın da bölgeyi ziyaret ettiği bir sırada oluyor... 
     Powell bugün İsrail'de olacak. Sanılmıştı ki, Bakan'ın Kudüs'ü ziyaretini kasten geciktirmesi, İsrail'e "operasyonu tamamlaması" için zaman kazandıracak ve böylece bu temaslarda artık ateşkesin ve yeni bir barış sürecinin koşulları tartışılacak. 
     Halbuki hiç öyle olmuyor. Şaron bildiğini okuyor ve hatta Bush'a ve tabii bütün dünyaya meydan okuyor... 
     
     ŞARON tüm dünyayı karşısına almak cesaretini nereden alıyor 
     Bunun bir nedenini şimdiki İsrail Başbakanı'nın kişiliğinde ve ideolojik saplantılarında aramak gerek. Şaron her zaman kuvvetin üstünlüğüne inanmıştır. Son olarak da İsrail halkını yıldıran "ikinci intifada"nın önünü kesmenin tek çaresinin tüm "terör odaklarını ve altyapısını ortadan kaldırılmak" olduğuna kanaat getirmiştir. Şaron İsrail'in böyle bir güce sahip olduğundan emindir. Halen ordunun başındakiler de ona bu güveni - ve cesareti - veriyor... 
     
     AYNI analizde ortaya çıkan ikinci önemli neden, ABD'nin - alenen ne derse desin - İsrail'i feda etmeyeceği inancıdır. ABD ile İsrail arasındaki geleneksel bağlar, gerçekten şimdiye kadar kriz dönemlerinde Washington'un İsrail'e hep arka çıkmasına yol açmıştır. 
     Bu durumda Şaron'un BM, AB vs. ne derse desin, sadece ABD'nin desteğine güvenerek bildiğini okumaya devam ettiği söylenebilir. 
     Washington'un - gene şimdiye kadar - böyle bir tavır almasında rol oynayan faktörleri şöyle özetleyebiliriz Birincisi, ABD Ortadoğu'daki stratejik çıkarları açısından İsrail'i hep bir numaralı ortağı saymıştır... İkincisi, ABD hele 11 Eylül'den sonra, İsrail'deki olaylara kendi terörizmle mücadele açısından bakmış... Üçüncüsü, ABD'deki İsrail lobisi yönetimin ve Kongre'nin kararları üzerinde belirleyici bir rol oynamıştır... 
     
     BUSH yönetiminin 13 gün önce İsrail'in işgal operasyonu başladığında bocalaması ve olanlara göz yumması, bu faktörlerin bir sonucu. Ancak Bush'un İsrail'e zaman kazandırma taktiğine ve "şimdi çekil" çağrılarına rağmen Şaron'un bildiğini okuması, artık Washington'u da bıktırmaya başlıyor. 
     Nitekim dünkü "New York Times", başyazısında Şaron'un davranışını "Bush'a ve ABD'ye karşı hakaret" sayıyor ve şöyle diyor "İsrail'in, en yakın dostu ABD'nin samimi ve acil çağrısına meydan okuması, onun lehinde olmayacaktır". 
     Washington'da analistler, ABD'nin anlayışının ve sabrının da bir sınırı olduğunu söylüyorlar ve "baba" Bush döneminde İsrail'e karşı bazı zecri önlemlerin alındığını hatırlatıyorlar. Diğer bir deyişle Şaron böyle devam ederse, ABD desteğini de kaybedebilir. İsrail'in liberal gazetesi 'Haaretz' bu olasılığı dikkate alan bir yazısında şöyle diyor "İsrail gücünü gösterdi, artık sağduyusunu göstermelidir". 
     
     







Milli Eğitim 


Mankenlik, türkücülük, futbolculuk, gecekonduculuk özlemleri... 


Havale haracı 


Türk - Yunan girişimi 


Yoksa Türkiye Orta Asya'yı boşladı mı 


Derviş'in kusuru 


Bayramı ıskalamak 


Hanedan demokrasisi 


Tahminlerin çoğu atmasyondur, foslar 


Sağduyu nerede 


Siyasette yeni yüz arayışı Mehmet Ali Bayar 


İsrail, savaş, demokrasi ve uygarlık 


Adaletin seyir defteri 


Turan Güneş'i anarken 


Halkbank'ı kim soydu 


BDDK halka bilgi vermeye mecbur 


</TEXT>
</DOC>
