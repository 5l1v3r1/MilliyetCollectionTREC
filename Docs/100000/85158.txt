<DOC>
<DOCNO> 85158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/guncel/gun08.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekiline lojman şart mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     DTP Genel Başkanı Mehmet Ali Bayar, iktidara geldiğinde demokrasinin zaferi olarak lojman işine son vereceğini açıkladı."Milletin seçilmiş temsilcisi milletinden duvarlarla ayrılmış, polisle korunan lojmanda yaşayamaz" diyen Bayar’ın bu sözleri "milletvekillerine polis korumasında lojman gerekir mi" sorusunu da gündeme getirdi 
     
     Ali Ilıksoy TBMM Divan Başkanvekili 
Ona göre maaş lazım      Bayar’ın bunu söylemesine gerek yok. Çünkü biz yıllardır milletvekiline lojman ofis, sekreter verilmesin ama bu giderlerini de karşılayacak bir maaş verilsin’ diyoruz. Ayrıca lojmanlar konusu Bayar’ın dediği gibi bir demokrasi meselesi değil, bir durum tespitidir. Biz neden yapamadık çünkü milletvekili lojmanların satılması için o konuda bir çoğunluk sağlamak gerekir. Meclis’in bu konuda bir düşünce birliğine varması gerekir. 
     
     Kemal Çelik DYP Milletvekili 
Koruma amaçlı değil      Bunlar bir liderin söyleceği sözler olmamalı. Ortaya bir program koymalı. Milletvekili lojmanları koruma amaçlı yapılmamıştır. Milletvekillerine konut sağlamak için yapılmıştır. Polis koruması ise toplu site korumasıdır. Bu konuya bile vakıf değil. Bu tür konularla uğraşanların Türkiye’yi yönetecek bir projeye sahip olmadığını gösterir. Yeni siyasetçiler Türkiye’nin geleceğine ilişkin projeler ortaya koyabilmeli. Bilgi toplumuna geçiş projeleri ortaya koyabilmeli. 
     
     Abdullah Veli Seyda AKP Milletvekili 
Evi olmayanlar için      550 milletvekili bilse ki ekonomi düzelecek, değil ki lojmanları kendi özelimizdeki mülkiyeti bile satarız. Zaten bu lojmanlar rahmetli Turgut Özal zamanında yapılmış. Lojman olsa da olmasa da biz halkla içiçeyiz. Bizi halktan ayırt etmek mümkün değil. Ben de şimdi lojmanda oturuyorum ama Ankara’da evim olmadığı için. 
     
     İsmet Sezgin DTP eski Genel Başkanı 
Lojmanda oturmadım      Bayar’la aynı kanıyı paylaşıyorum. Ben de milletvekilliği dönemimde bu lojmanlarda hiç oturmadım. Vekilin milletinden ayrı bir bölgede, vekillerinden uzak yaşamasını doğru bulmuyorum. Meclis başkanlığım devam etseydi bu lojmanları satmayı düşünüyordum. Çünkü vekil milletiyle iç içe omuz omuza olmalı. Aynı sokağı paylaşmalı, aynı mahalle de yürümeli, aynı apartmanda yaşamalı. Bayar’ın itirazı vekile polis koruması değil, halkan uzak, ayrı ve kopuk yaşamalarına. 
     
     Mümtaz Soysal Bağımsız Cumhuriyet Hareketi 
Halktan uzaklaştırır      Bence de vekillerin lojmanlarda yaşaması onları halktan uzaklaştırır. Kopukluk yaratır. Lojman sayısı fazla. Bu kadar çok sayıda olmasına gerek yok. Bana iki defa kurada çıktı ama ben başkasına devrettim. Zaruriyet halinde gerekebilir. Sınırlı sayıda olabilir. Milletvekili lojmanları kaldırılabilir veya söylediğim ölçüde sınırlama getirilebilir. Ya da Ankara’da evi olmayanlara belli bir tazminat verilir. 
     
     Prof. Dr Nilüfer Narlı Sosyolog 
Güvenlik için gerekli      Halkın vekillerinin halka yakın olması çok önemli. Yakınlık mekansal sosyal ve kültürel olarak önem taşır. Bu nedenle Bayar’ın açıklaması elbette son derece anlamlı. Ancak son 30 yılda Türkiye’de koşullar çok değişti. Özellikle güvenlik ve terör nedeniyle sadece milletvekilleri değil, birçok insan korunabilmek için sıkı güvenlik tedbirleri alıyor. 
     



 GÜNCEL 














</TEXT>
</DOC>
