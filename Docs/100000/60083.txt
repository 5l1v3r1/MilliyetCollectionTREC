<DOC>
<DOCNO> 60083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/ekonomi/eko07.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kipa ile İngiliz Tesco evleniyor 
</HEADLINE>
<TEXT>

Hipermarket zinciri Kipa’ya, İngiliz satış devi Tesco’nun yüzde 50’ye yakın bir oranda ortak olduğu belirtildi 
     SONGÜL HATISARU 

     İzmir’de üç hipermarket ile faaliyet gösteren Kipa’nın İngiliz perakende satış devi Tesco ile ortaklık görüşmelerini sonuçlandırdığı ve Tesco’nun şirketin yüzde 50’sine yakın bir oranda ortak olduğu kaydedildi. Kipa yönetimi daha önce yaptığı açıklamalarda firma ismi vermemiş ancak büyük bir yabancı grupla görüştükleri haberlerini doğrulamıştı. 
     Kriz döneminde yapılan ortaklığın Kipa için rekabet avantajı getireceği kaydediliyor. Şirkete yakın kaynaklar, görüşmelerin eylül ayında başladığı Tesco’nun Kipa’nın mağazalarını gezdiğini, resmi kayıtları incelediğini ve görüşmelerin olumlu sonuçlandığını vurguladı. 1924 yılında kurulan Tesco, 1956 yılında ABD’de süpermarket işletmeciliğine başladı. 
     Adını 1960’lı yıllarda duyuran firma 1967 yılında ilk superstore’unu açtı. 1990 yılından itibaren uluslararası bir firma haline gelen Tesco’nun, Doğu Avrupa’da Polonya, Macaristan, Slovakya ve Çek Cumhuriyeti’nde, Uzak Doğu’da da Tayvan, Tayland ve Güney Kore gibi ülkelerde yatırımları bulunuyor. Tesco 1995 yılında İngiltere’nin en büyük gıda dağıtıcısı firması haline geldi. İrlanda’da yatırımları bulunan şirketin, yıllık cirosu 40 milyar dolar civarında. 
     
     Krizde de büyüdü 
     Kipa, yılın ilk dokuz ayında k rını geçen yılın aynı dönemine göre dokuz kat artırarak, 4 trilyon 767 milyar liraya çıkardı. Borsada işlem gören Kipa’nın son kapanış fiyatı üzerinden piyasa değeri 100 trilyon lira civarında. 
     Krizde de yatırımlarını sürdüren Kipa’nın vizyonu yapacağı yatırımlarla bölgeselden ulusal ölçeğe geçmek. Şirketin iki yıl içinde İstanbul ya da Ankara’da bir mağaza açma hedefi bulunuyor. 
     



 EKONOMİ 





















</TEXT>
</DOC>
