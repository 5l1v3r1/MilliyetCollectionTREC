<DOC>
<DOCNO> 56343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur05.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, yağmur, fırtına...Kış Türkiye'yi teslim aldı 
</HEADLINE>
<TEXT>

     Kar, yağmur ve fırtına Türkiye'yi teslim aldı. İstanbul'da sabah saatlerinde başlayan kar tipisi sürüyor. Kar nedeniyle yurdun pekçok yerinde yerleşim birimleriyle bağlantı kesildi. Biga'da bir kişi soğuktan donarak öldü. Yağışlar da özellikle Çukurova ve İçel'de sel tehlikesi yaratıyor. 
     
     Trakya'da kar 

     Edirne, Kırklareli ve Tekirdağ'da dün yağan ve bugün tipi şeklinde devam eden kar yağışı ile yollarda meydana gelen buzlanma, yaşamı olumsuz yönde etkiliyor. 
     Edirne Köy Hizmetleri İl Müdürlüğü'nden alınan bilgiye göre, yer yer tipi şeklinde devam eden kar yağışı ve buzlanma nedeniyle, Uzunköprü-Meriç, Havsa-Edirne, Keşan-İpsala, Keşan-Enez, Lalapaşa-Süloğlu, Süloğlu-Edirne arasındaki karayolları ile Edirne bölgesinde 96 köy yolu ulaşıma kapandı. 
     Edirne Meteoroloji Müdürlüğü'nden alınan bilgiye göre, hava sıcaklığının gündüz eksi 1 ve gece eksi 6 derece olmasının bekleniyor. 
     Yetkililer, bugün kar yağışı ile birlikte şiddetli rüzgar beklendiğini de belirterek, kar kalınlığının şehiriçinde 4 santimetre ile 30 santimetre arasında olduğu kaydedildi. 
     
     Tunca nehri buz tuttu 

     Edirne'de hava sıcaklığının eksi 3 derecenin altına düşmesi ile Tunca Nehri buz tuttu. Edirne Belediyesi yetkilileri, şehir içindeki yollarda buzlanma nedeniyle tuzlama çalışmalarını sürdürürken, su sayaçlarının da muhafaza altına alınmasını istediler. 
     
     Kırklareli 

     Kırklareli'de, yollarda meydana gelen buzlanma nedeniyle, merkeze bağlı 7 köy, Kofçaz'da 10, Vize'de 10 ve Demirköy İlçesi'nde 6 köy yolu ulaşıma kapandı. 
     . 
     Aşırı rüzgar nedeniyle enerji nakil hatlarında meydana gelen tel kopmaları ve direklerin devrilmesi sonucu Kofçaz, Demirköy ilçeleri ile merkeze bağlı 7 köye 24 saatir elektrik enerjisi verilemiyor. 
     Kırklareli merkeze bağlı Dereköy'de kar kalınlığı 50 santimetre, Demirköy'de de kar kalınlığı 30 santimetreyi buldu. 
     Kırklareli Meteoroloji Müdürlüğü yetkilileri, hava sıcaklığının gündüz eksi 3, gece de eksi 6 derece olmasının beklendiğini bildirdi. 
     
     Tekirdağ 

     Tekirdağ merkezinde 35, Malkara'da 73, Hayrabolu İlçesi'nde 44 ve Şarköy İlçesi'nde de 15 köyün yolu, yollardaki buzlanma nedeniyle ulaşıma kapalı. 
     Şarköy'den, İstanbul, Edirne, Çanakkale, Keşan ve Malkara'ya otobüs seferleri, yollardaki aşırı buzlanma nedeniyle yapılamıyor. 
     Balıkçı tekneleride, rüzgar nedeniyle limana sığındılar. Kar karınlığı ilçe merkezinde 50 santimetreyi bulurken, saaatteki hızı 50 kilometreyi bulan fırtına nedeniyle, evlerin çatılarındaki televizyon antenleri uçtu. Enerji nakil hatlarındaki tellerde de kopmalar meydana geldi. 
     Hayrabolu İlçesi'nden İstanbul'a otobüs seferleri, yollarda tipi nedeniyle biriken kar ve buzlanma nedeniyle yapılamazken, Malkara ile Edirne'nin Uzunköprü İlçesi arasındaki karayoluda ulaşıma kapandı. 
     İstanbul'dan Yunanistan'a giden ve içinde 15 kişinin bulunduğu yolcu otobüsü, Malkara İlçesi'ne bağlı Çavuşköy yakınlarında mahsur kaldığı ve kurtarma çalışmasının sürdüğü bildirildi. 
     Çerkezköy İlçesi'nde, kar nedeniyle Kapaklı ve Yoncalı Beldeleri arasındaki yolun araç trafiğine kapalı olduğu ve çok sayıda işçinin, bu sabah işyerlerine gidemediği kaydedildi. Çerkezköy'de gece başlayan elektrik kesintisi nedeniyle, Belediye ilçede su sıkıntısı yaşanacağı konusunda vatandaşları uyarıyor. 
     Edirne, Kırklareli ve Tekirdağ'da bugün oynanması gereken amatör küme futbol maçlarıda, sahaların futbol oynamaya elverişli olmamasından dolayı, ertelendi. 
     
     Çanakkale'de bir kişi dondu 

     Çanakkale'de dün geceden bu yana devam eden kar yağışı nedeniyle kent merkezinde kar kalınlığı 15 santimetreye ulaşırken, Biga'da bir kişi donarak öldü. 
     Alınan bilgiye göre, tipi halindeki kar yağışı nedeniyle, deniz ve kara trafiği de olumsuz etkileniyor. Türkiye Denizcilik İşletmesi yetkilileri, Çanakkale Boğazı'nda görüş mesafesinin 50 metrenin altına düşmesi yüzünden, Gelibolu-Lapseki, Çanakkale- Gökçeada feribot seferlerinin iptal edildiğini, Çanakkale-Eceabat araba vapuru seferlerinin güçlükle yapılabildiğini bildirdiler. 
     Karayollarındaki buzlanma nedeniyle çok sayıda aracın kaydığı Çanakkale'de, Işıkeli Köyü'nden Biga İlçesi'ne yürüyerek gitmek isteyen Hamdi Kısa 60 , donarak öldü. 
     Çukurovada sel tehlikesi 
     İçel'in Tarsus İlçesi sınırlarındaki Berdan Barajı'nın kapakları, ''rahatlatma'' amacıyla kontrollü olarak açıldı. Erdemli İlçesi'nde selin getirdiği odunları toplamak isteyen 10 yaşındaki bir kız çocuğu, dengesini kaybederek Kargıcak Deresi'ne düşmesi sonucu hayatını kaybetti. Silifke'de çok sayıda ev sular altında kaldı, Çamlıyayla İlçesi'nde de heyelan yüzünden 4 ev boşaltıldı. Gece yarısı ''tehlike sınırı''na gelen Berdan Baraj Gölü'nde, su seviyesinin sabah saatlerinde düşmesiyle, ''rahatlatma'' amaçlı ve kontrollü olarak kapaklar açılarak, su bırakılmaya başlandı. Yetkililer, saat 01.00 sıralarında baraj gölüne gelen su miktarının saniyede 1000 metreküpe ulaştığına dikkati çekerek, bu miktarın sabah 260 metrekübe kadar düştüğünü söylediler. Kapakların kontrollü olarak ve ''rahatlatma'' amaçlı açıldığını, böylece gelen ve çıkan su miktarının dengelendiğini ifade eden yetkililer, bunun ''rutin'' bir çalışma olduğunu ve olumsuz bir durumun söz konusu olmadığını bildirdiler. Bu arada, İçel'in Erdemli İlçesi'ne bağlı Fatih Mahallesi'nde oturan Havva Okur 10 , selin getirdiği odunlardan toplamak isterken, dengesini kaybederek Kargıcak Deresi'ne düştü. Havva Okur'un cesedini, Kargıcak Deresi ile denizin buluştuğu Alata Bahçe Kültürleri Enstitüsü mevkiinde odun toplamaya çalışan vatandaşlar buldu. Silifke'de Göksu Irmağı çevresinde bulunan çok sayıda evi su bastı. Çamlıyayla İlçesi Egemenlik Mahallesi'nde, heyelan yüzünden 4 ev boşaltıldı. Öte yandan, Mersin-Adana D-400 karayolu trafiğe kapatılırken, ulaşım TEM otoyolundan veriliyor. 
     
     Bolu'da kar yaşamı etkiliyor 

     Bolu'da bu sabah başlayan kar yağışı yaşamı olumsuz etkiliyor. Kıbrıscık İlçesi'nde 3 köy yolu ulaşıma kapandı. 
     Karayolları 41. Şube yetkililerinden alınan bilgiye göre, kar yağışının Ankara-İstanbul karayolunun Bolu Dağı, Gerede ve Yeniçağa kesimlerinde ulaşımda aksamaya neden vermemesi için ekiplerin çalışmaları sürüyor. Ekipler, hassas bölgelere tuz dökerek, buzlanmayı önelemeye çalışıyor. 
     Bu arada, kar kalınlığı Kartalkaya'da 90, Abant'ta 50, Bolu Dağı'nda ve Taşlı Yayla mevkinde 15 santimetre olarak ölçüldü. 
     Köy Hizmetleri İl Müdürlüğü'nden alınan bilgiye göre, Bolu ile Kıbrıscık İlçesi arasında zincirsiz araçlara izin verilmiyor. İlçede 3 köy yolunun ulaşıma kapandığını bildiren yetkililer, yolların açılması için çalışmaların sürdüğünü kaydettiler. 
     
     İçel'de ölü sayısı 2 

     İçel'deki sağanak yağışlardan dolayı ölü sayısı ikiye yükseldi, bir çocuğun da kayıp olduğu bildirildi. 
     Alınan bilgiye göre, Çiftlik Mahallesi'nde, Mersin Üniversitesi Çiftlik Kampüsü yakınındaki limon bahçesi içinde, taşla ördüğü ve üzerini naylonla kapattığı yerde yaşayan Cemil Kaya 26 , aşırı yağış sonucu duvarın bir bölümünün yıkılması sonucu taşların altında kaldı. 
     Cemil Kaya'nın cesedi yakınları tarafından bulundu. 
     Kurtali Mahallesi'nde ise Yusuf Bayık İlköğretim Okulu yanındaki evlerinin önünde oynayan Berivan Şimşek'in 10 , drenaj kanalına düşerek kaybolduğu bildirildi. Baba Eşref Şimşek, kızının kanala düştüğünü arkadaşlarının gördüğünü ve tüm aramalarına rağmen bulamadıklarını belirterek, ''Dün karakola başvurduk. Tüm hastaneleri dolaştık. Hala herhangi bir haber alamadık. Güç durumdayız'' dedi. 
     Erdemli İlçesi'nde de, selin getirdiği odunları toplamak isterken dengesini kaybederek Kargıcak Deresi'ne düşen Havva Okur 10 , ölmüştü. 
     
     Kapalı yollar 

     Karayollarının bazı kesimleri, heyelan, kar ve tipi ile sel tahribatı nedeniyle ulaşıma kapalı bulunuyor. 
     Karayolları Genel Müdürlüğü'nden yapılan açıklamaya göre, Adana-Mersin Otoyolu heyelan, Çanakkale-Çan, Vize-Saray, Saray-Çerkezköy, Uzunköprü-Meriç karayolları kar ve tipi, Silifke-Mut, Silifke-Mersin, Silifke-Anamur karayolları sel tahribatı nedeniyle ulaşıma kapandı. 
     Kastamonu-Çankırı yolunun 32-45. kilometreleri arasındaki Ilgazdağı geçidi heyelanlar nedeniyle sürücülerin trafik işaret ve işaretçilerine dikkat etmeleri gerekiyor. 
     İstanbul-Adapazarı D-100 yolunun 125. kilometresindeki Güney Sakarya Köprüsü'nde sürdürülen yapım çalışmaları nedeniyle ulaşım, Kuzey Sakarya Köprüsü'nden sağlanıyor. 
     






</TEXT>
</DOC>
