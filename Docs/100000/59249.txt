<DOC>
<DOCNO> 59249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/yazar/dundar.html </URL>
<DATE> 2001/12/27/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Mutlu Noeller Türkiye .. 
</HEADLINE>
<TEXT>

     Cumhurbaşkanı Ahmet Necdet Sezer önceki gün bir mesajı yayımlayarak "Hıristiyan vatandaşların Noel bayramını kutladı". 
     Merak edip sordum 
     Köşk, Noel'i son 3 yıldır kutluyormuş. Yani bu "jest", Demirel döneminde başlamış, Sezer'le sürüyor. 
     Doğrusu sevindirici bir duyarlılık bu... 
     Türkiye, nihayet resmi düzeyde "Müslüman olmayan yurttaşları"nı fark ediyor ve onlarla "bayramlaşıyor". 
     Daha doğrusu, bir zenginliğinin farkına varıyor. 
     
     İsmail Arıkan, "Mahallemizdeki Ermeniler" kitabında İletişim, 2001 1920'lerin Darende'sindeki Müslümanlarla Ermenilerin gündelik hayatlarından ayrıntılar aktarır. 
     "Paskalya'da Ermeni çocuklar yumurta tokuştururlar, bu yumurtalara kaymaklı keteler, gevrek simitler eşlik ederdi. Ermeni evine yolu düşen Müslümanlara bu çöreklerden ikram edilirdi. Ramazan ve Kurban bayramlarında Ermeniler Müslüman evlerine tebrike giderdi". 
     Dikkatiniz çekerim Arıkan'ın hafızasını süsleyen bu bayramlaşma sahneleri 1920'lerde, yani "tehcirin travması"ndaki küçük bir Anadolu kasabasında yaşanıyor. 
     
     Ben de geçen yılki Paskalya'da Midyat'ta Mor Abraham Manastırı'nda çekim yaparken, okunan ilahilerdeki mesajın, vaazlardaki tonlamanın, zılgıtlardaki neşenin, yoğurt çorbasındaki lezzetin nasıl Müslümanlarınkine benzediğini görmüş, bu coşkuyla kırmızı yumurta tokuşturmuş, peynirli poğaça yemiştim. 
     Oralarda bayram denilince sadece "Şeker ve Kurban" anlaşılmıyordu. 
     Her sabah, cami minareleriyle, kilise haçlarının süslediği bir ufka uyanan Mardin, - bu zenginliğini hızla tüketiyor olsa da hala - "dört bayramlı bir şehir" keyfini sürüyordu. 
     
     Şimdi Mardin'in, sıradan bir ritüel olarak asırlardır bildiği, yaşadığı bu gerçeği, Türkiye ve dünya yeniden inşaya çalışıyor. 
     Ankara'da Çankaya Köşkü, Hıristiyan Türkiyelilerin Noel'ini kutlarken, Washington'da White House, Müslüman Amerikalıları, Ramazan Bayramı'nda Başkan'la buluşmaya davete diyor. 
     Ne yazık ki, din savaşlarına, oluk oluk kan akıttıktan sonra son verebilen Avrupa gibi, bizler de "öteki" ile kaynaşmanın önemini, ancak pahalı bedeller ödedikten sonra kavrayabiliyoruz. 
     Sahip olduğumuz bu çeşitliliğin, ne kadar önemli olduğunu yeniden keşfediyoruz. 
     
     Ya resmi düzeydeki bu duyarlılığa halkın tepkisi .. 
     Yine gündelik hayatın içinden küçük bir örnek buna dair ipucu veriyor 
     Televizyonda 100 gündür süren "Biri Bizi Gözetliyor" yarışmasını, istavroz çıkarmadan işe koyulmayan Hıristiyan kökenli bir Türkiye yurttaşı kazandı. 
     Hem de Anadolu jürisinin oylarıyla... 
     Toplumsal hafızanın derinliklerine işlemiş bu "bir arada yaşama kültürü"nü, övünç duyduğumuz bir ulusal haslet olarak yaşatabilirsek, Hıristiyan kiliselerinin mülk sahipliğine zorluk çıkarma gibi küçük ayak oyunlarına girişmezsek, 50 binden 3 bine inmiş Süryani kökenli yurttaşlarımızı anavatanlarına döndürebilirsek, o muhteşem mozayiğin tozunu alabiliriz. 
     Hem de hiçbir filmin zedeleyemeyeceği şekilde... 
     Mutlu Noeller Türkiye .. 
     
     







İnönü faktörü 


Bushizm.. 


Ecevit ve Org. Kıvrıkoğlu'nun sözleri 


Irak'la ilgili o kadar çok soru var ki 


Sevinecek şeyler de bol üzülecek şeyler de bol 


Kurmayca diplomasi 


Mutlu Noeller Türkiye .. 


İhracata maşallah 


Afgan deneyimi 


Yılbaşı fırsatıyla isyana tahrik 


Tarikat okulunda dehşet 


Alemdaroğlu'na angaje olanlar 


Solda Pişkinsüt partisi 


Batan 19 bankadan 11'inin murakabesi neden Deloitte'e 


Ay-Cell piyasa’da 


Deride iki Turgut olayı’... 


</TEXT>
</DOC>
