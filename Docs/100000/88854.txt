<DOC>
<DOCNO> 88854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/soneko06.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsdemir işçilerinden "işten çıkarma" mitingi... 
</HEADLINE>
<TEXT>

     Hatay'ın İskenderun İlçesi'nde kurulu bulunan İSDEMİR Fabrikaları'nda çalışırken, bir süre önce işten çıkartılan taşeron işçiler, Dörtyol İlçesi'nde protesto mitingi yaptılar. 
     Dörtyol Saat Meydanı'ndaki mitinge, işten atılan bir grup işçi aileleriyle birlikte katıldı. İşçiler adına konuşan Recep Şavk, çalışırken, geriye dönük haklarını almak için mahkemeye başvurdukları ve bundan vazgeçmedikleri için işlerinden olduklarını öne sürdü. 
     Özçelik-İş Sendikası'nın başlangıçta kendilerine öncülük ettiğini, ancak mahkemenin 821 işçinin lehine karar vermesinin ardından sırt çevirdiğini belirten Şavk, şöyle konuştu 
     ''Davaların kazanılmasıyla kadrolu işçi konumuna geçerek halen dava açmamış dört bini aşkın taşeron işçisinin önünün açılması ve aynı hakların onlar içinde geçerli olması, işverenin, beklentilerine darbe vurdu. Sendika ve işveren, bizleri elde ettiğimiz haklardan vazgeçirmek için her türlü çareye başvurmaktadır. İşçi arkadaşlarımıza ibraname imzalatılarak, davalarından vazgeçmeleri için baskı yapılıyor.'' Şavk, bu nedenle çıkartılan işçi sayısının 400'ü bulduğunu, 150 kişinin de baskı sonucu davadan vazgeçtiğini ifade ederek, ''Buna rağmen iki bin 500 arkadaşımız geriye dönük haklarını talep etmek için dava açmıştır. Hakkımızı sonuna kadar arayacağız'' dedi. 
     Yapılan konuşmanın ardından, işçiler dağıldı. 
     





</TEXT>
</DOC>
