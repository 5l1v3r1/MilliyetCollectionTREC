<DOC>
<DOCNO> 65473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/guncel/gun01.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciddi çizgisiyle bilinen The Economist dergisi Uzanlar’la dalga geçti 
</HEADLINE>
<TEXT>
Gates, Uzan’dan ucuz kurtuldu 
Telsim davasını "Bizans usulü borçlanma hik yesi" başlığıyla veren The Economist, "Gates, az kalsın Trump kulesi’nde Uzan’la komşu olacaktı" diyerek habere mizahi boyutlar da kattı 
     NEVSAL ELEVLİ Londra 

     Telefon devleri Motorola ile Nokia’nın Telsim’in sahibi Uzan ailesi aleyhine açtığı dolandırıcılık ve tehdit davası, dünyanın saygın ekonomi dergilerinden The Economist’e de konu oldu. Haberi "Telefonu olan Türklere dikkat... Bizans usulü bir borçlanma hikayesi" şeklinde esprili bir başlıkla veren The Economist, "Dünyanın en büyük iki telefon şirketi olan Motorola ile Nokia, Türkiye’de bir partner seçmeden önce çevreden iyi bir araştırma yapmadıklarına herhalde pişman olmuşlardır" diye yazdı. 
     
     Gates ucuz kurtuldu 
     The Economist, esprili bir dille, dünyanın en zengin adamı olan Bill Gates’in, Cem Uzan’a komşu olmaktan kurtulduğunu da belirtilerek, "Neyse ki, Cem Uzan, New York’taki Trump Kulesi’nde satın alacağı 38 milyon dolar değerindeki daireyi, Motorola’dan kaçırmak için, 10 milyon dolarlık depoziti yakmak pahasına almaktan vazgeçti de, burada daire sahibi olmayı planlayan Bill Gates ona komşu olmaktan sıyırdı" ifadesini kullandı. Dergi, Uzanlar’ın başının, "diğer mali hilelerden dolayı" Türkiye’de Sermaye Piyasası Kurulu ile dertte olduğunu belirttikten sonra, şu görüşlere yer verdi 
     
     Yardımsever aile 
     "Dava yüzünden bizzat Türkiye’nin kredibilitesinin sarsılacağı, yabancı yatırımcıların Türkiye’den uzak duracağı yolundaki uyarılar ve hatta bu uyarının Ocak ayındaki Bush - Ecevit görüşmesi sırasında ABD Başkanı tarafından da dile getirilmesi bile Uzanlar’ın kılını kıpırdatmadı." 
     Ailenin yurtdışında, yurtiçinde olduğundan daha yardımsever göründüğü şeklinde bir tespit de yapan yazıda, daha sonra, "Cem Uzan, geçen yaz Buckingham Sarayı’na müsrifane bir akşam yemeği yemek uğruna, veliaht prensin kurduğu Galler Prensi Vakfı’na cömertçe bağışta bulunmuştu" denildi. Yazıda daha sonra şu satırlara yer verildi 
     
     Deliller açıklanacak 
     "Kemal Uzan’la iki oğlu Cem ve Hakan, özellikle, Nokia ve Motorola’nın verdiği borçları kasıtlı hile ve sahtekarlık yoluyla’ ailenin sahip olduğu diğer şirketlere kaydırmakla suçlanıyor. Söz konusu para, baz istasyonlarının kurulmasını ve Telsim ağının geliştirilmesini finanse etmek üzere verilmişti. Ancak Uzanlar geçen Mayıs ayında, Türk Lirası’ndaki devalüasyonun yarattığı likidite sorunlarını bahane ederek Motorola’nın 728 milyon dolarını ödemedi. Telefon şirketleri, tv kanalları, gazeteleri, çimento fabrikaları ve bir futbol kulübüyle İtalya’daki Berlusconi imparatorluğuna benzeyen Uzanlar’ın bir dizi yolsuzluk’ yaptığına ilişkin delilleri yakında açıklayacaklarını belirttiler." 
     
Vural Konu şu anda hukuk aşamasındadır      ANKARA Milliyet 

     Ulaştırma Bakanı Oktay Vural, Telsim ile ilgili bakanlığında herhangi bir çalışma yapılıp yapılmadığı sorusu üzerine, "Konu hukuk aşamasındadır" diye konuştu. Motorola, Nokia ve Telsim arasındaki sorun, iki ay önce Amerikan - Türk İş Konseyi üyelerinin yaptıkları ziyarette de Vural’ın önüne gelmişti. Yapılan görüşmede heyet, sorununun çözülmesinin, ABD sermayesinin Türkiye’ye gelmesi için önem taşıdığını belirtmişti. 
     



 GÜNCEL 



















</TEXT>
</DOC>
