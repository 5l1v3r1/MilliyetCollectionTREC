<DOC>
<DOCNO> 62550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun09.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta yeni sürecin mihenk taşları 
</HEADLINE>
<TEXT>

     KKTC Cumhurbaşkanı Rauf Denktaş'ın ''Kıbrıs konusundaki gelişmeleri iyi görmüyorum. Bu nedenle Klerides ile yüz yüze görüşmek istiyorum'' diyerek yaptığı girişimler sonucu, Denktaş ve Rum Yönetimi Lideri Glafkos Klerides, Kıbrıs sorununa kalıcı bir çözüm bulunması amacıyla doğrudan görüşmelere başladı. 
     Kıbrıs'ta, Denktaş'ın Klerides'e geçen Kasım ayında gönderdiği mektuplarla başlayan yeni süreçte iki lider, 4 yıl aradan sonra 4 Aralık 2001'de Lefkoşa'da ara bölgede yüz yüze görüştü. 
     Görüşmeye, Klerides'in isteği üzerine, BM Genel Sekreteri'nin Kıbrıs Özel Temsilcisi Alvaro De Soto da not tutmak amacıyla katıldı. 
     5 Aralık'ta ise Klerides Denktaş'ın yemek davetini kabul ederek, 26 
     yıl aradan sonra ilk kez Kuzey Kıbrıs'a geçti. Klerides de Denktaş'ı yemeğe davet etti ve Denktaş da 27 yıl aradan sonra Güney Kıbrıs'a geçerek, Klerides'in evinde baş başa yemek yediler. İki lider, bir ay içinde üç kez biraraya geldi. Kıbrıs sorununda kalıcı bir çözüme ulaşılması ve sonuçlanana kadar devam etmesi hedeflenen yüz yüze görüşmeler, ara bölgede BM kontrolündeki Lefkoşa Uluslararası Havaalanı'nda, özellikle görüşmeler için restore edilen ve çevre düzenlemesi yapılan binada yapılıyor. 
     
     Heyetlerde kimler var 
     Görüşmeye, BM Genel Sekreteri Kofi Annan adına Kıbrıs Özel Temsilcisi Alvaro De Soto da gözlemci olarak katılıyor. Denktaş ve Klerides'e üçer kişilik ekibin eşlik edeceği açıklanmıştı, ancak Denktaş'a bugünkü görüşmede sadece Ergun Olgun eşlik ediyor. 
     BM Genel Sekreteri'nin Kıbrıs Özel Temsilcisi De Soto'nun ekibinde ise yardımcısı Robert Dann, İsviçreli anayasa uzmanı Didier Psirter ve Bosna'daki mal mülk konularıyla da ilgilenen ve şu anda adada görevli bulunan Madeline Garlick bulunuyor. 
     Rum Yönetimi lideri Glafkos Klerides'e de Rum Yönetimi Sözcüsü Mihalis Papapetru, Klerides'in Müsteşarı Pandelis Kuros ve Başsavcı Alekos Markides eşlik ediyor. 
     
     4 Aralık kararları 
     Denktaş ve Klerides, 4 yıl aradan sonra 4 Aralık 2001 tarihinde yaptıkları görüşmede, doğrudan görüşmelere başlama kararı almışlardı. 
     Görüşmelerin önşartsız yapılması ve bütün konuların müzakere masasında olması hususlarında görüş birliğine varan iki lider, bütün konularda görüş birliğine varılana kadar hiçbir konuda anlaşmaya varılmış olmayacağında da mutabık kalmışlardı. 
     Denktaş ve Klerides, Kıbrıs konusunda bütünsel bir anlaşma sağlanana kadar iyiniyet içerisinde müzakerelere devam etmeyi de kabul etmişlerdi. 
     
     Kayıplar konusu 
     Klerides'in evinde 29 Aralık 2001 akşamı yenen yemekte, kayıplar konusu ele alındı ve iki lider, kayıplar konusuyla ilgilenme yönünde anlaştı. Denktaş ve Klerides, 11 Ocak'ta, kayıplar konusu gündemiyle, biri öğleden önce, biri de öğleden sonra olmak üzere iki kez görüştü. 
     İkinci görüşmeye, iki tarafın BM Kayıplar Komitesi'ndeki temsilcileri de katıldı. 
     Görüşmede, KKTC ile Rum Yönetimi'nin, kayıplar konusunde belge teatisi yapmasına karar verildi. 14 Ocak'ta yapılacağı duyurulan belge teatisi, Rum tarafının hazırlıklarını tamamlayamaması nedeniyle yapılamadı. KKTC makamları, kayıplar konusunda hazırlıklarını tamamladıkları, belgenin hazır olduğunu ve Rum tarafından belgenin beklendiğini açıkladı. 
     Kayıplar konusundaki belge teatisinin, Rum tarafının belge getirmesi halinde bugünkü görüşmede yapılması bekleniyor. 
     Cumhurbaşkanı Denktaş, kayıplar konusundaki görüşmenin, De Soto'nun gözlemci olarak katıldığı doğrudan görüşmelerden ayrı tutulduğunu, konuya insancıl açıdan yaklaştıklarını ve kayıplar konusunu samimiyetle halletmeye çalıştıklarını açıkladı. 
     Kayıplar konusundaki görüşme, yüz yüze görüşmeler sürecinden ayrı tutuluyor. 
     






</TEXT>
</DOC>
