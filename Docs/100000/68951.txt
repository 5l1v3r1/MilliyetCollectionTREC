<DOC>
<DOCNO> 68951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/spo01.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da geçici barış 
</HEADLINE>
<TEXT>

Beşiktaş’ta, Christoph Daum ile kavga ettikten sonra görevi bırakma kararı alan, ancak güçlükle ikna edilen Roland Koch’un zoraki barış imzaladığı bildirildi 
     BİLAL MEŞE 

     Saat yüzünden 
     SİYAH - Beyazlı ekipte öncek gün patlak veren Daum - Koch krizinin, geçici barışla son bulduğu ileri sürüldü. Ankaragücü maçında, Asper’in kalede oynaması gerektiğini savunan, ancak Daum’un kendisini dinlememesiyle sinirlenen Alman hocanın, sabah idman saatinin değiştirilmesiyle, patladığı bildirildi. Fulya’daki tartışmada Koch’un, Daum’a, "Benim haberim olmadan nasıl antrenman saatini değiştirirsin " diye bağırdığı öğrenildi. 
     
     Daum kovdu mu 
     KOCH’UN, sözlerinin devamında "Bütün plan ve programı saat 10.00’a göre ayarladım. Sen kalkıp, habersiz bir şekilde saati değiştiriyorsun" ifadelerini kullanması üzerine kavganın uzadığı ifade edildi. Daum’un, bu tartışma sonunda Koch’u odasından kovduğu, Alman hocanın böylece görevi bırakma kararı aldığı ileri sürüldü. Asbaşkan Yıldırım Demirören’in, bunun üzerine apar - topar Fulya’ya gelerek, Roland Koch ile görüştüğü belirtildi. 
     
     "Bırakırsan dağılırız" 
     DEMİRÖREN’İN, Koch ile yaptığı baş başa görüşmede, "Bu durumda bizi bırakamazsın. Eğer bırakırsan dağılırız" diye ikna ettiği öğrenildi. Koch’un, kararından vazgeçmesine rağmen, geçici bir barış imzaladığı, 20 yıllık arkadaş olan bu ikilinin gerginliği bitirmeyeceği iddia edildi. Ancak Daum’un, Koch’tan vazgeçmeyi düşünmediği, bu nedenle yardımcısıyla bir toplantı yapacağı da bildirildi. 
     
Daum'un Myhre inadı      TEKNİK Direktör Christoph Daum, Kocaelispor maçında kalede Asper’e formayı verdiği öğrenildi. Hatalı goller yemesine rağmen Myhre’de ısrar eden Alman hoca, bu konuda yardımcısı Koch ile dahi tartışmayı göze almıştı. Tepkiler üzerine inadından vazgeçen Daum’un, bugünkü Kocaelispor maçında büyük bir sürpriz olmazsa kaleyi Asper’e emanet edeceği bildirildi. 
     
" Beni anladılar’"Beşiktaşlı Baya, taraftarların artık kendisinin nasıl bir futbolcu olduğunu gördüklerini söyledi 
     ORHAN YILDIRIM 

     SİYAH - Beyazlı takımda, sezon başında eleştiri alan, ancak giderek kendisini kanıtlayan Baya, "Muhteşem bir takımda oynadığım için gururluyum" dedi. Tunuslu futbolcu, yedi ay önce Türkiye’ye geldiğinde bocaladığını itiraf etti ve "Allah’a şükür, şu an her şey yolunda" ifadesini kullandı. Baya, sezonu çifte kupayla kapamak istediklerini, rüyalarını da Şampiyonlar Ligi’nin süslediğini belirtti 
     BAYA, Beşiktaş seyircisine de mesajalar yolladı ve "Takım iyi oynadığı zaman ben de iyiyim, kötüyse de ben hiçbir şey değilim" diye konuştu. Yıldız oyuncu şöyle devam etti "Enerjimizi yüzde yüz kullanırsak, bu takımı kimse yenemez. Gaziantepli Fatih ve Galatasaraylı Sergen ile bir arada oynamak isterdim. İkisi de ayaklarına top gelince, futbolu sevdiriyorlar. Futbolu burada bırakacağım." 
     
Arat’a yeni site      BEŞİKTAŞ başkan adayı Hasan Arat, daha önce çökertilen internet sitelerini değiştirdiğini açıkladı. Arat, kampanya çalışmalarını "www.hasanarat.net" adresinden sürdüreceğini bildirdi. Başkan adayı, demokratik hakkını kullanarak, bütün seçim çalışmalarını bu adreste Beşiktaşlılara duyuracağını da ifade etti. 
     
Kocaelispor’a bayram harçlığı      BEŞİKTAŞ maçına kilitlenen Kocaelispor’da Başkan Sefa Sirmen’in futbolcularla görüşüp, 150 bin dolar bayram harçlığı dağıtması moralleri artırdı. Galibiyet hasretine son vereceklerini ileri süren Sirmen, "Çifte bayram yapmak istiyoruz" dedi. Dünkü idmanda Kaan Dobra’nın sakatlanması herkesi korkuttu. Bu oyuncunun önemli bir sorununun olmadığının anlaşılması teknik heyeti rahatlattı. 
     

</TEXT>
</DOC>
