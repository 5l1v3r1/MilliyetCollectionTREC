<DOC>
<DOCNO> 66216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko14.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Global'in aracı kurum operasyonu sürüyor... 
</HEADLINE>
<TEXT>

     Templeton ile ortaklığa giden Global Menkul Değerler A.Ş., Ege Yatırım Menkul Değerler'in ardından İktisat Yatırım Menkul Değerler'i de satın aldı. 
     Global Menkul Değerler'den İMKB'ye gönderilen açıklamaya göre, Tasarruf Mevduatı Sigorta Fonu'nun sahibi olduğu İktisat Yatırım Menkul Değerler A.Ş'nin hisselerinin 5 milyon 170 bin dolara satın alınmasına ilişkin hisse devir sözleşmesi dün imzalandı. 
     Sözleşmeyle 5 milyon 170 bin dolarlık bedelin 900 bin doları devir tarihinde, 2 milyon 905 bin doları devir tarihinden 9 ay sonra, 1 milyon 365 bin doları da devir tarihinden 15 ay sonra ödenecek. 
     Açıklamada, Tasarruf Mevduatı Sigorta Fonu'nun Eti Menkul Kıymetler A.Ş'de sahip olduğu hisse senetleri ile ilgili görüşmelerin halen devam ettiği kaydedildi. 
     Global Menkul Değerler, yine TMSF'nin sahip olduğu Ege Yatırım Menkul Değerler A.Ş. hisse senetlerinin tamamının 11 trilyon 550 milyar liraya alınması yönündeki Hisse Devir Sözleşmesi'ni 21 Aralık 2001'de imzalamıştı. 
     Avrasya Yatırım Holding A.Ş. ile Global Menkul Değerler A.Ş'nin oluşturduğu konsorsiyum, Bayındırbank'ın sahibi olduğu Bayındır Menkul Değerler A.Ş'nin sermayesinin yüzde 89.36'sını temsil eden hisselerini, 1.7 milyon dolar bedelle satın almıştı. 
     Global Menkul Değerler ayrıca ortaklığa gittiği uluslararası yatırım fonlarından Templeton Strategic Emerging Markets Fund LDC ile birlikte Toprakbank'a talip olmuştu. 
     






</TEXT>
</DOC>
