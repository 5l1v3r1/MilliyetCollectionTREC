<DOC>
<DOCNO> 98400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur27.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel "Ecevit işinin başında, haleflik sözkonusu değil" 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, DSP'de halefliğin konusu olmadığını, herkesin görev bilinciyle çalıştığını söyledi. 
     Dışişleri Bakanı ve Başbakan Yardımcısı Gürel, yarın Belediye Meclis üyeliği seçimlerinin yapılacağı Karamürsel İlçesi'nin Ereğli Beldesi'ne gitmek üzere geldiği Kocaeli'nde, Valiliği ziyaret ederek, Vali Yardımcısı Ümmet Kandoğan'dan ilin sorunları hakkında bilgi aldı. 
     Vali Yardımcısı Kandoğan'ın, devletten alınan yardımlar, prefabrik konutlar ve geçici işçilerin durumu ile Gölcük-İzmit yolunun ödeneği taleplerini dinleyen Bakan Gürel, ''Kocaeli, depremden önemli oranda etkilenen bir il olmasına rağmen, yaraları büyük ölçüde sarılmıştır. Eksiklikler vardır, ama bunları gidermeye çalışıyoruz'' dedi. 
     Bakan Gürel, burada bir gazetecinin, ''Başbakan Ecevit'in halefi olduğunuz söyleniyor, siz ne düşünüyorsunuz '' sorusu yöneltmesi üzerine, ''Bu konu burada değerlendirilecek bir konu değil. DSP Genel Başkanı işinin başındadır, haleflik söz konusu değildir. DSP'de, herkes görev bilinciyle sorunları çözmeye çalışmaktadır'' yanıtını verdi. 
     Yeni Türkiye adıyla kurulan partideki dağılmalar hakkındaki düşüncesi de sorulan Gürel, ''Onların ne yapmak için gittiklerini bilmiyorum. Değerlendirmeyi halkımız yapacaktır. İlkesiz başlayan iş, yine ilkesiz devam eder'' diye konuştu. 
     DSP Kocaeli İl Örgütü'nü de ziyaret eden Bakan Gürel, partililere hitap ederken, DSP'nin hiçbir şekilde sarsılmadığını, kadrolarının ise partiye ve ülkeye sahip çıktığını söyledi. 
     Şükrü Sina Gürel, İzmit Ticaret Odası'nı ziyaretinin ardından, Ereğli Beldesi'ne gitti. 
     





</TEXT>
</DOC>
