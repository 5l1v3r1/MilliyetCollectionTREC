<DOC>
<DOCNO> 57158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yazar/zbirand.html </URL>
<DATE> 2001/12/14/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Irak, Usame’den sonra vurulacak... 
</HEADLINE>
<TEXT>

     Afganistan’daki gelişmelerin böylesine hızlı ilerlemesi bütün hesapları alt üst etti. 
     Taliban’ın bu kadar çürük çıkması beklenmiyordu. Hatta, bombardımanlardan sonuç alınamadığı ve kara kuvvetlerinin devreye sokulması tartışılıyordu. Washington ve Londra’da karamsar yorumlar yapılıyordu. 
     Her şey birden bire gelişti. 
     Taliban çözüldü. 
     Kuzey İttifakı’nın önü açılınca, fazla bir mücadeleye gerek kalmadan, Afganistan’ın büyük bölümü ellerine düştü. 
     Aslına bakılacak olursa, işin zor tarafı şimdi başlıyor. 
     Açlık sınırının altında 5 milyon insan doyurulacak, Afganistan’da işleyen bir yönetim kurulacak ve daha da zoru, her biri silahlı haydut olan Kuzey İttifakı komutanları kontrol altında tutulacak. 
     ABD, savaşın ilk aşamasında hem şanslı, hem de başarılıydı. Bundan sonrası, çok iyi bir örgütlenme ve büyük bir sabır gerektiriyor. 
     Zira unutmamak gerekir ki ABD bugün şeytan ile işbirliği yapmak zorunda kalmıştır. 
     1990’da, Sovyetler Afganistan’dan ayrıldıktan sonra, daha büyük bir parsel ve güç elde edebilmek için bu ülkeyi paramparça eden, yaklaşık 20 bin kişinin ölümüne neden olanlar, bugün Taliban’a karşı savaşan Kuzey İttifakı komutanlarından başkaları değildir. 
     Amerika ve müttefiklerinin Türkiye dahil , savaştan para kazanan ve herbiri kendi başına terörist sayılan Kuzey İttifakı komutanlarına söz geçirip geçiremeyecekleri henüz belli değil... 
     İşte Afganistan’daki durum böyle iken, Washington’da hafif kıpırdanmalar başladı bile... 
     Başkan Bush’u iktidara getiren muhafazakar çevreler, yavaş yavaş seslerini yükseltmeye ve "Saddam ile hesaplaşmanın zamanı geldi" demeye başladılar. Yayınlanan makaleler, verilen demeçler, çarkların tekrar döndürülme sürecini işaret ediyor. Daha doğrusu, bu yayınlarla deneme balonları atılıyor. Türkiye’nin tepkileri ölçülüyor. 
     Washington, Irak için henüz karar vermedi. Afganistan’daki durumun yatışması ve belirli bir sürece girilmesi gerekiyor. Afgan savaşı rayına oturduğu anda, çarklar hızlanacak ve gözler Irak’a dönecektir. Bush yönetimi direnebilir mi, ne oranda baskıdan kurtulur bilinemez. 
     Bu gelişmelerin, Türkiye açısından son derece dikkatle izlenmesi gerekiyor. 
     
ABD ilişkileri test edilecek      Amerika’nın Irak’ı vurması için, özellikle dört ülkeye büyük ihtiyacı var. 
     İngiltere, Rusya, Suudi Arabistan ve Türkiye. 
     Bu dört ülke arasında en kolay İngiltere’dir. 
     Rusya’nın da ikna edilebileceğine inanılıyor. 
     Suudiler, bir Arap ülkesinin aradan 10 yıl geçtikten sonra, çok inandırıcı gerekçeler olmadan vurulmasını istemiyor. Hem kendi içinde doğacak çalkantılar, hem de Arap dünyasının tepkileri korkutuyor. 
     Türkiye’nin durumu farklı. 
     Irak’ın vurulması, ülkenin bölünmesine yol açabilir. 
     Böyle bir olasılıkta İran, Kuzey Irak’taki Şiiler’i korumak için müdahale etmek zorunda kalırsa, Türkiye de askerini sokmak zorunda kalacaktır. 
     İşte Ankara’yı en çok kaygılandıran senaryo da bu... 
     Türkiye, hem Saddam’ın gitmesini istiyor, hem de Irak’ın bölünmesinden korkuyor. 
     İki cami arasında kalmış durumdayız. 
     Bu senaryo gerçekleştiği taktirde, Türk-ABD ilişkileri son yılların en önemli testinden geçecektir. 
     Ankara’nın elleri bağlı. 
     Washington’u reddetmesi zor. 
     Kabul etmesi ise, kendini riske atmak anlamına gelecek. 
     Hepimizi zor günler bekliyor. 
     ABD’nin Afganistan’daki işi ne kadar uzun sürerse, hepimiz için o kadar çok zaman kazanma olanağı doğacak. 
     Kara bulutların ucu gözüküyor... 
     
     







Cumhurbaşkanı, partiler vs. 


İşte adalet... 


Eşit işe eşit ücret 


Türk insanının Avrupa hülyası... 


Sezer faktörü 


Türban, YÖK ve zencilerin pipisi 


Olumlu gelişmenin altında kamu bankaları da var 


Laeken zirvesinden beklenen... 


Vur, kır, parçala bu maçı kazan 


Cumhurbaşkanım susma, sustukça sıra sana gelecek 


Bush değil, Fisk tuzağa düştü 


Derviş Baykal görüşmesi 


Bankada pişer, süpermarkete de 
düşer 


L L eşkıyalarım... 


Mersin’de sel ürünü de seracıları da sildi süpürdü 


</TEXT>
</DOC>
