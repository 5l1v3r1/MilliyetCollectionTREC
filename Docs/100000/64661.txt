<DOC>
<DOCNO> 64661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/dunya/dun01.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den Kıbrıs Türkü’ne çözüm primi 
</HEADLINE>
<TEXT>

     GÜVEN ÖZALP Brüksel 

     Genişleme sürecini Euro’dan sonra en önemli proje, Kıbrıs’ı da bu projenin en önemli sorunu olarak gören Avrupa Birliği AB , sonunda adanın kuzeyini de hatırladı. AB Komisyonu’nun genişlemenin mali boyutuna ilişkin olarak yaptığı bir çalışmada yer alan verilere göre, adanın kuzeyine önemli miktarda mali kaynak sağlanacak. AB’nin kesenin ağzını açmak için şartı ise adadaki soruna barışçıl bir çözüm bulunması. 
     AB, 2004 - 2006 yıllarını kapsayan dönem için 10 potansiyel üyeye bölgesel yardım fonlarından 25 milyar Euro’luk bir mali katkı sağlamayı düşünüyor. Bu paradan yararlanacaklar arasında Kıbrıs da var. Barışçıl bir çözüme varılması ve 2004’te adanın birleşmiş bir şekilde Birliğe üye olması halinde Kıbrıs’ın payına düşen miktarın büyük bölümünün Kıbrıs’ın kuzeyine aktarılması gündeme gelecek. Birliğin daha önce Kuzey İrlanda’ya uyguladığı bu yöntemle adanın kuzeyindeki "geri kalmışlık" giderilerek, yaşam standardı Birlik standartlarına uygun hale getirilecek. Bu arada Brüksel’de dün bir araya gelen AB dışişleri bakanları, Kuzey’e uygulanan ambargonun tamamen olmasa bile kısmen kaldırılması ya da ambargoyu delmeyen bir ticaret mekanizmasının oluşturulması fikrini gündeme getirdiler. AB Komisyonu da, üyelik öncesinde Kuzey’in kalkınması için 3 yıllık bir süreyi kapsayacak bir pakette 157 milyon Euro aktarılmasını planlıyor. 
     



 DÜNYA 












</TEXT>
</DOC>
