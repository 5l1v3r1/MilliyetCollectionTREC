<DOC>
<DOCNO> 61975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/ekonomi/eko05.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron ABD Kongresi'ni sallıyor 
</HEADLINE>
<TEXT>

Bush yönetiminden en az 15 üst düzey yetkilinin iflas eden Enron'da hisse sahibi olduğu 250 kongre üyesi siyasetçinin de seçim döneminde şirketten yardım aldığı ortaya çıktı 
     EKONOMİ SERVİSİ 

     ABD tarihinin en büyük iflasını yaşayan Enron'da Bush yönetiminden en az 15 üst düzey yetkilinin, geçen yıl itibariyle hisse sahibi olduğu, ABD Kongresi'nde 250'yi aşkın parlamenterin de şirketten siyaset için yardım aldığı saptandı. 
     Kamu Bütünlüğü Merkezi kayıtlarına göre, Savunma Bakanı Rumsfeld, Başkan Danışmanı Karl Rove, EPA İdaresi Başkan Yardımcısı Linda Fisher, Hazine Müsteşarı Peter Fisher ve Ticaret Temsilcisi Zoellick ve diğer bazı yetkililer Enron hisselerine sahip. Ordu Sekreteri Thomas White, Pentagon'daki görevinden önce Enron’da başkan yardımcısıydı ve 50 - 100 milyon dolarlık hisseye sahipti. Beyaz Saray Ekonomi Danışmanı Lawrence Lindsey de, Enron’da danışmanlık yapmıştı. Ancak Başkan Danışmanı Rove ile Thomas White'in, iflastan önce, 'federal etik kurallar gereği' hisse senetlerini sattıkları açıkladı. 
     
     'Açıklama komik' 
     Bu arada ABD'deki bazı yayın organları, Bush'un önceki gün 'telefon aramalarından bugün haberim oldu' şeklindeki açıklamasını 'çok komik' olarak nitelediler. Soruşturma ve inceleme derinleştikçe, ABD kamuoyunu yakında ilgilendiren isimlerin de işin içine karıştığı ortaya çıktı. Bush yönetimi de Enron yetkililerinin Hazine Bakanı Paul O'Neill'i arama nedeninin 'destek talep etmek' olduğunu kabul etti. 
     Hazine Bakanlığı Sözcüsü Davis'in açıklamasına göre, Enron Başkanı Lawrence Greg Whalley, Hazine Bakanlığı iç finanstan sorumlu Bakan Yardımcısı Peter Fisher'i, Ekim - Kasım 2001’de altı ila sekiz kez arayıp, iflasın önlenmesi için bankalara müdahale istedi. 
     Bu arada Enron’dan 2000 yılı seçim kampanyası için parasal katkı almış olan ABD Adalet Bakanı John Ashcroft soruşturmadan çekildi. 
     
     Citigroup devreye girdi 
     Enron'a 800 milyon dolar kredi açmış olan Citigroup'un CEO'su ve Hazine eski Sekreteri Rubin'in de kredi derecelendirme kuruluşlarının şirketin mali durumunu açıklamaya hazırlandıkları 8 Kasım'da Hazine Müsteşarı Fisher'e telefon ettiği anlaşıldı. 
     
Cenaze kaldırıcılar iş başında      ABD tarihinin en büyük iflası olan ve Başkan Bush'un koltuğunu sallayan Enron'da paraların nerelere gittiği yapılan incelemelerde bir bir ortaya çıkıyor. Businessweek dergisinde yer alan haberde şirketin, yatırım bankaları ve kredi kuruluşu avukatlarının, Enron'dan yüklü miktarlarda ücret aldığı açıklandı. Bu kişilerin aldığı paranın toplam 300 milyon doları bulduğu belirtiliyor. Businessweek, konu ile ilgili haberinde "Cenaze kaldırıcılar iş başında" başlığını kullandı. Şirketin hesabına avukatlık yapanların çalıştıkları saat başına 700 dolar ücret aldıkları ve avukatlara toplam 30 milyon dolara yakın ödeme yapıldığı anlaşıldı. Aynı şekilde Milbank, Tweed, Hadley McLoy gibi kredi kuruluşlarının avukatlarının, Enron davasından kazanmaları beklenen paranın 15 - 30 milyon dolar arasında olduğu belirtildi. Haberde verilen bilgilere göre, Blackstone Group, şirketten aylık 350 bin dolar alıyordu. Ayrıca kurdukları bağlantı ve organize ettikleri iş doğrultusunda da 35 milyon dolar ikramiye aldı. Bir diğer önemli yatırım bankası Batchelder Partners ise 375 bin dolar aylık ücretin yanı sıra iş başına 15 milyon dolar aldı. 
     
Arthur Andersen'e güven sarsıldı      Dünyanın önde gelen denetçi şirketlerinden Arthur Andersen, denetim yaptığı Enron'da hesaplarla ilgili birçok önemli belge ve dosyanın ortadan yok olması ile ilgili olarak zan altında kaldı. Gözlemciler, geçtiğimiz perşembe günü şirkette inceleme yapan yetkililerin, şirkette birçok önemli belgenin ortadan yok olduğunu açıklaması üzerine güven kaybına uğrayan Arthur Andersen'in, itibarını tekrar kazanmasının 'çok zor gözüktüğünü' belirtiyor. 
     
Enron’un ticaret bölümü satıldı      Batmış durumdaki Enron'u kurtarma çalışmaları da devam ediyor. Şirketin çoğunluk hissesi İsviçre sermayeli UBS Warburg yatırım bankasına satılarak, faaliyetlerini yeniden sürdürmesinin sağlanacağı açıklandı. Satış sözleşmesinin ayrıntıları açıklanmadı. UBS Warburg'a devir sözleşmesiyle, Enron şirketinin 2000 yılındaki 100 milyar dolarlık gelirlerinin yüzde 90'ını karşılayan ticaret bölümü gelirinin çok az kısmı Enron'a kalacak. Enron İcra Kurulu Başkanı Kenneth L. Lay, konkordato ardından yeniden yapılanmaya çalışılırken, bu sözleşmenin bir dönüm noktası olduğunu söyledi. UBS Warburg Yönetim Kurulu Başkanı John P. Costas da Enron'un geçmişteki, şimdiki ve gelecekteki yükümlülüklerinin hiçbirini üstlenmeyeceklerini bildirdi. Sözleşmeye, Enron'un 6 - 7 milyar dolar civarındaki enerji temini sözleşmeleri dahil bulunmuyor, UBS Warburg'un devraldığı ticaret bölümü büyük ölçüde fikri, sınai mülkiyet haklarına dair. 
     



 EKONOMİ 















</TEXT>
</DOC>
