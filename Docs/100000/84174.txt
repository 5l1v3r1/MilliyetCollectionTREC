<DOC>
<DOCNO> 84174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo08.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer, Hami ve Osman'ı istemeyen Aybaba'ya arka çıktı 
</HEADLINE>
<TEXT>

     Trabzonspor'da teknik direktörlük görevine getirilen Samet Aybaba'nın bordo-mavili takımda Hami ve Osman'ı yeni sezon için düşünmediği yönündeki açıklamalarının ardından kulüp başkanı Özkan Sümer, ''Teknik direktör kanaatlerini bir kenara itecek halimiz yok'' dedi. 
     Mehmet Ali Yılmaz Tesisleri'nde gazetecilerin sorularını yanıtlayan Sümer, teknik direktör Aybaba'nın Hami ve Osman konusunda yaptığı açıklamalara karşılık, bu futbolcuların verdiği beyanatları hoş karşılamadığını belirtti. Aybaba, ''Bu futbolcular, suskunluklarını korumuş olsalardı, en saygın biçimde ne yapabilirdik, bunu düşünürdük. Ama bu ciddi bir rahatsızlığa dönüşürse, sorunun çözümüde güçleşir'' diye konuştu. 
     Sümer, insanların bulundukları yerde, doğal olarak görevlerini yaptıklarını da ifade ederek, şöyle konuştu 
     ''Bu görevlerin karşılığı bedeller vardır. Bu bedeller ödenmiştir, alınmıştır. İnsanlar bu görevlerde çok yüksek değerler verebilirler. Ancak, bu onların ayrıcalıkları, hak sahibi olacakları bir sonucu doğurmaz. Böyle düşünüldüğü zaman profesyonellik bir kenara itilmiş olur. Değerleri inkar edecek değiliz. Şu ana kadar da yönetim kurulu olarak tavrımızı, anlayışımızı sergilemedik. Ancak, hoca kanaatlerini de bir kenara itecek halimiz yok. Takımı çalıştıracak, takımla ilgili tasarrufların ait olacağı kişi elbetteki teknik heyettir. Kişinin kendisini koruması doğrultusunda, kulubün zarar görmesi, teknik adamın tasarrufu dışarıda tutulamaz.'' Hami'nin futbol yaşantısına kendisi ile başladığını da kaydeden Sümer, ''Gerçekten üzülüyorum. Onu futbola katan ilk benim. Uzun beraberliğimiz oldu. Elbette camia olarak övündüğümüz bir oyuncu. Ulusal takımda görev yapmış bir insan, ancak hiçbir görevin yaşam boyu devam etmesi mümkün değil. Kimine göre bu olay doğru, kimine göre yanlış, ama kişi kendini hoş olmayan bir biçimde savunmaya kalkarsa, ürettiği değerlere zarar verir'' diye konuştu. 
     
     TRASFER ÇALIŞMALARI 
     Başkan Sümer, yabancı oyuncu konusunda artık Brezilya'dan oyuncu düşünmediklerini, bu konuda daha yakın ülkeleri ve ülke içindeki yabancı oyuncuları düşündüklerini söyledi. 
     Sümer, transfer çalışmalarını sürdürdüklerini ve hafta sonunda sürpriz imzaların olacağını da kaydederek, ''İlk 11'de forma giyecek en az 5 oyuncu düşünüyoruz. Bu sayı daha da artabilir. İhtiyaçlarımız doğrultusunda takıma takviyeler yapacağız. Çok acı çektik. Artık yoğun bakımdan çıktık ve sağlığımıza kavuşmamız, sevinmemiz için daha kaliteli bir kadro oluşturmayı hedefliyoruz'' diye konuştu. 
     
     DERELİOĞLU, FUTBOLCU İZLEYECEK 
     Trabzonspor'da geçen sezon yardımcı antrenörlük yapan İhsan Derelioğlu, yarın Rusya'ya gidecek. 
     Derelioğlu'nun burada, Rusya, Belarus, Ukrayna ve Yugoslavya'nın katılacağı bir turnuvada futbolcu izleyeceği bildirildi. 
     





</TEXT>
</DOC>
