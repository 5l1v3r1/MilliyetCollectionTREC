<DOC>
<DOCNO> 66298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/guncel/agun.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul depremi için geri sayım... 
</HEADLINE>
<TEXT>

"İstanbul’da 250 yılda bir büyük deprem olur ve bu süre 2016 yılında dolacak" diyen Prof. Görür, Marmara’daki gaz volkanlarının da faaliyete geçtiğini söyledi 
     MESUT IŞIK DHA 

     İstanbul’da beklenen olası bir deprem hakkındaki "ihtiyatlı" açıklamalarıyla tanınan TÜBİTAK Marmara Araştırma Merkezi Başkanı Prof. Dr. Naci Görür bu kez acı konuştu. İstanbul’da her 250 yılda bir büyük deprem oluştuğunu, son 250 yıllık periyodun 2016 yılında dolacağını vurgulayan Görür, "Marmara’da gaz volkanları faaliyette ve heyelanlar oluştuğunu gözlemledik. Orta Marmara’da 7 ve 7’nin üzerinde deprem, güneyinde ise tsunami meydana gelebilir. Kimseyi korkutmak istemiyoruz ama bilim bunu söylüyor" dedi. 
     
     Kayıyoruz’ 
     Gebze Rotary Kulübü’nün paneline katılan Görür, Marmara Denizi’nin insanlık tarihinden önce de deprem ürettiğinin belirlendiğini, buradaki fayların diriliğini koruduğunu söyledi. Türkiye’nin her yıl 2.5 santim batıya kaydığını anımsatan Görür, "Arabistan Yarımadası’nın itmesiyle 1600 km. uzunluğundaki Anadolu Fay Hattı güney blokunu her yıl 2.5 santim gidiyor. Bu hereketlerin yolunda tıkanmalar olmasa deprem oluşmayacak" diye konuştu. 
     
     110 kilometrelik kırık 
     Görür, İstanbul için en tehlikeli fayın orta Marmara sırtıyla Tekirdağ çukuru arasındaki 110 kilometrelik kırık olduğunu belirtirken, bu kırığın 7 ve üzerinde deprem üretebileceğini vurguladı. Türkiye’de deprem araştırmaları konusunda Kandilli Rasathanesi’yle Marmara Araştırma Merkezi’nin yetkili olduğunu kaydeden Görür, 2000 Mayıs’ından bu yana Marmara’da yaptığı araştırmalar ve elde ettikleri bulgularla ilgili olarak da şu bilgileri verdi 
     
     Gölcük fayı diriliğini koruyor’ 
     "Denize doğrudan giren Anadolu Fay Hattı’nın kuzeyindeki gaz volkanları faaliyette ve çeşitli sıcak mineral su ve gaz fışkırtıyor. 1999-2000 yılları arasında Marmara’daki faylarda aşırı derecede gaz çıkışları oldu. Gölcük kısmında deniz dibinde büyük heyelanlar oluşmuştur. Gölcük fayı diri ve her stres oluşumunda 7 ve üstünde deprem üretebilir. Orta Marmara büyük deprem, Güney Marmara tsunami yapabilir." 
     



 GÜNCEL 





















</TEXT>
</DOC>
