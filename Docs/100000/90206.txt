<DOC>
<DOCNO> 90206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur12.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda kaza riski... 
</HEADLINE>
<TEXT>

     İstanbul Boğazı'nda 10 gün arayla 1'i çarpma sonucu 2 gezi teknesinin batması, Boğaz'da kapasite üstü ve 
     kontrolsüz deniz taşıtı trafiğini yeniden gündeme getirdi. 
     Kıyı Emniyeti ve Gemi Kurtarma İşletmeleri Genel Müdürü Hücum Tulgar, İstanbul Boğazı'ndan yılda 50 bin geminin transit geçiş yaptığını, bunun günlüğe yansımasının 140-150 civarında olduğunu belirterek, şunları söyledi 
     ''Bir de Şehir Hatları İşletmesi'ne bağlı vapurlar, deniz otobüsleri, yolcu motorları, balıkçı tekneleri, gezinti tekneleri ve özel yatlar var. İrili ufaklı 1500 aracın da bu şekilde Boğaz'da dolaştığını düşünürseniz, günlük araç trafiği zaman zaman 2000'e yaklaşıyor. Bu rakam, dünyanın en büyük kanalları olan Süveyş'ten 4 kat, Panama'dan da 3 kat fazladır.'' Söz konusu teknelerin rutin denetim ve kontrollerinin Liman Başkanlığı'nca yapılmaya çalışıldığını anlatan Tulgar, şöyle devam etti 
     ''Bu teknelerin Pendik, Kartal, Sarıyer, Beykoz, Bakırköy, Eminönü, Küçükçekmece, Kadıköy veya Üsküdar'dan gelişi güzel hareket edip Boğaz'a girdiğini düşünürseniz, denetim ve kontrollerinin güçlüğü ortaya çıkıyor. Kontrolleri çok güç olan bu tekneler, transit geçiş yapan gemilerin önüne çıkınca istenmeyen kazalar meydana geliyor.'' Tulgar, bazı tekneleri ehliyetsiz ve tecrübesiz kişilerin de kullanmasıyla kaza riskinin arttığını ifade ederek, ''Herkes kendini denizci sanıyor'' diye konuştu. 
     Can yelekleri dahi bulunmayan 10 kişilik teknelere 25 kişinin binmesinin ise adeta kazalara davetiye çıkardığını vurgulayan Hücum Tulgar, en iyi kontrolün toplumun denizcilik konusunda bilinçlenmesiyle gerçekleşeceğini kaydetti. 
     Türkiye Denizcilik İşletmeleri TDİ Genel Müdürü Erkan Arıkan da aylardır bu tür kazalara dikkat çekmeye çalıştıklarına işaret ederek, ''İstanbul Boğazı'nda, kontrolsüz büyüme ve karmaşık yapının getirdiği riskler var'' dedi. 
     Her gün onlarca teknenin kızağa konulduğunu ve yapımı biten bu deniz taşıtlarının plansız ve kontrolsüz olarak Boğaz'a çıktığını vurgulayan Arıkan, Boğaz'ın kaldıramayacağı kapasiteye ulaşan bu araç trafiğine sınırlama getirilmesi gerektiğini bildirdi. 
     Arıkan, ''Bu yoğunluğa yolcu kapma kaygısıyla sürat yapan motorlar, trafiğin göbeğinde ağ atan balıkçı tekneleri de eklenince riskin daha çok arttığını'' dile getirerek, şunları kaydetti 
     ''Gemiler, bunların arasından geçerken adeta slalom yapmak zorunda kalıyor. Şehir Hatları İşletmesi'ne bağlı vapurlarda görev yapan kaptanların tecrübeleri ve eğitimleri, bugüne kadar kötü bir kaza olmasını engelledi. Ancak bu, böyle devam edemez. İstanbul Boğazı'ndaki trafiği kontrol altına alacak bir mekanizmanın en kısa zamanda oluşturulması gerekiyor.'' 
     





</TEXT>
</DOC>
