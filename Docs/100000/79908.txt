<DOC>
<DOCNO> 79908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo06.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaldızlı yıldızlar 
</HEADLINE>
<TEXT>

Yıldızlar futbolu güzelleştiren, yıllar geçse de, dillerden, gönüllerden düşmeyen... Ne var ki, anlayışımız oldukça değişti. Artık sahalardakilerden çok, formadaki yıldızlar bizi ilgilendiren... 
     TAMER BAĞLAN 

     Sarı - Kırmızılı taraftarlar, çok çekindikleri bir maçtan sonra kazandıkları zaferi kutlarken takımlarını bir başka keyifle alkışlıyorlardı pazar akşamı. Bunun birinci nedeni İlklerin takımı’ olarak gördükleri ekiplerinin Üçüncü yıldızı takan ilk ekip’ olma unvanına kavuşmasına artık ramak kalmasıydı. Diğeri ise, gönül verdiklerinin uzun bir aradan sonra gerçek bir büyük gibi ve tribünlerin coşkusuna yakışır şekilde oynamasıydı. Ankara’nın büyük gücü bu sezon belki de ilk kez bir takım karşısında bu derece aciz kaldı. Şampiyonluk yarışının getirdiği stres olmasa, Sarı - Kırmızılılar muhtemelen tarihi bir farkla sahadan ayrılacaklardı... 
     Keşke, artık klasikleşen hakem hataları da tekrarlanmasaydı. Kendisi gibi futbol oynayarak ekmek parası kazanan rakibinin beline tekme atacak kadar zıvanadan çıkan Emre hakettiği kırmızı kartı görse de, o tartışmalı penaltı verilmese de Galatasaray anasının ak sütü gibi hakettiği maçı zaten alacaktı... 
     Anlaşılan o ki, şansları ne kadar azalırsa azalsın Fenerbahçeliler matematiksel olarak umutları bitmedikçe yarışı sürdürmekte kararlı. Elli bini aşkın Fenerli’nin Saracoğlu’nu tıka basa doldurması ve takımlarının rakiplerini silip süpürene kadar oyuna asılması bunun en iyi kanıtı. Aslında çoğuna göre, tren Malatyaspor ve Gençlerbirliği maçlarında kaçtı. O zaman, böyle düşünenlerin Kadıköy’de estirdikleri festival havası "Fenerli bazı şeyleri aştı" şeklinde mi algılanmalı Öyleyse, hiç şüphe yok Herkes bir yıldız peşinde koşarken Fenerbahçe formasına iliştirilen Samanyolu’nun da budur anlamı... 
     Önüne bir kaç kez çıkan şampiyonluk fırsatını özellikle kendi evinde elinin tersiyle iten, buna rağmen ikinci yıldıza terfi eden Kara - Kartal belli ki, artık ununu eledi eleğini astı. Bu sezon kimbilir kaçıncı kez sahada değil, karşılaşma sonrasında bir Beşiktaşlı futbolcunun öne çıkması, artık sıradandı. Bu kez, Erman vitrindeydi. Ahmed Hassan’a gol pası veren Erman maçtan sonra koridorda, bir taraftara kafa attı... 
     Son iki haftaya girilirken ligimizde, elde kalan tek UEFA Kupası biletinin talipleri sekize çıktı. Olasılıklar çok fazla gibi görünse de, 2. Lig yolculuğunda Yozgatspor’a eşlik etme talihsizliğini yaşayacakların sayısı ise azaldı. Mucizeler olmazsa Malatyaspor, Rizespor, Samsunspor ve Antalyaspor’dan ikisi daha gelecek sezon Süper Lig’de yer almayacak. Umarız gelecek sezonlarda, soyunma odasında haşere ilacından zehirlenen, koridorlarda dayak yiyen futbolcular da olmayacak... 
     



 SPOR 





























</TEXT>
</DOC>
