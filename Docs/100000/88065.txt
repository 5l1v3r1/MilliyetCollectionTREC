<DOC>
<DOCNO> 88065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun08.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Pakistan sınırında çatışmalar sürüyor 
</HEADLINE>
<TEXT>

     Hindistan ve Pakistan arasında tehlikeli gerilim sürerken, iki ülke arasındaki sınırda bugün de karşılıklı ateş açıldı. 
     Hintli bir savunma yetkilisi, 2 ülke askerleri arasında, sınır boyunca geceyarısı ağır makineli tüfekler ve havan toplarının kullanıldığı ''olağan'' ateş açılmaların devam ettiğini, Hindistan tarafından herhangi bir kaybın olmadığını söyledi. 
     Pakistan hükümet yetkilileriyse bu sabah Sialkot yakınında 2 kişinin yaralandığını açıkladı. 
     Görgü tanıkları, Hintli ve Pakistanlı askerlerin ateş açması nedeniyle, yöre halkının Sialkot yakınında İslamabad hükümetinin kurduğu yardım merkezlerine kaçtığını belirtti. 
     Pondran köyünden bir Pakistanlı görgü tanığı da, çatışmada can kaybı olmadığını, ancak Hindistan askerlerinin top atışı nedeniyle evlerinin tahrip olduğunu kaydetti. 
     Pakistan polisi, Pakistan'ın denetimindeki Keşmir'de Hindistan askerlerinin Samani bölgesinde havan topu atışını bu sabah yoğunlaştırdıklarını aktardı. 
     Bu arada, Pakistan Sivil Savunma Dairesi'nin bu hafta Pencap'taki yerleşim birimlerinde hava saldırısı talimleri düzenlediği, Multan'daki belediyenin de halktan sığınak kazmalarını istediği belirtiliyor. 
     Hindistan'a ait bir askeri kampa 14 Mayıs'ta düzenlenen saldırıdan Yeni Delhi'nin Pakistan'ı sorumlu tutması üzerine iki ülke arasında savaş tehlikesi belirmişti. Diplomatik girişimlere karşın bu risk hala ortadan kaldırılamadı. 
     





</TEXT>
</DOC>
