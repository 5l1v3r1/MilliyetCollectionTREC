<DOC>
<DOCNO> 72341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun16.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda aşırı bağımlılara devamlı bedava eroin verecek 
</HEADLINE>
<TEXT>

     Hollanda hükümeti, aşırı derecede uyuşturucu bağımlılarına sürekli, reçete ile ücretsiz olarak eroin vermeye hazırlanıyor. 
     Sağlık Bakanı Els Borst, yaklaşık 750 bağımlıya kontrol altında eroin verilmesi projesinin başarılı olduğunu ve bu uygulamanın genişletilerek sürekli kılınmasını istediklerini açıkladı. 
     Borst, mecliste yaptığı konuşmada, bu çerçevede eroinin belirli koşullarda, doktor reçetesi ile verilebileceğini, uygulamanın ülke genelinde nasıl yürürlüğe konulabileceğine ilişkin araştırmanın kısa süre içinde yapılacağını bildirdi. 
     Hollanda'da yaklaşık 25 bin dolayında uyuşturucu bağımlısı bulunuyor. Sağlık Bakanlığı'nın verilerine göre, bu grubun yalnızca, ''ümitsiz vaka'' olarak nitelendirilen ve bağımlılıktan kurtulma şansı hemen hemen bulunmayan yüzde 4 ile 8'i arasında bir bölümüne kontrol altında eroin verilebilecek. 
     Bu konudaki kararı, 15 Mayıs'ta yapılacak seçimlerden sonra kurulacak yeni hükümetin vermesi bekleniyor. 
     






</TEXT>
</DOC>
