<DOC>
<DOCNO> 97389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/ekonomi/aeko.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYANIN EN BÜYÜK İFLASI 
</HEADLINE>
<TEXT>

ABD’nin ikinci büyük telekom şirketi olan WorldCom iflas etti. Enron, en büyük iflas ünvanı’nı, 107 milyar dolarlık aktif büyüklüğü olan WorldCom’a kaptırdı 
     SEMA EMİROĞLU New York 

     ABD’nin ikinci en büyük telekomünikasyon şirketi ve dünyanın en büyük internet servis sağlayıcısı WorldCom, 3.8 milyar dolarlık muhasebe usulsüzlüğü skandalı ve 32 milyar dolarlık borcunu ödeyemez duruma gelmesi sonucu iflas bayrağını çekti. 107 milyar dolarlık aktif büyüklüğü olan WorldCom, iflası ile en büyük iflas’ ünvanını da batık enerji şirketi Enron’dan aldı. 
     11. Madde korumasında konkordato başvurusunda bulunan şirket, alacaklılarından korunacak ve faiz ödemesi yapmayacak. WorldCom Yönetim Kurulu Başkanı John Sidgmore, şirketin sunduğu bütün servislerin aynen devam edeceği konusunda abonelerine güvence verdi. Mali işler başkanı olan Scott Sullivan’ı işten çıkaran şirketin ayrıca Latin Amerika’daki operasyonları ve cep telefonu satış bölümü gibi bazı bölümlerini satacağı ve 17 bin çalışanı işten çıkartacağı bildirildi. 
     
     Kurtarma operasyonu başladı 
     Sidgmore, WorldCom’un operasyonlarını sürdürebilmesi, iletişim ağını muhafaza edebilmesi ve iflas çerçevesinde yeniden örgütlenme devam ederken çalışanlarının maaşlarını ödeyebilmesi için 2 milyar dolarlık banka kredisi alacağını da açıkladı. Şirkete Citigroup, Morgan Chase Co. ve General Electric de 750 milyon dolarlık bir kaynak sağlamaya hazırlanıyor. Bundan sonraki zamanı yeniden yapılanmaya ayıracaklarını ve mali sağlıklarını geri kazanacaklarını söyleyen Sidgmore, onbirinci maddeden 9 - 12 ay içerisinde kuvvetli bir şekilde çıkacaklarını, mali yapıyı yeniden düzenleyerek bir yıl içinde yeniden k r getiren bir şirket haline dönmeyi hedeflediklerini açıkladı. 
     
Alacaklılarına faiz ödemeyecek      ABD İflas kanunlarında yer alan 11. madde Amerikan piyasasına özgü bir kanun olmakla birlikte, iflasını’ açıklayan söz konusu şirketin alacaklılarından bağımsız bir şekilde mali sorunlarını çözebilmesine olanak sağlıyor. 11. madde, şirketin belirli bir dönem içerisinde operasyonlarını devam ettirmesini sağlamasının yanı sıra malvarlığını korumasına da izin veriyor. Ayrıca şirketin işleyebilmesi için belirli bir kaynak sağlayan DIP Debtor in Possession kanunu, firmanın içinde bulunduğu krizden kurtulabilmesi için serbestçe hareket etmesini sağlıyor. 
     
15 dev şirket battı      Son yıllarda ABD’de büyük şirketlerin iflası birbirini izliyor. Şimdiye kadar 15 büyük şirket skandallarla birlikte battı. Fakat en büyük iflas WorldCom’unki oldu. 1983 yılında kurulan, dünyada 65 ülkede şubesi, 85 bin çalışanı ve 20 milyondan fazla müşterisi bulunan WorldCom’un hisseleri, Nasdaq’da Cuma günü 9 cent’ten kapandı. Bir zamanlar Wall Street’in en çok rağbet gören şirketlerinden olan WorldCom’un hisseleri, 1999 yılında 64 dolara fırlamıştı. Hisse senetlerindeki bu büyük değer kaybıyla birlikte şirketin hisse senetlerine sahip olan yatırımcılar, iflasla birlikte tüm yatırımlarını anında kaybetmiş oldular. 
     
Yarım trilyon dolarlık iflas zinciri Şirket adı İflas tarihi Aktif büyüklüğü Milyon dolar WorldCom Inc. 21.07.2002 107.000 Adelphia Com. 25.06.2002 24.409 NTL Inc. 08.05.2002 16.834 Kmart Corp. 22.01.2002 17.007 Global Crossing Ltd. 28.01.2002 25.511 Enron Corp. 02.12.2001 63.932 Pacific Gas 06.04.2001 21.470 Finova Group 07.03.2001 14.050 HomeFed Corp. 22.10.1992 13.885 Southeast Banking Corp. 20.09.1991 13.390 First Exe. Corp 13.05.1991 15.193 Gibraltar Fin. Corp. 08.02.1990 15.011 MCorp 31.03.1989 20.228 Texaco Inc. 04.12.1987 35.892 Financial Corp. 09.09.1988 33.864      
     



 EKONOMİ 
















</TEXT>
</DOC>
