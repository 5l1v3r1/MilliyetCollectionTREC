<DOC>
<DOCNO> 84349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun39.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM Fransa'nın Dursun Karataş'a tazminat ödemesine karar verdi 
</HEADLINE>
<TEXT>

     Avrupa İnsan Hakları Mahkemesi AİHM , terör örgütü DHKP-C lideri Dursun Karataş ile örgüt militanı Zerrin Sarı'nın avukatlarının yaptığı şikayet başvurusunda Fransa'yı suçlu buldu. 
     AİHM, Fransa'nın Avrupa İnsan Hakları Sözleşmesi'nin AİHS adil yargılanma hakkıyla ilgili 6. maddesinin, hukuki yardım hakkına ilişkin 3. fıkrasını ihlal ettiği görüşüne vardı. 
     Fransa, karar gereği, mahkeme masrafları da içinde olmak üzere iki teröriste 4 bin 600 euro ödeyecek. 
     Türkiye'deki bir cezaevinden kaçan Karataş ve Sarı, sahte kimlikle 1994 yılında İsviçre'den Fransa'ya girerken yakalanmıştı. 
     Fransa, Türkiye'nin iade talebini göz ardı ederek, iki sanığın Fransa'da tutuksuz yargılanmasına karar vermişti. Karataş ve Sarı, daha sonra tutuksuz yargılanmayı fırsat bilerek Fransa'dan kaçmıştı. 
     Fransız mahkemesi, iki sanığı daha sonra gıyaplarında yargılamış ve ikisinin de 4'er yıl hapis cezasına çarptırılmasına karar vermiş ve haklarında yakalama kararı çıkartmıştı. 
     Karataş ve Sarı'nın avukatları, Fransız mahkemesinin kararını temyiz edemedikleri ve iki teröristin yargılandığı duruşmada sanıkların savunmasını yapamadıkları gerekçesiyle, Fransa'nın AİHS'nin adil yargılanma hakkıyla ilgili 1. ve 3. fıkralarını ihlal ettiğini iddida etmişlerdi. 
     AİHM, teröristlerin avukatlarının yaptığı başvuruyla ilgili 6. maddenin 1. fıkrasıyla ilgili kısımda ihlal olmadığı, 3. fıkranın ise ihlal edildiği görüşüne vardı. 
     





</TEXT>
</DOC>
