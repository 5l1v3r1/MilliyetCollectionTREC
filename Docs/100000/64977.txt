<DOC>
<DOCNO> 64977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun17.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman doktor özürlü Türk çocuğunu dövdü 
</HEADLINE>
<TEXT>

     Almanya'nın Duisburg kentindeki Johannes hastanesinde bir bayan doktor, uyandırmaya çalıştığı 4 yaşındaki Seren Durmuş'un kendisine tükürmesine kızarak çocuğu dövdü. 
     Baygınlık geçirdiği için hastaneye kaldırılan ve doğuştan vücudunun sol kısmı felçli olan Seren'i 3 kez tokatlayan doktor, daha sonra olayı izleyen anne Leyla Durmuş'a dönerek, ''Siz çocuklarınızı böyle mi yetiştiriyorsunuz'' dedi. 
     Leyla Durmuş, olayı hastane koridorunda bekleyen eşi Ergül Durmuş'a anlatınca, baba sinir krizi geçirerek bayıldı ve düşerken başını beton zemine çarptı. 
     Ergül Durmuş başından tedavi edildikten sonra hastaneyi terk etti. 
     Leyla Durmuş'un, olayı eşinin kardeşi Yaşar Durmuş'a bildirmesi üzerine polis hastaneye geldi. 
     Polisler, Türk aileyi sakinleştirmeye çalışırken, doktorlar da hastaneye karşı dava açılmaması için yoğun çaba harcadılar. 
     Bu arada A.A muhabiri de hastaneden uzaklaştırıldı. 
     Olaydan sonra kendisine sakinleştirici iğne yapılan Leyla Durmuş, ''Seren, verilen ilaçların etkisiyle uyurken odaya giren bayan doktor kızımı uyandırmak istedi. Sersem şekilde uyanan kızım doktora tükürmüş bulundu. Doktor da çocuğuma şiddetli 3 tokat attı ve çocuğumu iyice sersemletti. Bir doktor hastasına bu kadar sert vuramaz. Seren'in özürlü olduğunu bilmesine rağmen bunu yaptı. Doktor hakkında şikayetçi olacağız'' dedi. 
     Ergül Durmuş da, ''Ben bu ülkede büyüdüm. Cahil değilim. Bundan önce de aynı doktor çocuğuma acı çektiriyordu, ama biz buna istemeyerek katlanıyorduk. Bu defa yaptığı hareket bardağı taşırdı. 
     Olacak şey değil. Bu durum çocuğumda psikolojik bir etki yaratabilir. 
     Aile avukatımızı konu hakkında bilgilendirdik. Kendisi gerekeni yapacak'' dedi. 
     






</TEXT>
</DOC>
