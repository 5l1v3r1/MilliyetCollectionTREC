<DOC>
<DOCNO> 92469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo15.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını bizi övmeye devam ediyor... 
</HEADLINE>
<TEXT>

     17. Dünya Kupası yarı finalinde Türkiye'nin Brezilya'ya 1-0 yenildiği karşılaşma Yunan basını tarafından, ''Türkiye finale ulaşamamış olabilir, ancak bugün bulunduğu noktaya kadar dahi gelmesi müthiş bir başarıdır'' şeklinde 
     değerlendirildi. 
     Milli Takım kalecisi Rüştü Reçber'in son derece kaliteli bir oyuncu olduğu görüşünde birleşen Yunan basını, ''Türk oyuncuların aklında eski bir felsefe vardı. 'Onlar 11 kişi ise biz de 11 kişiyiz' idi bu felsefe. Gururluydular'' yorumunu yaptı. 
     Atina'da yayınlanan günlük spor gazeteleri de Türk Milli Takımı'nın başarısı ile ilgili yorumlarını haberlerine taşıdılar. 
     ''Komşumuz çok büyük ilerlemeler kaydetti'' diyen Fos, Yunanistan'ın arzusunun da kırmızı-beyazlıların izinden gidebilmek olduğunu kaydetti. 
     Ay-yıldızlıları ''Zor ve inatçı'' bir takım olarak değerlendiren Goal News, Rüştü'nün Dünya Kupası'nın en iyi kalecilerinden biri olduğunu gözler önüne serdiğini yazdı. 
     Ora ise ''Başları dimdik ayrıldılar'' başlığını Milli Takım'ın çıkardığı güçlü oyuna uygun gördü. 
     Türk Milli Takımı'nın ''İhtiraslı'' oyununa Brezilya'nın engel koyduğunu yazan Derby gazetesine, Score gazetesi de ''Savaşçı Türkiye yenildi'' ve ''Bir dahaki sefere'' başlıkları ile eşlik etti. 
     





</TEXT>
</DOC>
