<DOC>
<DOCNO> 65194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/soneko06.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Marlboro üreticisinin, Türkiye'ye sigara satışı azaldı... 
</HEADLINE>
<TEXT>

     ABD'nin en büyük sigara üreticilerinden olan ''Philip Morris'' şirketi, aralarında Türkiye'nin de bulunduğu bir grup ülkenin Amerikan sigarası ithalatını düşürdüğünü açıkladı. 
     Türkiye ile birlikte daha az yabancı sigara ithal eden ülkeler arasında Arjantin, Mısır ve Filipinler bulunuyor. Şirket, gümrüksüz satış mağazalarının da daha az sigara talep ettiklerini bildirdi. Buna karşılık Belçika, Endonezya, İsrail, İtalya, Japonya, Kore, Meksika ve Rusya Amerikan sigarası ithalatlarını arttırdılar. ''Philip Morris'' yöneticileri, ''Arjantin'in yaşadığı ekonomik krizin, şirketin 2002 yılı gelirlerinde düşüşe neden olacağını öngördüklerini'' ifade ettiler. 
     Öte yandan şirket bu yılın 4. çeyreğine ait kazanç tablosunu açıkladı. Tabloya göre, ABD ve dünyada görülen ekonomik krize rağmen, şirketin karında yüzde 11 artış var. Philips Morris'in en tanınmış ürünleri arasında Marlboro sigaraları ve Miller biraları bulunuyor. 
     Bu arada şirketin finans müdürü Louis Camilleri'nin Nisan ayında şirket yönetim kurulu başkanlığına getirileceği bildirildi. Şimdiki başkan Geoffrey Bible'in ise Ağustos ayında 65 yaşını dolduracağı için emekliye ayrılacağı ifade edildi. 
     Philip Morris Amerikan pazarında satılan 97.5 milyar adet sigaranın 49.3 milyar adedini tek başına karşılıyor. Dünyada en çok satılan sigara olan 'Marlboro'nun satışında ise yüzde 1.1 artış görüldüğü kaydedildi. Marlboro'nun dünya piyasalarındaki payı yüzde 38.1'i buluyor. 
     






</TEXT>
</DOC>
