<DOC>
<DOCNO> 82674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur13.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Pirelli'ye grev kararı asıldı... 
</HEADLINE>
<TEXT>

     İzmit'in Köseköy Beldesi'ndeki Türk Pirelli Lastikleri A.Ş'ye ait fabrikaya grev kararı asıldı. 
     Lastik-İş Sendikası Genel Başkanı Abdullah Karacan, Kocaeli ve Sakarya Şube Başkanları ile yöneticileri, 920 işçiyi kapsayan grev uygulama kararını, öğle saatlerinde fabrika kapısına astı. Buna göre, herhangi bir uzlaşma olmaması halinde, sendikanın 60 işgünü içinde alacağı karar doğrultusunda, işçiler grev uygulamasına gidebilecek. 
     Kocaeli Şubesi Başkanı Hasan Hüseyin Çakar, akşam saatlerinde Ankara'ya gideceklerini ve toplusözleşme görüşmeleri sürecindeki haklılıklarını anlatmaya çalışacaklarını ifade ederek, ''Görüşmelerde, hükümet üyelerinin, olası bir grev erteleme kararı konusundaki düşüncelerini de öğrenmeye çalışacağız'' dedi. 
     Bu arada, 490 sendika üyesinin çalıştığı Goodyear'ın İzmit ve 740 sendika üyesinin çalıştığı Adapazarı fabrikasına da, yarın grev uygulama kararları asılacak. 
     Sendika, toplusözleşme taslağında, aylık ortalama 800 milyon lira civarındaki giydirilmiş ücretlere yüzde 100 artış talep etmiş, uzlaşma sağlanamaması üzerine tarafsız arabulucuyla yapılan görüşmede de, talebini ilk 6 ay yüzde 50, diğer 6 aylar için enflasyon artışı oranına çekmişti. 
     İşverenler ise, ilk 6 ay için yüzde 22 ve sonraki 6 aylar için de enflasyonun yüzde 80'i oranında artış önermişti. 
     Öte yandan, 30 Nisan günü grev kararı asılan 830 işçinin çalıştığı Brisa Lastik Fabrikası için, işverenin ''Lokavt'' kararı aldığı öğrenildi. 
     





</TEXT>
</DOC>
