<DOC>
<DOCNO> 65240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur05.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlıştan dönülüyor, 6 havaalanı kapatılıyor... 
</HEADLINE>
<TEXT>

     Devlet Hava Meydanları İşletmesi DHMİ Genel Müdürlüğü'nün işlettiği Sinop, Tokat, Zonguldak Çaycuma, Uşak, Sivas ve Balıkesir Merkez havaalanları, bu gece yarısından itibaren hava trafiğine kapatılacak. 
     DHMİ Genel Müdürlüğü'nden yapılan açıklamada, Türkiye'de sivil hava ulaşımının yaygınlaştırılması amacıyla hizmete verilen, ancak ''yolcu potansiyeli görülmediği'' gerekçesiyle tarifeli seferler düzenlenmemesi ve mevcut tarifeli seferlerin iptal edilmesi nedeniyle atıl duruma düşen havaalanlarının kapatılacağı belirtildi. 
     Sinop, Tokat, Zonguldak Çaycuma, Uşak ve Sivas havaalanlarının, Başbakanlığın ''Kamu Kaynaklarının Etkin Kullanımı'' konulu genelgesi ve Hazine Müsteşarlığı'nın talimatı çerçevesinde trafiğe kapatılacağı, ayrıca, hem sivil hem de askeri amaçlı kullanılan Balıkesir Merkez Havaalanı'nda DHMİ Genel Müdürlüğü'nce sağlanan her türlü sivil hizmetin kaldırılacağı kaydedildi. 
     Söz konusu havaalanlarının güvenliğinin, yolcu potansiyelinin oluşacağı güne kadar DHMİ Genel Müdürlüğü'nün kontrolünde olacağı ifade edilen açıklamada, bu havaalanlarının, ''ciddi, kabul edilir ve düzenli'' trafik artışının olacağı bir döneme kadar, ''en kısa sürede'' faaliyete geçebilecek durumda hazır olarak bekletileceği belirtildi. 
     Kapatılan havaalanlarının işletme giderlerinden tasarruf sağlanacağı, bu havaalanlarında çalışan personel ile kullanılan araç-gereç ve ekipmanın, diğer havaalanlarında değerlendirilmiş olacağı bildirildi. 
     






</TEXT>
</DOC>
