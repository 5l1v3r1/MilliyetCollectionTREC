<DOC>
<DOCNO> 65759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur37.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara ''Bugünkü depremin adı Sultandağı depremi..." 
</HEADLINE>
<TEXT>

     Işıkara, Afyon'da bugün meydana gelen şiddetli depremin ''Sultandağı depremi'' olarak adlandırılacağını bildirdi. 
     Prof. Dr. Işıkara, Kandilli Rasathanesi'nde düzenlediği basın toplantısında, depreme ilişkin bilgi verdi. 
     Sultandağı fayına çok yakın bir yerde, bugün saat 09.11'de, 6.0 büyüklüğünde şiddetli bir deprem olduğunu hatırlatan Prof. Dr. 
     Işıkara, şunları söyledi 
     ''Bu yörede daha önce de depremler olmuştu. Uzman arkadaşlarımla yaptığımız değerlendirmede, 6.0 büyüklüğündeki bu depremin Sultandağı depremi olarak adlandırılmasını uygun gördük. Sultandağları'nın kuzeydoğuya, Aksuyu ve Eber göllerinin yer aldığı çukura bakan yamacın etek kesimi, çok sayıda normal eğim atımlı fay ile sınırlandırılmıştır. Bu fay parçaları, Akşehir yerleşim merkezi ile Çay yerleşim merkezi arasında uzanmaktadır. Bu faylar üzerinde yer alan köylerin bazıları güneydoğudan kuzeybatıya doğru Ulupınar, Değirmenköy, Kırca, Dörtköy, Yakasenek ve Gediz'dir. Bu depremde ana şokta Kırca, Dörtköy, Yakasenek ve Gediz parçasının yırtıldığı anlaşılmaktadır. Sultandağı kasabası fayın yüzey izinden 2 kilometre kadar kuzeydedir. Normal eğim atım özelliği göz önüne alınırsa Sultandağı kasabasının, depremin merkez üssüne çok yakın olma olasılığı söz konusudur. Deprem, Sultandağı kasabasına çok yakın olması nedeniyle 'Sultandağı depremi' olarak adlandırılacaktır.'' Prof. Dr. Işıkara, Sultandağları fay sisteminin çok eski olmadığı yönündeki gözlemlerin ağır bastığını, dolayısıyla bu sistemin üretebileceği büyük depremlerin büyüklüklerinin 6.0-6.5 arasında kalma olasılığının güçlü olduğunu dile getirdi. 
     
     Artçılar 

     Prof. Dr. Işıkara, şiddetli depremin ardından şimdiye kadar 23 kez artçı şok olduğunu ifade ederek, ''En büyük artçı şok saat 11.26'da 5.3 büyüklüğünde oldu. Bu artçı şoklar devam edecektir. 5.0'e yakın artçı şoklar olabilir'' dedi. 
     Milli Eğitim Bakanı Metin Bostancıoğlu'nun yöredeki bütün okulları tatil ettiğini belirten Prof. Dr. Işıkara, tüm okulların hasarlı olup olmadığının gözden geçirildiğini söyledi. 
     Prof. Dr. Işıkara, deprem bölgesindeki vatandaşlara da şu önerilerde bulundu 
     ''Hasarlı binalara girilmemesini öneriyorum. Az hasarlı bir bina artçı şokta orta hasarlı hale gelebilir. Orta hasarlı bina ağır hasarlı hale gelebilir. Eğer içerideyseniz size zarar verebilir. 
     Yetkililerin hasarlı binaları gördükten sonra vereceği karara göre, vatandaşların davranması doğru olur.'' 
     
     Yerel büyüklük 

     Prof. Dr. Işıkara, depreme ilişkin farklı merkezlerin farklı büyüklükler verdiklerini de hatırlatarak, şunları kaydetti 
     ''Tabii verecekler. Bu işin doğasında böyledir. Kandilli 6.0, ABD Jeoloji Teşkilatı 6.2, Rusya'daki bir veri merkezi 6.1, Madrid 5.8, Yunanistan 5.6 verdi. Bunlar farklı olabilir. Bizimki ilk değerlendirmedir. İlk değerlendirmede biz yerel büyüklük olarak 6.0 olarak belirledik. Çok büyük bir değişiklik olacağı kanısında değilim.'' Prof. Dr. Ahmet Mete Işıkara, kendisine gelen bilgilere göre depremde ölenlerin sayısının arttığını belirterek, hayatını kaybeden vatandaşlara rahmet diledi. 
     Prof. Dr. Işıkara, daha sonra basın mensuplarının sorularını yanıtladı. 
     Işıkara, ''Toplumumuzun deprem bilinci ne kadar yüksek olursa, muhtemel bir depremin zararlarını en az hasarla atlatabiliriz'' dedi. 
     Prof. Dr. Işıkara, Afyon'da bugün meydana gelen şiddetli depreme ilişkin Kandilli Rasathanesi'nde düzenlediği basın toplantısında, Türkiye'nin bir deprem ülkesi olduğunu vurguladı. 
     Prof. Dr. Işıkara, ''Bizim artık deprem olacak mı sorusunu sormamamız gerekiyor. Türkiye'nin her yerinde deprem olabilir. Olmaya da devam edecektir. Yarın da ülkemizin başka yöresinde depremler olabilir. Bu bizim deprem gerçeğimizdir. Bu gerçekle birlikte yaşamamız gerekir'' diye konuştu. 
     Bir depremin zararını en aza çekmenin mümkün olduğunu ifade eden Prof. Dr. Işıkara, kurum olarak gerek görsel, gerek yazılı şekilde birçok eğitsel spotlar hazırladıklarını anlattı. 
     Medyadan bu spotların izlenebilir saatlerde gösterilmesini isteyen Prof. Dr. Işıkara, ''Toplumumuzun deprem bilinci ne kadar yüksek olursa, deprem bilinci yüksek bir toplum ne kadar olursak, muhtemel bir depremin zararını en az hasarla atlatabiliriz'' diye konuştu. 
     Prof. Dr. Işıkara, bir depremden korunmanın da mümkün olduğunu dile getirerek, ''Yalnızca başımızı sokacağımız ev anlayışından, deprem güvenli bir ev anlayışına geçmemiz gerekiyor. İkincisi de deprem öncesi, sırası ve sonrasında neler yapmamız gerektiği konusunda tüm toplumumuzun bilgilenmesi gerekiyor'' dedi. 
     Bu konuda da medyaya büyük görevler düştüğünü kaydeden Prof. Dr. 
     Işıkara, bunun 65 milyonluk Türk halkına medyanın bir sorumluluğu olduğunu belirtti. 
     






</TEXT>
</DOC>
