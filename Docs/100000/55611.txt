<DOC>
<DOCNO> 55611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/spor/spo02.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te işlem tamam 
</HEADLINE>
<TEXT>

Fenerbahçe, Real Mallorca’dan transfer ettiği Galatasaraylı eski futbolcunun lisans işlemleri için resmi başvurusunu yaptı. Fatih, dün takımla birlikte antrenmanlara başladı 
     YALÇIN TÜRK 

     FENERBAHÇE lisans işlemleri için Federasyon’dan onay almasından sonra Fatih Akyel’i dün antrenmanlara çıkarmaya başladı. Aziz Yıldırım’ın, Ata Aksu ile yaptığı görüşme sonrasında bu sezon Türkiye’de futbol oynayabileceği bildirilen Fatih Akyel’in imzaladığı sözleşme de, işlemlerin yapılması amacıyla Federasyon’a gönderildi. Genç futbolcu yeni takımıyla ilk çalışmasını yaptı. 
     FUTBOLCULAR tarafından samimi bir şekilde karşılanan Fatih Akyel’in oldukça neşeli olduğu gözlendi. Hiç yabancılık çekmeden takım arkadaşlarıyla kaynaşan ve şakalara katılan Fatih, çift kalede ise defans ağırlıklı takımda oynadı. Mustafa Denizli’nin lisansının yetişmesi halinde milli futbolcuyu Trabzonspor maçı kadrosuna alacağı öğrenildi. 
     
     Başkan istedi, ameliyat oldu 
Oktay hocasını savundu      FITIK ağrıları nedeniyle uzun süredir sakat sakat çalışmalarına devam eden Oktay, dün Özel Acıbadem Hastanesi’nde ameliyat oldu. Başarılı geçen operasyon sonrasında bir açıklama yapan golcü futbolcu, "Mustafa hoca beni oynatmamakta haklıydı. Sakat oyuncuyu nasıl oynatsın. Sonuçta ağrılarım artınca ameliyat olmak zorunda kaldım. İkinci yarıya zıpkın gibi döneceğim" dedi. 
     MUSTAFA Denizli’nin ameliyat olması için Trabzon maçının sonrasını belirlemesine rağmen Başkan Aziz Yıldırım’ın araya girerek, "Sakat diye oynatmıyorsan, bırak bir an önce ameliyat olsun da, ikinci yarıya yetişsin" demesi üzerine Oktay’ın ameliyatının öne alındığı öğrenildi. Milli futbolcu ocak ayında başlayacak ikinci yarı hazırlıklarına katılacak. 
     
Okan pazarlığı sürüyor      SARI - Lacivertli yönetim Okan’ı da almak için İnter ile pazarlığa devam ediyor. Fatih Akyel’e lisans çıkardığı anda Okan’ı da getirmek isteyen Fenerbahçe yönetimi bonservis ücreti için İtalyanlar’ın geri adım atması için çabalarını sürdürüyor. İlk konuşmada olumsuz cevap veren ve Türkiye’ye dönmeyi düşünmediğini söyleyen Hakan Şükür ile de yeniden konuşulacak. 
     
Sanal muhabirler soğuktan kaçtı      SAMANDIRA’NIN soğuğunda çalışmalarını sürdüren Fenerbahçe’de ağrısı olan Yusuf antrenmanı yarıda bırakırken, uzun bir aradan sonra takımla çalışan Mert Meriç, formda görüntüsüyle teknik heyeti sevindirdi. Antrenmanları resmi siteye bildiren "sanal" muhabirler ise soğuğa dayanamayarak idmana gelmeyince, internetten çalışmalar duyurulamadı. Nurettin Yıldız’ın Rüştü’yü de özel olarak çalıştırması dikkati çekti. 
     
İyi ki hakem değil      MHK Başkanı Bülent Yavuz. Beşiktaş’ın Fenerbahçe’ye attığı ilk golde ofsayt olmadığını söyledi. ATV’de yayınlanan Bizim Stadyum programına konuk olan Yavuz, tüm Türkiye’nin üzerinde birleştiği pozisyon hakkında, "TV’den çok net görüldü. Ofsaytla alakası yok" sözleriyle herkesi şaşkına çevirdi. Yavuz, "Dünya Kupası’na hiç bir Türk hakeminin gideceğini sanmıyorum" yorumunu da yaparak, maç yöneten hakemlerin uluslararası alanda yetersizliğini itiraf etti. 
     



 SPOR 





















</TEXT>
</DOC>
