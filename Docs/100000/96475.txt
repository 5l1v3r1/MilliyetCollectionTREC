<DOC>
<DOCNO> 96475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/spor/spo02.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaş desteği 
</HEADLINE>
<TEXT>

Fenerbahçeli futbolcular, Arjantinli Ortega’nın başarılı olacağını iddia ettiler, "Söylenenlerin aksine takımla diyaloğu süper. Dünya starı ama, son derece alçakgönüllü" diye konuştular 
     İSPANYA ve İtalya maceraları hüsranla sonuçlanan ve uzun bir aradan sonra bu kez Fenerbahçe için ülkesinden ayrılan Ortega’ya takım arkadaşları tam destek verdi. Arjantinli yıldızın Türkiye’de dikiş tutturamayacağını iddia eden İspanyol basınına tepki gösteren Sarı - Lacivertli futbolcular, Ortega’nın tam aksine son derece uyumlu bir insan olduğunu söylediler ve büyük başarılara imza atacağını kaydettiler. İşte takımın Arjantinli star için düşünceleri 
     
     Oğuz Çetin 
     "Şimdiye kadar kötü bir yönünü görmedik. Hepimizle çok iyi anlaşıyor asla geçimsiz değil. Onun hakkında yapılan eleştirilere kesinlikle katılmıyoruz. Ortega sıcak kanlı ve sadece işini yapan profesyonel bir futbolcu. Gereksiz yere yıpratılmasına izin vermeyeceğiz. Daima arkasındayız. Oyuncumuzu kimseye yedirtmeyiz." 
     
     Haim Revivo 
     "Arjantin’in Dünya Kupası’nda başarısız olmasının faturasını ona kesmek istiyorlar. Sürekli Ortega’nın üzerine yorumlar yapılıyor. Bunlara kesinlikle katılmıyorum. Ortega kişilik olarak da, futbolculuk yönüyle de mükemmel. Fenerbahçe’ye çok şeyler kazandıracak. Benim oda arkadaşım. Sorunlu bir yapısı olsa ilk ben farkederdim." 
     
     Kaptan Ogün 
     "Hagi geldiğinde neler yazılmıştı. Ama o oynadığı futbolla kötü düşünenleri mahçup etti. Birçok oyuncuya da tecrübelerini aktardı. Şimdi Ortega için spekülasyonlar yapılıyor. Bence bunların hiç birisi doğru çıkmayacak. Herkes onun kalitesini lig başlayınca görecek. Hem kişilik olarak, hem de futbol olarak parlayacak." 
     
     Fatih Akyel 
     "Kampa katıldığım ilk günden bu yana kendisiyle şakalaşıyorum. Gayet sıcak, olumlu ve hoşgörülü davrandı. Geçimsiz asla değil. Arkadaşları ile ilişkisi çok iyi. İşini yaparken gerçek bir profesyonel. Bir kez bile itiraz ettiğini görmedim. Takıma yeni yeni alışıyor. Bir kaç hafta sonra uyum sorunu hiç kalmayacak." 
     
Genç Tuncay göze geldi      FENERBAHÇE, Simao’nun ardından dün genç yıldızı Tuncay’ın şok sakatlığı ile sarsıldı. Sabah yapılan çift kale sırasında röveşataya kalkan Tuncay yere ters düştü. Antrenmanı bırakıp kenara giden genç oyuncunun sol köprücük kemiğinin kırık olduğu belirlendi. Omuzu hemen bandaja alınan ve apar topar Münih’e giden Tuncay’ın 1.5 ay sonra oynayabileceği açıklandı. 
     TUNCAY, sakatlığı kafasına takmadığını belirtti, "Nasıl bıraktıysam öyle geri döneceğim" diye konuştu. Teknik Direktör Lorant maç olmasına rağmen dün sabah şiddetli yağmur altında oyuncularına antrenman yaptırdı. Rapajc uzun bir aradan sonra takımla birlikte çalışmalara başladı. Çift kalede de yer alan Hırvat futbolcu gösterdiği performansla herkesi şaşırttı. 
     
Rüştü savaşı      DÜNYA Kupası’ndaki başarısı sonrası Rüştü’yü transfer etmek için kolları sıvayan İngiliz kulüpleri, milli file bekçisinin peşini bir türlü bırakmıyor. İngiliz basını, Arsenal, Everton ve Manchester United’ın yarışa girdiğini yazdı. Daily Mirror, "Everton kesenin ağzını açtı" yorumunu yaptı. 
     
Revivo parfümü      İSRAİLLİ yıldız kendi adını taşıyan bir parfümü piyasaya sürmenin hazırlıklarını yapıyor. Fenerbahçe’de üçüncü yılına girecek olan ve taraftarın büyük sevgi gösterdiği Revivo kokusunun tanıtımını 29 Temmuz’da yapacak. İsrailli yıldız Türk halkının bu ürüne ilgi göstereceğine inandığını belirtti. 
     



 SPOR 



























</TEXT>
</DOC>
