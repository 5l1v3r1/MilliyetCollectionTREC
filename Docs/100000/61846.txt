<DOC>
<DOCNO> 61846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/dunya/adun.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN Türk’ten duyacak 
</HEADLINE>
<TEXT>

New York'taki Manhattan Bölge Mahkemesi, 11 Eylül mağdurları tarafından aleyhinde açılan tazminat davalarının Bin Ladin’e tebliği için CNN Türk’ü seçti 
     DIŞ HABERLER SERVİSİ 

     ABD'nin bütün kaynaklarını seferber etmesine rağmen henüz yerini bulamadığı terörist Usame bin Ladin'e CNN Türk aracılığıyla mahkeme tebligatı yapılacak. New York'un Manhattan Bölge Mahkemesi, Bin Ladin aleyhinde açılan davalarla ilgili tebligatların, aralarında CNN Türk'ün de bulunduğu medya kuruluşları aracılığıyla yapılmasını kararlaştırdı. 
     Tebligatın altı hafta süreyle yayınlanması kararlaştırılan medya organları şunlar El Cezire TV, CNN Türk, BBC World, Alman ADF ve ARN televizyonlarıyla Hewad, Anis, Kabul News ve Kabul Times adlı Afgan gazeteleri. 
     Bin Ladin hakkında 3 binin üzerinde insanın öldüğü 11 Eylül 2001'deki terörist saldırılardan dolayı New York mahkemelerinde çok sayıda dava açıldı. 
     Bu davalarda, saldırılarda hayatlarını kaybeden kişilerin yakınları Bin Ladin'den tazminat talebinde bulunuyorlar. Saldırılarda ölenlerin yakınları Bin Ladin'in yanı sıra Afganistan İslam Emirliği, El Kaide örgütü ve Taliban'a karşı da tazminat davaları açtı. 
     
     İtiraz hakkı var 
     Tebligat konusundaki kararı veren mahkeme yargıcı Harold Baer, "davacıların tebligatta bulunmak için bin Ladin'in adresini bulamadıklarını ve davaların başlaması için Bin Ladin'in yakalanmasını bekleyemeyeceklerini" ifade etti. 
     Yargıç Baer tebligatın medya kuruluşları aracılığiyle yayınlanmasının, Bin Ladin'e, hakkında açılan davalar konusunda bilgi sahibi olma ve ilerde New York mahkemelerinin yetkisine itiraz edebilme olanağı vereceğini söyledi. 
     Davacıların avukatlarından olan Philadelphialı James Beasley, davalıların ABD'deki mal varlıkları dondurulduğundan davacıların tazminat taleplerinin de karşılanabileceğini söyledi. 



 DÜNYA 











</TEXT>
</DOC>
