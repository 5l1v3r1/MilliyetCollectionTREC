<DOC>
<DOCNO> 50064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur19.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel "Ülkeyi krizden kurtaramıyorlarsa gitsinler" 
</HEADLINE>
<TEXT>

     9. Cumhurbaşkanı Süleyman Demirel, 
     kimseyle polemiğe girmek istemediğini, halkın sesini dile getirmeye çalıştığını söyledi. Süleyman Demirel, siyaset arkadaşı İzmirli İşadamı Zihni Üstün'ün cenaze törenine katılmak üzere, özel bir uçakla İzmir'e geldi. Demirel, cenaze töreninin ardından, havalimanında, gazetecilerin sorularını yanıtladı. Devlet Bakanı ve Başbakan Yardımcısı Mesut Yılmaz ile Çalışma ve Sosyal Güvenlik Bakanı Yaşar Okuyan'ın kendisi hakkındaki demeçleriyle ilgili soruları yanıtlayan Demirel, ''Kimseyle halleşmeye, polemiğe girmeye, cebelleşmeye niyetim yok'' dedi. Demirel, şöyle devam etti ''Yalnız şunu söyleyeyim. Benim söylediklerime itiraz edenlerin, bu ülkeyi içinde bulunduğu bu durumdan çıkarmaları lazım. Bana cevap vermek sorun değil de esas cevap verecekleri şey ülkeyi bu durumdan çıkarmaktır. Her gün hayat pahalılığının halkı feci şekilde ezdiği, her gün işyerlerinin kapandığı, her gün birçok insanın işten çıkarıldığı bir ülkede, kime ne cevabı veriyorlar Yanlış kapı çalmışlar.'' Demirel, ülkedeki sosyal güvenlik kuruluşlarının içinde bulunduğu durumdan Yaşar Okuyan'ın kendisini sorumlu tuttuğu yolundaki bir soru üzerine de şöyle konuştu ''Benim 18 ay hükümetim var. 1991'den 1993'e kadar. Benden sonra kendileri dahil 8 hükümet geldi. Ben niye herkesin yaptığı ya da yapmadığından sorumlu olurum. Yanlış bir şey yapılmamıştır, anlayamamışlardır. Eğer o zaman yanlış yapıldıysa arkadan gelenler düzeltseydi. Ben niye hepsinden sorumlu olayım. Herkes kusurunu bir öncekine atsaydı, benden evvelkilere atardım. Yağma yok.. Herkes kendi iktidarından sorumludur. 2,5 sene tek başına iktidardılar. Ondan evvel de iktidardaydılar. 10 yılda 4-5 sene iktidardaydılar. Kime neyi hesap soruyorlar. Şu ülkeyi içinde bulunduğu durumdan kurtarsınlar, yapamıyorlarsa da gitsinler. Kimse de bunlara yapıyorsunuz demiyor zaten. Ben sadece halkın sesini dile getiriyorum. Benim kimseyle bir hesabım yok. Ben herkesle hesabımı gördüm. Şimdi konuşanlarla da ben hesabımı gördüm. Şimdi oraya girmek istemiyorum. Beni 90'lı yılların başına geri götürmeyin.'' Zihni Üstün'ü kaybetmenin derin üzüntüsü içinde olduğunu dile getiren Demirel, Üstün'ün fevkalade başarılı ve saygın bir işadamı olduğunu, kendisiyle uzun yıllar siyaset arkadaşlığı yaptığını anlattı. Siyasetin çok yoğun olduğu yıllarda Üstün'ün daima en yakınında yer alanlardan biri olduğunu belirten Demirel, ailesine ve yakınlarına başsağlığı diledi. 
     
     Cenaze töreni 
     Balçova Uğur Camii'nde düzenlenen Zihni Üstün'ün cenaze törenine gelen Demirel, öğle namazını kıldıktan sonra cenaze namazına katıldı. 
     Törene, Demirel, Üstün'ün eşi Dilek Üstün ile çocukları, yakınları, İzmir Valisi Alaaddin Yüksel, İzmir Büyükşehir Belediye Başkanı Ahmet Piriştina, Emniyet Müdürü Halil Tataş, bazı milletvekilleri, belediye başkanları, oda ve sivil toplum örgütlerinin yöneticileri, işadamları ve kalabalık bir topluluk katıldı. Üstün'ün cenazesi, Narlıdere Aşağı Mezarlığı'nda toprağa verildi. 
     Demokrat Parti gençlik kollarında siyasete başlayan ve DYP'nin kurucuları arasında bulunan Zihni Üstün, bir süredir akciğer kanseri nedeniyle tedavi görüyordu. 58 yaşındaki Zihni Üstün, 29 Ekim Pazartesi günü hayatını kaybederken, ailesi 1 Kasım'ın doğumgünü olması nedeniyle cenaze töreni için bekledi. 
     






</TEXT>
</DOC>
