<DOC>
<DOCNO> 76859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur10.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin için Türkiye'de dinler dialoğu... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Kudüs'ün İslam dünyası için çok önemli bir mekan olduğunu belirterek, ''Filistin'de yaşananları değerlendirmek üzere, Fener Rum Patriği, Süryani Cemaati lideri ve Yahudi hahambaşı ile biraraya geleceğiz'' dedi. 
     Yılmaz, Bolu Diyanet Eğitim Merkezi'nde düzenlenen hizmet içi eğitim seminerinin açılışında, Filistin'de yaşanan olaylara değindi. 
     ''Kudüs, bizim ilk kıblemiz. İslam dünyası için de çok önemli bir mekan. Üç dinin kesiştiği, buluştuğu yer. Filistin'de bu gözyaşının, ıstırabın sona ermesi lazım'' diyen Yılmaz, şöyle konuştu 
     ''Filistin'de yaşanan gelişmeleri değerlendirmek üzere, daha önce dinlerarası diyalog çalışmalarında bulunduğumuz Fener Rum Patriği, Süryani Cemaati lideri ve Yahudi hahambaşı ile Pazartesi günü biraraya gelebilmek için girişimlerde bulunduk. Pazartesi günü toplantı yapacağız. Toplantıdan sonra, barışı zedeleyen bu harekete karşı açıklama yapacağız.'' Mehmet Nuri Yılmaz, Diyanet İşleri Başkanlığı'nın, Cuma günü camilerde okunması için gönderdiği hutbeyi eleştiren bir imam hakkında soruşturma açıldığını bildirdi. Yılmaz, halkın hutbedeki üslubu beğendiğini ifade ederek, Yahudilerle Müslümanlar arasında yaşanan savaşın dinlerarası savaşa dönüşmesi halinde, bütün dünya için tehlikeli olacağını kaydetti. 
     Moon tarikatı tartışmalarına da değinen Yılmaz, ''Bu tarikat, Hıristiyanlık içinde bir tarikat. Amaçlarının barış, sevgi, kardeşlik olduğunu söylüyorlar. Bana göre ise gerçek amaçları Hıristiyanlığı yaymak. Bu tarikatın Türkiye'de yaptığı toplantıların yasaklanması lazım'' diye konuştu. 
     Diyanet İşleri Başkanı Yılmaz, Bolu, Kastamonu, Bartın, Zonguldak, İzmit, Düzce, Karabük ve Sakarya il müftüleri, müftü yardımcıları ve vaizlerden oluşan 140 kişinin katıldığı hizmetiçi eğitim seminerinde, Diyanet Teşkilatı'nın sorunlarının konuşulacağını anlatarak, ''Türkiye'de milli eğitim müdürü ile müftü, imamla öğretmen arasında ücret açısından bir uçurum var. Bu uçurumu ortadan, yeni personel tasarısıyla kaldıracağız'' dedi. 
     






</TEXT>
</DOC>
