<DOC>
<DOCNO> 88226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/spo05.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Ayıp ediyorsunuz 
</HEADLINE>
<TEXT>

Milli Takım’ın teknik patronu, yapılan eleştirilerin saldırı boyutuna vardığını savunup, medyayı suçladı 
     KOSTA Rika sınavına motive olmaya çalışan Ay - Yıldızlı ekibimizde Brezilya maçı hakkındaki yorumlar Şenol Güneş’i adeta isyan ettirdi. Milli Takım Teknik Direktörü, haksız eleştirilerin saldırı şeklini aldığını ileri sürdü ve dün Okan ile Bülent’le düzenlediği sürpriz basın toplantısında sert çıktı. Güneş, "Dünya uğradığımız haksızlığa tepki gösterirken, bu dönemde Türkiye’de bu saldırıların olması çok ayıp" dedi. 
     48 yıllık özlemi noktaladıklarını hatırlatan Güneş, "Türkiye’de başarısızlığı sahiplenmeme konusunda zorluklar olduğunu biliyoruz. Artık yapılanlar eleştiri değil, saldırı haline dönüştü. Buna rağmen işimizi en iyi şekilde yapmaya çalışıyoruz. Medya halkla aramıza girmeye çalışıyor" iddiasını ortaya attı. Oldukça sinirli olduğu gözlenenen Güneş, hakem konusunda yaşanan gelişmeleri de şaşkınlıkla izlediklerini ifade etti. 
     AY - Yıldızlı ekibimizin tecrübeli hocası, Brezilya’nın Kosta Rika’ya bilerek yenileceği şeklindeki söylentiler olduğunu ve buna inanmak istemediklerini vurgulayıp, "Böyle bir şey yaşanırsa Brezilya, bu ayıp karşısında kupayı alsa dahi alnındaki kara lekeyi silemez" yorumunu yaptı. Gruptaki diğer maçları da değerlendiren Şenol Güneş, "Kosta Rika moral kazandı. Biz ise bozulan morallerimizi toparlamaya çalışıyoruz" dedi. 
     



 SPOR 



































</TEXT>
</DOC>
