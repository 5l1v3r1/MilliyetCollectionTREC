<DOC>
<DOCNO> 97181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur24.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP "Ecevit'in sözlerini üzüntü ve esefle karşılıyoruz" 
</HEADLINE>
<TEXT>

     AK Parti Genel Başkan Yardımcısı Abdullah Gül, Başbakan Bülent Ecevit'in bu sabah TRT'de katıldığı bir programdaki konuşması sırasında ''halkın umudu haline gelmiş olan AK Parti ile ilgili sözlerini büyük bir üzüntü ve esefle karşıladıklarını'' söyledi. 
     Gül, yaptığı yazılı açıklamada, Başbakan Bülent Ecevit'i eleştirerek, şunları kaydetti 
     ''4 senelik Başbakanlık süresi içerisinde Türkiye'ye ve Türk halkına Cumhuriyet tarihinin en derin ekonomik bunalımını yaşatan ve bu süre içerisinde 2 milyon kişiyi işsiz bırakan, 550 bin işyerinin kapanmasına sebep olan, binlerce fabrikanın üretim durdurmasına yol açan ve bunların sonucunda Türk halkını fakirleştiren, yoksullaştıran icraatların birinci dereceden sorumlusu kendisidir. 
     Sayın Başbakan erken seçim sürecine girdiğimiz bu günlerde demokratik, etik ve ahlaki değerlerin hiçbirine yakışmayacak bir tarzı seçmiştir ve kendisinin tipik provokasyon alışkanlıklarından birisini daha bu konuşma içinde sergilemiştir. 
     Başarısızlıklarından dolayı sadece Türk halkını ve ekonomisini değil kendi partisindeki en yakın çalışma arkadaşlarının, yardımcılarının, gölgesi denebilecek insanların, kurmay heyetinin ve teşkilatlarının üzerinde bile güven kaybettiği için partisini bile darmadağın hale getirmiştir. 
     Bütün bunları acı acı düşünüp suçu ve hatayı kendi yetersizliğinde araması gerekirken ve erken seçimin Türk halkının iradesini ortaya çıkaracağına inanıp, demokrasinin en güzel yanı olan seçimi bir çözüm gibi görmesi gerekirken demokrasi dışı telkinlerini kamuoyu önünde yapmaktadır. 
     Biz halkın umudu haline gelmiş olan AK Parti'yi ve Genel Başkanı Recep Tayyip Erdoğan'a karşı ön yargılı propagandaya dönük söylemlerde bulunmasını, seçim neticelerini şimdiden tahmin eden ve bundan dolayı da korkuya düşen bir siyasi partinin başkanının açıklamaları olarak görüyor ve esefle karşılıyoruz.'' Recep Tayyip Erdoğan ve AK Parti temsilcilerinin, ''icraatları ile halkın güvenini kazanmış ve denenerek halkın umudu haline gelmiş kişiler'' olduğunu belirten Gül, ''AK Parti, Türk halkını içinde bulunduğu bu kaostan çıkartıp onu mutlu edecek ve Türkiye'yi bu coğrafyanın güçlü bir ülkesi haline getirecek programlarla seçim sonrası sorumluluk almaya hazırdır'' dedi. 
     





</TEXT>
</DOC>
