<DOC>
<DOCNO> 68654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/soneko06.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'de "Cimbom", "Beşiktaş" sloganları.. 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş. ile Beşiktaş Futbol Yatırımları Sanayi ve Ticaret A.Ş. hisse senetleri, İstanbul Menkul Kıymetler Borsası İMKB Ulusal Pazar'da işlem görmeye başladı. 
     Galatasaray Sportif Sınai ve Ticari Yatırımlar A.Ş.'nin halka arz edilen 325 milyar 600 milyon lira nominal değerli B grubu hamiline yazılı hisse senetleri, halk arz fiyatı olan 87 bin lira baz alınarak, ''GSRAY'' kodu ile işleme açıldı. 
     Şirketin işlem sırasına gönderilecek olan emirlerde maksimum lot miktarı 250 olarak uygulanıyor. 
     Beşiktaş Futbol Yatırımları Sanayi ve Ticaret A.Ş.'nin halka arz edilen 326 milyar 500 milyon lira nominal değerli B grubu hamiline yazılı hisse senetleri de halk arz fiyatı olan 57 bin 500 lira baz alınarak, ''BJKAS'' kodu ile işleme başladı. 
     Beşiktaş Futbol Yatırımları Sanayi ve Ticaret A.Ş.'nin işlem sırasına gönderilecek emirlerde de maksimum lot miktarı 250 olarak belirlendi. 
     
     BJK hisseleri taban yaptı 

     İlk yarım saat içinde, BJK hisselerinin taban fiyatına gerilediği gözlendi. Beşiktaş A.Ş. hisseleri en düşük 52 bin, en yüksek 58 bin lirayı gördü. Hisseler halen 54 bin lira düzeyinde işlem görüyor. 
     Galatasaray A.Ş. hisseleri de 82 bin-92 bin lira aralığında işlem gördü. Hisseler halen 87 bin lira seviyesinde talep buluyor. 
     Bu arada iki hisse senedinin fiyatlarındaki değişime bağlı olarak seans salonundaki Galatasaraylı ve Beşiktaşlı brokerların tezahürat yaptıkları dikkat çekti. 
     
</TEXT>
</DOC>
