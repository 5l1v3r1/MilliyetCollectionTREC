<DOC>
<DOCNO> 67880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur13.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü'den liderlik öğütleri... 
</HEADLINE>
<TEXT>

     Prof. Dr. Erdal İnönü, iyi bir liderin, büyük hedefleri hiçbir zaman unutmaması, özgüvenle hareket etmesi, çevresindekileri başarıya inandırması ve en zayıf anda dahi güçlü olduğunu hissettirmesi gerektiğini söyledi. 
     İnönü, Güney Rotary Kulübü'nce HiltonSa Oteli'nde düzenlenen ''Gençler İçin Liderlik Eğitimi'' seminerinde, Atatürk'ün, askerlikte ve siyasette bir deha, Kurtuluş Savaşı'nın önderi ve Türkiye Cumhuriyeti'nin kurucusu olduğunu belirtti. İnönü, Atatürk'ün, bir liderde bulunan özelliklerin tamımını taşıdığını kaydederek, ''Lider, örnek alınacak kişidir. Ancak bundan kastım, vatanı, milleti için yararlı işlere önderlik edenlerdir'' dedi. 
     Bir liderin, öncelikle hedeflerini erken yaşlarda belirlemesi gerektiğini belirten İnönü, ''Küçük hedeflerle uğraşırken, büyük hedefi unutmamalı. Zira bu konudaki yanılgılara siyasette çok rastlıyoruz. Bir lider çıkıyor, iktidara geldiğinde yapacaklarını anlatıyor, büyük hedefinden söz ediyor. Oysa iktidara gelince birçok sorunla uğraşmaktan büyük hedefini unutabiliyor. Bir de bakmış ki iktidardan düşmüş'' diye konuştu. 
     
     Özgüven ve soğukkanlılık 
     İnönü, iyi bir liderin önce kendine güvenmesi ve büyük hedefini başaracağına inanması gerektiğini belirterek, ''Kişinin kendine güveni yoksa başarı imkansızdır. Bu nedenle lider özgüvenli olmalı, arkasından gelenleri başarılı olacağına inandırmalı'' diye konuştu. 
     ''İyi bir lider, en zayıf anında dahi güçlü olduğunu hissettirendir'' diyen İnönü, şöyle devam etti 
     ''Ulu Önder Atatürk'ün en belirgin özelliklerinden biri de buydu. 
     Babam onunla ilgili anılarını anlatırken, Odasına büyük bir üzüntü ve kaygıyla giren her insan, kapıdan moral depolamış olarak çıkardı 
     derdi. Gerçekten de Atatürk, en kötü anlarda dahi kendine güvenini yitirmemiş ve soğukkanlı olmayı başarmış ve her zaman iyimser olmuştur.'' İyi bir liderin her zaman şık, bakımlı ve özenli olması gerektiğini de kaydeden İnönü, bu konuda da Atatürk'ü örnek göstererek, ''Onu, hiçbir fotoğrafında perişan bir halde göremezsiniz. O, insanları etkilemenin bir yolunun da fiziki görünümde olduğunu keşfetmiştir. Bunu ona, ne danışmanları ne de bir başkası söylememiştir'' dedi. 
     
     Hedefe göre eğitim 
     Çoğunluğu üniversite öğrencilerinden oluşan gençlere ''Daha yolun başındasınız, dikkatli olun, adımlarınızı sağlam atın. Ailelerinizin değil, kendi hedeflerinize ilerleyin. İlgi alanınız ne ise ona göre eğitim alın'' uyarısında bulunan İnönü, aksi takdirde başarının mümkün olamayacağını anlattı. 
     İnönü, ''Ben fizik profesörüyüm ama yıllarca siyaset yaptım. Buna beni şartlar zorladı. Siyaset fikri aklımda çok önceleri olsaydı, buna yönelik eğitim alırdım. Eğer lider olmak istiyorsanız, büyük hedef belirleyin ama asla olmayacak hayaller peşinde koşmayın. Hedefleriniz, gerçekleştirilebilir türden olsun'' şeklinde konuştu. 
     İnönü, daha sonra ''Koltuğa oturanlar neden bırakıp gençlerin önünü açmıyor '' şeklindeki soruya ''Gençler bu imkanı kendileri yaratmalı, neler yapabileceklerini ıspatlamalıdır. Liderlik verilmez alınır'' yanıtını verdi. 
     ''Siyaset size ne kazandırdı '' şeklindeki soru üzerine de İnönü şunları söyledi 
     ''Bütün Türkiye'yi dolaşıp insanları daha iyi tanımamı sağladı. 
     Türkiye'de demokrasinin yerleşmesi için çalışma yapmama fırsat verdi. 
     Bugün sizlerin karşısında konuşmamı sağladı. Beni buraya fizik profesörü olduğum için çağırmadılar.'' 
     
     Yeni partide yokum 
     İnönü, toplantı sonrasında bir gazetecinin ''Solda yeni parti kurma çalışmaları'' konusudaki soruna ise ''Böyle bir oluşumda yaşından dolayı yer alamayacağını'' belirterek şu yanıtı verdi 
     ''Yeni partide yokum. Bunu da başından itibaren söyledim. Ben sadece yeni bir partinin tüzüğünün nasıl olması gerektiği konusunda çalışma yaptım. Bu çalışmayı destekleyenlere de Bundan sorasına siz devam edin dedim.'' Türkiye'nin çeşitli illerinden gelen gençlerin katıldığı seminerde, ABD Adana Konsolosu Greta Holtz, konuşmasını basına kapalı yaptı. 
     






</TEXT>
</DOC>
