<DOC>
<DOCNO> 85096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo16.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran ayında Japonya'da yağmurlu hava bekleniyor... 
</HEADLINE>
<TEXT>

     2002 Dünya Kupası'nın ev sahiplerinden Japonya'da, haziran ayında havanın mevsim normallerinde seyredeceği, bunun da yağışlı bir hava anlamına geldiği açıklandı. 
     Mayıs ayındaki zamansız nem, bazı taraftarlarca Japonya'da 1 Haziran'da yapılacak ilk maç öncesi kötü bir yağmur sezonunun başlangıcı olabileceği şeklinde yorumlanıyor. 
     Ancak Meteoroloji yetkililerin bugün yayınladıkları uzun süreli tahmin raporuna göre, haziran ayında ülkenin büyük kısmında değişken bir hava bekleniyor. 
     Japonya'da yağmur sezonu genellikle haziran ayında yaşanıyor ve maçlara ev sahipliği yapacak Yokohama kentinde sağanak yağışlar görülüyor. Dünya Kupası final maçı da Yokohama'da oynanacak. 
     2002 Dünya Kupası finalleri, 31 Mayıs-30 Haziran tarihleri arasında Japonya ve Güney Kore'nin ortak organizasyonuyla gerçekleşecek. 
     





</TEXT>
</DOC>
