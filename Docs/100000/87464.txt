<DOC>
<DOCNO> 87464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/aspo.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılavuz Senegal 
</HEADLINE>
<TEXT>

Milli Takım’ın teknik patronu Şenol Güneş, zorlu Brezilya sınavı öncesi Batı Afrika temsilcisinin Fransa karşısında aldığı galibiyeti hatırlattı, "Demek ki favori olmak yetmiyor" dedi 
     BİLAL MEŞE ULSAN 

     "Duvarlar yıkıldı" 
     DÜNYA Kupası’nın son şampiyonu Fransa’nın açılış maçında sömürgesi durumundaki Senegal karşısında aldığı mağlubiyet Milli Takım’a ışık tuttu. İlk kez kupaya katılan Senegal’in zaferini kamp yapılan otelde yardımcıları ile birlikte izleyen Teknik Direktör Şenol Güneş, "Fransa’nın yenilgisi futbolda duvarların yıkıldığının en büyük göstergesidir. Futbol sürprizler oyunudur" diye konuştu. 
     
     "Sıcak örnek" 
     FRANSA’NIN güçlü bir ekip olduğuna işaret eden Güneş, "Ancak finallere gelen takımlar arasında küçük - büyük ayırımı yapmak yanlış olur. Bunun en sıcak örneğini Fransa - Senegal maçında gördük" ifadesini kullandı. Ay - Yıldızlı ekibimizin hocası, "Senegal müthiş bir mücadele örneği gösterdi. Oyun disiplininden hiç uzaklaşmadı, bir futbol devini yenip, ders verdi" ifadelerini kullandı. 
     
     Sürpriz hazırlığı 
     FİNALLERE katılan tüm takımların birbirlerini yenecek güce sahip olduğunu vurgulayan tecrübeli çalıştırıcı, sözlerini şöyle sürdürdü "Burada Dünya’nın en büyük takımları mücadele ediyor. Kimin ne zaman, ne yapacağı belli olmaz. Brezilya da bizim grubun favorisi gösteriliyor. Ama her zaman favoriler kazanacak diye kural yok. Senegal - Fransa karşılaşmasında bunu bir kez daha gördük". 
     
     Disiplinin zaferi 
     KARŞILAŞMAYI toplu olarak izleyen Ay - Yıldızlı futbolcuların bir bölümü sonucu sürpriz olarak nitelendirirken, bir bölümü ise Senegal’in galibiyetinin temelinde disiplinin yattığını savundular. Oyuncuların, "Fransa maç süresince baskılı oynadı. Ancak Senegal disiplinden bir an olsun uzaklaşmadı. Kolektif futbolun tüm özelliklerini ortaya koydu" yorumunu yaptıkları öğrenildi. 
     
Kutlamanın arkası yarın      TEKNİK Direktör Şenol Güneş, 50. yaş gününü dün akşam Kang Dong Kasabası’nda Ay - Yıldızlı futbolcularla birlikte kutladı. Pasta kesip, oyunculara ikram eden başarılı hoca, "Bana vereceğiniz en güzel hediye Brezilya maçında iyi futbol ve galibiyettir. O zaman daha büyük bir kutlama yaparız" dedi. Güneş bugün Brezilya maçı öncesinde son basın toplantısını düzenleyip, medyanın sorularını yanıtlayacak. 
     



 SPOR 


































</TEXT>
</DOC>
