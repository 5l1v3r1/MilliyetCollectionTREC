<DOC>
<DOCNO> 51148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur13.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyonlarca dolar harcandı, hasta kabul edemiyor... 
</HEADLINE>
<TEXT>

     Temeli 1993'te atılan ve Cumhurbaşkanı Ahmet Necdet Sezer tarafından geçen yıl hizmete açılan Siyami Ersek Göğüs, Kalp ve Damar Cerrahisi Merkezi'nin 22 katlı ek hastanesi, Belçikalı İlpa S.A adlı müteahhit firmanın sözleşmedeki şartları eksik yerine getirmesi nedeniyle hala hasta kabul edemiyor. 
     Cumhurbaşkanı Sezer'in 20 Kasım 2000 tarihinde açılışını gerçekleştirdiği ve ''dünyanın en büyük kalp hastanelerinden biri'' olarak nitelendirilen ek hastanenin yapımına, bir bölümü Belçika bankası Fortis, bir bölümü de devletten devlete hazine garantisiyle olmak üzere sağlanan toplam 55 milyon dolar krediyle başlandı. 
     Bu yılın Ocak ayında teslim edilmesi gereken hastane, müteahhit firmanın sözleşmedeki şartları eksik yerine getirmesinden dolayı hizmete giremedi. 
     Yetkililer, müteahhit firma ve Belçika'nın Ankara Büyükelçiliği ile birçok kez görüşme yapılmasına rağmen aralarındaki anlaşmazlıkları gideremediklerini belirterek, söz konusu firmanın bir gerekçe göstermeden gerekli şartları uygulamadığını, bunun üzerine yeniden sözleşmeler imzaladıklarını, ancak tekrar aynı sonuçla karşılaştıklarını bildirdiler. 
     Artık sorunu hukuksal zemine taşımaya karar verdiklerini ifade eden yetkililer, ek hastanede birkaç gün içinde bilirkişi tarafından inceleme yapılacağını söylediler. 
     Müteahhit firmanın taahhüt ettiği anjiyo cihazını almadığını, ayrıca Bayındırlık İl Müdürlüğü tarafından da tespit edilen 3 milyon 70 bin Belçika Frangı tutarında inşaat eksikliği bulunduğunu vurgulayan yetkililer, ek hastanenin teslim alınmasının ise hukuksal yollardan elde edilecek sonuçlar doğrultusunda gerçekleşebileceğini kaydettiler. 
     
     Çağdaş teknoloji 

     En son teknolojiyle donatılan Siyami Ersek Göğüs, Kalp ve Damar Cerrahisi Merkezi'nin ek hastane binasında, 7 ameliyathane, 26 yataklı cerrahi yoğun bakım, 16 yataklı kardiyoloji yoğun bakım ünitesi ile 360 yatak bulunuyor. 
     Temeli atıldığında klinik-otel olarak düşünülen binaya, ameliyat ihtiyacına cevap veremeyeceğinin anlaşılması üzerine, 1997 yılında ameliyathane birimlerinin eklenmesine karar verildi. 
     Kalbinde ritim problemi olan hastalar için yataklı telemetrik kontrol sistemi kurulan hastanenin röntgen bölümünde de, gerekli görüldüğü takdirde filme basılmasına olanak sağlayan dijital sistem kullanıldı. 
     Hastanenin ameliyathanelerinde merkezi müzik ve odadan odaya konuşma sistemi ile ameliyatların aynı anda Türkiye'nin birçok hastanesinde izlenmesine olanak sağlayan canlı yayın bölümleri de bulunuyor. 
     Hastaların mikrop kapmasını önleyecek şekilde nem ve ısıyı ayarlayan bir klimanizasyon sistemi kurulan, bütün hasta odaları konforlu olan merkezin 15. katındaki 8 oda ise süit olarak düzenlendi. 
     Yılda 2 bin ameliyat ve 6 bin koroner anjiyonun yapıldığı Siyami Ersek Göğüs, Kalp ve Damar Cerrahisi Merkezi'nde, bu rakam ek hastanenin hizmete girmesiyle 2 katına çıkacak. 
     Hastane binası ayrıca, 8.5 şiddetindeki depreme dayanıklı olarak inşa edildi. 
     






</TEXT>
</DOC>
