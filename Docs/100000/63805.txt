<DOC>
<DOCNO> 63805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo10.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yüzler gülmeye başladı... 
</HEADLINE>
<TEXT>

     Fenerbahçe, 26 Ocak Cumartesi günü deplasmanda Ankaragücü ile yapacağı karşılaşmanın hazırlıkarına ara vermeden başladı. 
     Samandıra Tesisleri'nde, teknik direktör Werner Lorant yönetiminde gerçekleştirilen ve yaklaşık 1,5 saat süren antrenmanda futbolcuların, dün İstanbulspor karşısında alınan 2-0'lık galibiyetten dolayı oldukça moralli oldukları gözlendi. 
     Çalışmada, İstanbulspor maçında 90 dakika forma giyen oyuncular teknik direktör Lorant yönetiminde yaklaşık 40 dakika koşu yapmakla yetinirken, koşu sonunda Alman çalıştırıcının, İsrailli futbolcu Haim Revivo'ya özel ilgi göstererek kısa bir süre görüşmesi ve bu oyuncuyla samimi hareketlerde bulunması dikkat çekti. 
     İstanbulspor karşılaşmasında forma giymeyen futbolcular ise yan sahada dar alanda pres çalışması ve çift kale maç yaptılar. 
     Antrenmana, sakatlığı süren Johnson, hafif sakatlığı bulunan Zoran Mirkoviç ve gribal enfeksiyon geçiren Ceyhun katılmadı. 
     
     Ankara programı değişti 

     Sarı-lacivertlilerin hafta sonu Ankaragücü ile oynayacakları maç için Ankara'ya gidişleri 1 gün öne alındı. 
     Daha önce 25 Ocak Cuma günü Ankara'ya gideceği açıklanan sarı-lacivertli kafilenin, yarın hava yoluyla saat 12.45'te başkente gideceği ve pazar sabahı 08.20 uçağıyla da döneceği bildirildi. 
     Sarı-lacivertliler, yarınki çalışmasını Gençlerbirliği tesislerinde gerçekleştirecek. 
     






</TEXT>
</DOC>
