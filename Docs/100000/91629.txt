<DOC>
<DOCNO> 91629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur14.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSYM "Tercih formları yarından itibaren gönderilecek" 
</HEADLINE>
<TEXT>

     Öğrenci Seçme ve Yerleştirme Merkezi ÖSYM Başkanı Dr. Fethi Toker, 2002-ÖSYS Yükseköğretim Programları ve Kontenjanları kılavuzu ile tercih formlarının Öğrenci Seçme Sınavı'na ÖSS katılan adayların adreslerine, yarından itibaren gönderilmeye başlanacağını bildirdi. 
     Dr. Toker, bugün gerçekleştirilen Yabancı Dil Sınavı YDS ile üniversiteye giriş sınavı sürecinin tamamlandığını kaydetti. Dr. Toker, YDS ile ilgili olarak şu ana kadar kendilerine herhangi bir sorun bildirilmediğini belirtti. 
     ÖSYM Başkanı Dr. Toker, ayrıca, 2002-ÖSYS Yükseköğretim Programları ve Kontenjanları kılavuzunun adayların adreslerine yarından itibaren postayla gönderilmeye başlanacağını bildirdi. 
     2002-Temmuz ayının son haftası içinde açıklanacak ÖSS'yi kazanan adaylar, tercih işlemlerine başlayacak. 
     Adayların, ÖSS'yi kazanabilmesi için ÖSS Sözel, ÖSS Sayısal, ÖSS Eşit Ağırlıklı ve ÖSS Dil alanlarından en az birinden 105 puan almaları gerekiyor. Bu dört puan türünden en az birinden 105 almayan adayların, tercih hakkı bulunmuyor. Adayların, üniversitelerin lisans programlarını tercih edebilmeleri için de, dört puan türünün en az birinden 120 puan almış olmaları gerekiyor. 
     2002-ÖSS puanları 105-119.9 olan adaylar sadece açıköğretim programlarından tercih yapabilecekler. Yalnızca Açıköğretim İngilizce Öğretmenliği Programı için ilgili puan türünde en az 110 ve daha fazla puan alma koşulu bulunuyor. 
     2002-ÖSS puanları 120 ve daha fazla olan adaylar ise lisans üniversitelerin 4 ve daha fazla yıllık programları programları ile yine açıköğretim programlarından tercihte bulunabilecekler. 
     ÖSS puanları bu kurallara uygun olan adaylar, ÖSYM'nin kendilerine gönderdiği 2002-Yükseköğretim Programları ve Kontenjanları Kılavuzu'ndan yararlanarak tercih formlarını dolduracaklar. 
     Söz konusu kılavuzda 2002-ÖSS sonuçlarına göre öğrenci alan yükseköğretim programlarının kontenjanları, giriş koşulları, 2001-ÖSS'deki en küçük puanları ve yüzdelik dilimleri yer alıyor. 
     Adaylar girmek istedikleri yükseköğretim programlarını istek sırasına göre tercih formuna yazıp kodlayacaklar. 
     Tercih formunun arka yüzünde yurt başvuru formu da yer alacak. Yurtta barınmak isteyen adaylar, bu formu da kılavuzdaki açıklamalara uygun dolduracaklar. 
     Adaylar, ayrıca tercih formu ve yerleştirme ücreti olarak Vakıflar Bankası, İş Bankası, Akbank, Yapı ve Kredi Bankası şubelerinden birine 9 milyon lira yatıracaklar. Adaylar, bankadan alacakları dekontun bir nüshasını ve tercih formunu, 31 Temmuz-9 Ağustos 2002 tarihleri arasında lise ve dengi okul müdürlüklerine veya ÖSYM sınav merkezi yöneticiliklerine teslim edecekler. Adaylar, teslim sırasında da 1 milyon lira ücret verecekler ve karşılığında makbuz alacaklar. Adayların, bu makbuzu saklamaları gerekiyor. 
     Adayların, tercih formunu mutlaka süresi içinde teslim etmeleri isteniyor. Belirlenen tarihten sonra teslim eden, yurtiçinden postayla gönderen veya birden fazla tercih formu teslim eden adayların tercih formları işleme konulmayacak. 
     Adaylar, tercih formlarının ÖSYM'ye ulaşıp ulaşmadığını, teslim ettikleri yerlerde 2002 Ağustos ayının ikinci haftası içinde asılacak olan listelerden kontrol edebilecekler. 
     Adaylar, tercih formlarını internet yoluyla da gönderebilecekler. 
     Bu işlem için ÖSYM'nin osym.gov.tr internet adresi kullanılabilecek. 
     ÖSYM, tercih formlarını değerlendirdikten sonra adayların yerleştirme puanlarını Y-ÖSS hesaplayacak. Yerleştirme sonuçlarının Ağustos ayının sonuna doğru açıklanması planlanıyor. 
     Üniversiteye yerleşmeye hak kazanan adaylar, 12-18 Eylül 2002 tarihleri arasında kayıt yaptıracaklar. 
     





</TEXT>
</DOC>
