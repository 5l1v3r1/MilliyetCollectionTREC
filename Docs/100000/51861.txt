<DOC>
<DOCNO> 51861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun18.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki zaferler Türk ve ABD'li uzmanlarca planlandı 
</HEADLINE>
<TEXT>

     Rusya'nın en etkili gazetelerinden İzvestiya, Afganistan'da Kuzey İttifakı'nın elde ettiği zaferlerin ardında, Türk ve ABD'li askeri uzmanların yaptığı planlar bulunduğunu yazdı. 
     Gazetenin bugün manşetten verdiği ve Afganistan'daki zaferlerde pay sahibi olanların çeşitliliğini vurgulamak için kullandığı, ''İşbölümü'' başlığıyla çıkan yazıda, bir yanda Kuzey İttifakı güçleri ile Türk ve ABD'li askeri uzmanların, yabancı komandoların, diğer tarafta ise Taliban ve Arap kökenli gönüllülerin olduğu belirtildi. 
     Mezar-ı Şerif kentinin alınmasını, Taliban karşıtı Kuzey İttifakı'nın, ülkenin kuzeyini tamamen kontrol altına aldıklarını duyurmasını değerlendiren gazete, ''muzafferler arasında Amerikalılar ve Türkler de var. İzvestiya'nın elde ettiği bilgilere göre Mezar-ı Şerif'in alınması operasyonu, hem ABD ve Türk askeri uzmanlar tarafından etraflıca planlandı hem de operasyon, yabancı komandoların desteği ile yapıldı'' denildi. 
     Gazete, Taliban güçleri Arap kökenli komutanların yönettiğini, kilit önemdeki mevkilere sahip komutanlar arasında Suriyeli Abu Musab, Mısırlı Şauki İslambuli, Iraklı Abdu Haki'nin de bulunduğunu belirtti. 
     






</TEXT>
</DOC>
