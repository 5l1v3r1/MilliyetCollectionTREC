<DOC>
<DOCNO> 83447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko09.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenek Barajı'nın temeli attı 
</HEADLINE>
<TEXT>

     Ermenek Barajı ve Hidroelektrik Santrali'nin HES temeli, Devlet Bakanı ve Başbakan Yardımcısı Mesut Yılmaz tarafından atıldı. 
     Konya'dan helikopterle barajın yapılacağı tören alanına gelen Yılmaz, konuşmasından sonra butona basarak barajın temelini attı. 
     Devlet Bakanı Mehmet Keçeciler, Enerji ve Tabii Kaynaklar Bakanı Zeki Çakan, Başbakan Yardımcısı Yılmaz ile birlikte gelirken, spordan sorumlu Devlet Bakanı Fikret Ünlü de törene katıldı. 
     Yılmaz törende yaptığı konuşmada, Türkiye'de hizmet kısırlığı olduğunu ve hizmet kısırlığının yeni değil son 10 yılın sonucu olduğunu vurguladı. 
     Türkiye'de hiçbir şey yapmayan hiçbir siyasetçiden hesap sorulmadığını ifade eden Yılmaz, ''siyasetçi nefsi müdafaya çekilip hizmet edemez hale getirilmiştir'' dedi. 
     Hizmeti herşeyin üstünde tuttuklarını anlatan Başbakan Yardımcısı Yılmaz, halka hizmeti hakka hizmet bilen anlayışa sahip olduklarını söyledi. 
     Yılmaz, barajın tamamlanması ile sulama ve elektrik üretimine önemli katkı sağlanacağını belirterek, ''bu baraj tamamlandığında Mersin'de sel afeti yaşanmayacak. Hem sel taşkınlarını önleyecek, hem de enerji üretecek önemli bir yatırımdır'' dedi. 
     Bugün, Türkiye'de en önemli ihtiyacın hizmet olduğunu belirten Yılmaz, Türkiye'nin elektrik üretecek sularının yüzde 35'ini, yani üçte birini değerlendirebildiğini, sulanabilir tarım arazilerinin ise yüzde 55'ini sulayabildiğini söyledi. 
     Devlet Bakanı ve Başbakan Yardımcısı Mesut Yılmaz, ''Herşeye rağmen, hiçkimsenin şüphesi olmamalıdır ki, Türkiye'nin potansiyeli ve dinamikleri yaşanan sorunları aşmasını sağlayacak güçtedir'' dedi. 
     Yılmaz, Karaman'ın Ermenek ilçesi yakınında Ermenek nehri üzerinde yapılacak Ermenek Barajı ve Hidroelektrik Santralı'nın HES temel atma töreninde yaptığı konuşmada, Türkiye'nin siyasetçiler için hizmetin zor olduğu ülkelerden birisi olduğunu belirtti. Başbakan Yardımcısı Yılmaz, Türkiye'de hizmet üretmemenin hiçbir cezası olmadığını bildirerek, ''devletin ve milletin geleceği için çalışıyoruz. Birşeyler yapmak için çalışanlar, Türkiye'de her zaman maalesef cezalandırılıyorlar'' dedi. 
     Mesut Yılmaz, Ermenek'e gelmeden önce Konya'dan Karaman'a doğalgaz getirecek olan projenin temelini attıklarını hatırlatarak, ''umarım ki baraj tamamlanmadan Karaman ve Ermenek doğalgaza kavuşmuş olur'' diye konuştu. 
     Zamanında altyapı yatırımlarına, özellikle enerji yatırımlarına büyük önem verdiklerini bildiren Yılmaz, şunları söyledi 
     ''Maalesef Türkiye 1991 yılından sonra enerji yatırımlarındaki atılım hızını kaybetti. 1991 yılından sonra enerji alanında büyük bir düşüş yaşandı. 20 yıl geriye baktığımızda maalesef ortalama talep yüzde 8.5 artarken, 1991'den sonra enerji üretim kapasitesi yılda yüzde 5.5 arttı. O dönemde sıksık ikaz ettik. O zamanın hükümetlerini, enerji yatırımları konusunda uyardık. 
     Türkiye'nin enerjide 1980 öncesine geri götürüleceğini söyledik. 
     Nitekim, 1997'de yeniden hükümete geldiğimiz zaman gördük ki, 1991'de komşu ülkelere enerji ihraç edebilecek durumda olan Türkiye, krize rağmen enerji açığı yaşıyor haldeydi.'' 
     
     ''1997'DE İKİNCİ ENERJİ HAMLESİNİ BAŞLATTIK'' 

     Yılmaz, 1997'de ikinci enerji hamlesini başlattıklarını, Türkiye'nin elektrik alanında kullandığı gücü iki katına çıkarmak için bir dizi yatırımı hayata geçirmek için kolları sıvadıklarını ifade etti. 
     Başbakan Yardımcısı Yılmaz, şöyle devam etti 
     ''Üstelik çok engellerle karşılaştık, gereksiz bir sürü saldırılara maruz kaldık. Türkiye'de 20 yıl önce enerji sıkıntısı yaşandığı hatırlanmıyor Hele gençler hiç bilmiyor. Bundan 20 yıl önce Türkiye'nin birçok yerinde ya hiç enerji olmuyordu ya da şehirlere birkaç saatlik periyotlarla veriliyordu. Biz Türkiye'nin kaderini değiştirmeye çalışırken, Türkiye'nin enerji üretimini artırmaya çalışırken, muhaliflerimiz bize bu elektriği ne yapacaksınız, toprağa mı vereceksiniz diye söylüyorlardı.'' 
     





</TEXT>
</DOC>
