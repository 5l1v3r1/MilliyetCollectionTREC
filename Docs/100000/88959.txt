<DOC>
<DOCNO> 88959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/yazar/bila.html </URL>
<DATE> 2002/06/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit tansiyonu düşürdü 
</HEADLINE>
<TEXT>

     Çankaya zirvesinden sonra MHP lideri Devlet Bahçeli’nin açıklamalarıyla yükselen siyasi tansiyonu Başbakan Bülent Ecevit dünkü basın toplantısıyla büyük ölçüde düşürdü. 
     Bahçeli’nin, "gerekirse hükümetten çekiliriz" sözlerini Başbakan Ecevit yorumlarken, bunun bazı koşullara bağlı olduğunu belirterek MHP liderinin daha önceki tutumunun geçerli olduğunu vurguladı. 
     Ecevit, Bahçeli’nin çekilme kararının ancak diğer iki hükümet ortağının muhalefetle işbirliğini alışkanlık haline getirilmesi halinde söz konusu olacağının, böyle bir durumda da haklılık kazanacağını kaydetti. 
     Başbakan Ecevit, bu yaklaşımıyla idam cezasının muhalefet partilerinin desteğiyle kaldırılması halinde MHP lideri Bahçeli’nin hükümeti bozmayacağı mesajı aldığı veya mesajları böyle yorumladığı anlaşılıyor. Ancak idam dışında diğer konularda da muhalefetle işbirliğinin sıklaşması halinde MHP’nin çekilmesinin gündeme gelebileceğini düşünüyor. 
     Bahçeli’nin sözcükleri çok dikkatle kullandığına işaret eden Ecevit, MHP liderinin açıklamasını hükümeti kilitlemek olarak da görmüyor. 
     Bu durumda Başbakan Ecevit, idam cezasının kaldırılması konusunda Meclis’te destek arayışını sürdürme eğiliminde görünüyor. Ancak bu desteği sadece bir konuda arayacağı da anlaşılıyor. Diğer konularda da muhalefet işbirliğinin öne çıkması halinde Bahçeli’nin hükümeti bozma gibi bir tepki vermesinin doğal olacağını düşünüyor. Böyle bir durum yaratmamaya da özen göstereceği anlaşılıyor. 
     Sonuçta Başbakan Ecevit, Bahçeli’nin daha önce açıkladığı, "MHP’nin desteği olmadan Meclis’te bazı kararlar alınırsa bunu hükümet meselesi yapmayız" şeklindeki tavrını esas alıyor. 
     Başbakan Ecevit’in dünkü yaklaşımı Bahçeli’nin çıkışıyla yükselen tansiyonu düşürmüş oldu. MHP ile ANAP arasındaki gerginliğin, Başbakan’ın bu tutumu karşısında daha fazla artması da önlenmiş görünüyor. 
     Ecevit’in deneyimi ve uzlaşmacı yaklaşımı, üçlü koalisyonu sıcak bir krizden döndürmüş durumda. 
     
     







Sol Kemalist bir Bozkurt 


Kirazlar - canerikleri 


Ecevit tansiyonu düşürdü 


Terörün ten rengi 


Ekonomide de, siyasette de Vay be ’ 


Adalet Bakanı, hukuk, şantaj ve bir kaset 


Emlak Vergisi ile ilgili soruları cevaplıyoruz... 


Ecevit Şenol’dan zinde 


Çocukluğunu kim daha çok özlerse 


Sağa kayan Avrupa Türkiye’yi dışlar mı 


Dış borç ile yaşadığımızdan Ayşe Hanım Teyzemin haberi yok 


</TEXT>
</DOC>
