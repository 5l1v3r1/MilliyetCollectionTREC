<DOC>
<DOCNO> 58898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun07.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD cinsel taciz suçlularını uydudan izleyecek 
</HEADLINE>
<TEXT>

     ABD, cinsel suçlardan hüküm giyenlerin bileklerine, bir daha suç işlemediklerinden emin olmak için, uydudan izlemeye imkan tanıyacak bir elektronik bant takılmasını planlıyor. 
     California eyaletinde sivil haklar temsilcilerini ayağa kaldıran ve gelecek yıldan itibaren uygulamaya geçirilmesi düşünülen bu plana göre, cinsel taciz suçluları düzenli olarak yalan makinası testinden de geçirilecekler. 
     Plan, ilk etapta California eyaletinin de içinde olduğu bir düzine eyalette uygulanacak ve işlediğine inanılırsa diğer eyaletlerde de uygulanacak. Cinsel suçlardan hüküm giyenler böylece şartlı tahliye olduklarında uydudan izlenebilecekler. 
     Sivil haklar savunucuları ise cinsel suç işleyenlerin de, hükümet tarafından izlenmeden alışveriş yapmaya, postaneye gitmeye hakları olduğunu belirtiyorlar. Orange County Halk Savunucuları Başkan Yardımcısı James Merwin, ''Bu uygulama tamamen kulağa 'big brother' gibi geliyor. İnsanların her yaptıklarının izlenmesi büyük bir haksızlık. Bu insanlar suç işlemiş olsalar bile'' dedi. 
     Öte yandan, uygulamanın başarılı olacağı konusunda da şüpheler bulunuyor. Texas'ta çocuklara tecavüzden hüküm giyen ve şartlı tahliye olan bir adamın koluna, uydudan izlemeyi sağlayacak elektronik bilezik takılmasına karşılık, yetkililerin, bu adamın 6 yaşında bir erkek çocuğuna tecavüzüne engel olamadıkları belirtiliyor. 
     Şu sırada California'da cinsel suçlardan şartlı tahliyede bulunan 400 kişi bulunuyor. 
     






</TEXT>
</DOC>
