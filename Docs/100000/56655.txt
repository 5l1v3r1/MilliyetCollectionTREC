<DOC>
<DOCNO> 56655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sonspo04.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Fenerbahçe maçında en az 1 puanı hedefliyor 
</HEADLINE>
<TEXT>

     Bursaspor Teknik Asbaşkanı Nihat Şengezer, Fenarbehçe ile 15 Aralık Cuma akşamı deplasmanda oynayacakları karşılaşmadan en az bir puan çıkartmayı hedefleyeceklerini söyledi. 
     Nihat Şengezer, yaptığı açıklamada, Fenerbahçe'nin güçlü bir takım olduğunu ve sahasında kolay yenilmediğini belirterek, cuma günkü maç için ''galip geliriz'' demenin iddialı olacağını kaydetti. 
     Fenerbahçe'nin son iki haftayı Beşiktaş ve Trabzonspor karşısında aldığı yenilgilerle puansız kapattığını anımsatan Şengezer, ''Fenerbahçe cuma günkü maçı mutlak kazanmak için sahaya çıkacak. Bizi zor bir maç bekliyor'' dedi. 
     Şengezer, Bursaspor'un kupada Göztepe, ligde de Antalyaspor'a yenilerek iki maçlık sıkıntılı bir dönem yaşadığını anımsatarak, Malatyaspor galibiyetiyle yeniden toparlandıklarını anlattı. 
     Cuma akşamı Şükrü Saraçoğlu Stadı'nda kendilerini çetin bir maçın beklediğini kaydeden Şengezer, ''Fenerbahçe'yi evinde yeneceğiz, demek iddialı olur. Ancak, biz de iyi takımız. Cuma akşamki zorlu maçtan en az bir puan çıkarmayı hedefleyeceğiz'' diye konuştu. 
     






</TEXT>
</DOC>
