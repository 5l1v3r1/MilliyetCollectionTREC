<DOC>
<DOCNO> 83339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur30.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel, yeğeni Yahya Demirel ve Cavit Çağlar'ı savundu... 
</HEADLINE>
<TEXT>

     9. Cumhurbaşkanı Süleyman Demirel,dünyanın hiçbir yerinde bir kişinin mahkemesi tayin edilmeden hapiste tutulmayacağını belirterek, ''Murat Demirel, 643 gündür suçunun ne olduğu bilinmeden, hangi mahkemede muhakeme edileceği bilinmeden hapishanededir'' dedi. 
     Demirel, Bahçeşehir Üniversitesi'nde ''2002 Mayıs'ında Türkiye ve Dünya'' konulu konferans verdi. Konferansta, 2. Dünya Savaşı'ndan sonra Avrupa'daki yapılanma, AB, Doğu Bloku'nun çöküşü ve Türkiye'nin AB'ye adaylık sürecini değerlendiren Demirel, dünyanın hızla değiştiğini, Türkiye'nin 1923'lerdeki Türkiye'yi çok geride bırakarak 'hasta adam olan Türkiye'den AB'ye aday ülke' konumuna geldiğini anlattı. 
     Demirel, konferansın ardından öğrencilerin sorularını yanıtladı. ''Cavit Çağlar ve Murat Demirel'in yaptıkları konusunda Türk halkına söyleyecek sözünüz var mı '' şeklindeki yazılı soru üzerine şunları söyledi 
     ''Var. Murat Demirel, 643 gündür suçunun ne olduğu bilinmeden hangi mahkemede muhakeme edileceği bilinmeden hapishanededir. Ben olanı bildiriyorum. Varsın olsun diyorsanız, olsun, bin yaşayın... 643 gündür dünyanın hiçbir yerinde bir adamı, mahkemesi tayin edilmeden hapiste tutmazlar. 20 tane banka, 19'una kimsenin bir şey yaptığı yok. Orası öyle, onu ben daha ileri gidip söylesem başka anlama gelebilir. Bu Allah'a havale edilmiş bir iştir. Adalet tecelli eder, görülür. Cavit Çağlar'a yapılan zulümdür. Herkesin içinde söylüyorum, ilk defada söylemiyorum. Cavit Çağlar, bu ülkenin vatandaşı değil mi Evet. Cavit Çağlar, fabrikalarında 20 bin kişiye iş vermiştir, 20 bin kişiyi besliyor, 20 bin Cavit Çağlar'ı beslemiyor ki... Cavit Çağlar'ın tesisleri iflas etse, 20 bin kişi işsiz kalır. Cavit Çağlar ayda 20 milyon dolarlık döviz kazandırıyor Türkiye'ye... Bu Cavit Çağlar'ı zincire vurdular. Buna da vicdanlar elveriyorsa, Allah'a havale ediyorum. Cavit Çağlar'a gerek Amerikan hapishanelerinde gerek Türk hapishanelerinde yapılanlar insanlığa aykırıdır.'' 
     
     ''ALIN BUNU BURDAN DEMEK DAHA DOĞRU'' 

     Demirel, AB Türkiye Temsilcisi Karen Fogg'un sözlerini nasıl değerlendirdiğinin sorulması üzerine de, ''Bir büyükelçinin, bir ülkenin iç meselesine karışması münasebetsizliktir'' dedi. 
     Büyükelçiliğin önemli bir mercii olduğunu vurgulayan Demirel, büyükelçilerin daha dikkatli olması gerektiğini söyledi. Demirel, ''Bir büyükelçiyi her gün tartışmak yerine alın bunu burdan demek daha doğrudur'' diye konuştu. 
     Demirel, ''Türkiye'nin AB'ye üyeliğinin gecikmesine, ekonominin mi askeri yönetimlerin mi neden olduğu'' şeklindeki bir soru üzerine, 40 yıldır bu tür meselelerin tartışıldığını kaydetti. 
     Türk insanının meseleleri büyüterek kendi imajını çarpıtılmış göstermekte çok hünerli olduğunu anlatan Demirel, ''Asker destekli demokratik, ideolojik bir sisteme sahibiz demeyi kabul etmem'' dedi. 
     Türkiye'nin siyasi meselelerinin çok kompleks ve karmaşık olduğunu dile getiren Demirel, Türkiye'nin tek partiden çok partiye geçmeyi iyi başaramadığını, ayrıca Türkiye'nin millet iradesini hakim kılmakta sıkıntı çektiğini söyledi. 
     Demirel, ''Bir ülkede halk rejime sahipse, rejime vaki olası müdahalelere iyi oldu demiyorsa, rejim sıkıntısı olmaz, idaresi her zaman sağlıklı olur'' dedi. 
     1980 müdahalesinde, müdahaleyi gerçekleştirenlerin bir anayasa 
     yaparak, bunu sandığa götürüp kendilerini Cumhurbaşkanı yaptıklarını kaydeden Demirel, ''Sandıkta halktan yüzde 92 oy aldılar. Ben halktan şikayetçi değilim. Yüzde 92 oy verdikten sonra 'efendim sistem yarı askeri miydi, askeri miydi' tartışmanın manası yok'' diye konuştu. Türkiye'de 14 tane seçim yapıldığını, bunun 10'unda başarılı olunduğunu kaydeden Demirel, ''Bir ülkede, hür ve serbest seçim varsa, demokrasinin birinci adımı atılmıştır. Bir ülkede insanlar kendi iradesine sahip çıkacak. Bütün hikaye sivil iradenin sağlam tutulmasıdır'' dedi. 
     
     ''SIKINTILARIN HEPSİNİ BANA YAZARSANIZ...'' 

     Demirel, ''Yıllardır ülkeyi yönetiyorsunuz. Türkiye'nin bugünkü durumunda, kendinizde biraz sorumluluk buluyor musunuz '' şeklindeki soru üzerine, şunları söyledi 
     ''Neymiş Türkiye'nin bugünkü durumu. İstanbul'da bir Darülfunun'dan 20 üniversiteye gelinmiş. İğneden ipliğe satın alan Türkiye'den her şeyi yapan, her şey olan Türkiye'ye gelinmiş. Türkiye bugün kalkınmış bir memleket, 1920'lerin, 60'ların, 70'lerin Türkiye'siyle mukayese edilemez. Hasta adamdan AB'ye üye olma konumuna gelinmiş. Bununla beni suçlayacaksanız suçlayın. Memleket hizmetinde 40 senenin 12 senesinde başbakanlık yaptım, 28 senesinde başkaları yaptı. Ülkedeki sıkıntıların hepsini bana yazarsanız bunların içinden çıkamam.'' Demirel, bir soru üzerine de halkın siyasetçiden şikayette hakkı bulunduğunu, ancak siyasetle bağını koparmaması gerektiğini belirterek, ''Siyasetçi halktan gördüğü tepki nedeniyle halkın içine gidemiyor. Siyasetçi bu nedenle halkı göremiyor. Türkiye seçime giderse, o zaman bundan kurtulur'' dedi. Demirel'e konferansın ardından YÖK Başkan Vekili Bener Cordan tarafından günün anısına bir şilt verildi. Konferanstan önce Demirel, Bahçeşehir Üniversitesi Rektörü Prof. Dr. Halil Güven ile üniversitede öğle yemeği yedi. Yemeğe, Esenyurt Belediye Başkanı Gürbüz Çapan da katıldı. 
     





</TEXT>
</DOC>
