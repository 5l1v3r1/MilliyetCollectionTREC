<DOC>
<DOCNO> 69830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko29.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Başkanı Serdengeçti "Kur politikasını kimseyle paylaşmayız" 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası Kanunu uyarınca kur politikasını hükümetle birlikte kararlaştırdıklarını, bununla birlikte kur politikasının uygulanmasından kendilerinin sorumlu olduğunu söyledi. 
     Serdengeçti ODTÜ'de ''Kriz Nereden Nereye'' konulu sempozyumda yaptığı konuşmada, Merkez Bankası'nın 2001 ve 2002 yılı para politikası uygulamaları hakkında bilgi verdi. 
     Devlet Bakanı Kemal Derviş'in döviz kuruyla ilgili sözlerinin hatırlatılması üzerine kur rejimini sabit ya da dalgalı kur hükümetle birlikte kararlaştırdıklarını kaydeden Serdengeçti, şöyle devam etti 
     ''Bu tür kararlar, siyasi boyutu olan kararlardır. Kur rejimini hükümetle paylaşırız. Kur politikasını kimseyle paylaşmayız. Yasal çerçeve böyle. Kur politikasından kimin sorumlu olduğu açıktır. Politikadan sorumlu kurum olarak diyoruz ki, bizim fiyat istikrarı hedefimiz vardır. Türkiye'nin rekabet gücünün korunması Merkez Bankası'nın görevi değildir. Dolayısıyla kur aşağı veya yukarı hareket edebilir.'' Merkez Bankası'nın uyguladığı kur politikasının, uygulanan ekonomik programla bağdaştığını da ifade eden Serdengeçti, bir eşgüdüm sorununun olmadığını söyledi. 
     Para politikasının diğer politikalarla uyumlu olmasının gerektiğine de işaret eden Merkez Bankası Başkanı, kurumların ise birbirlerinden farklı, birbirleriyle çelişen objektifleri olabileceğini vurguladı. Serdengeçti, ''Pekala Merkez Bankası'nın para politikası ile Hazine'nin uyguladığı borçlanma politikası arasında çelişkiler çıkabilir'' dedi. 
     






</TEXT>
</DOC>
