<DOC>
<DOCNO> 96999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sonspo02.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Botaş 3 büyüklerin tavrı nedeniyle yabancı transferi askıya aldı 
</HEADLINE>
<TEXT>

     Bayanlar Basketbol Birinci Lig takımlarından BOTAŞ Spor, yabancı oyuncu transferi konusunu askıya aldı. 
     BOTAŞ Spor Genel Menajeri Şevket Erden, başta Fenerbahçe olmak üzere Beşiktaş ve Galatasaray takımlarının hem Türkiye, hem de Avrupa Ligleri'ne katılmayacaklarını açıklamalarının, kendilerini de olumsuz etkilediğini belirterek, ''3 büyüklerin konumu netleşmeden yabancı transferi yapmayacağız'' dedi. 
     Yeni sezon hazırlıklarını kendi tesislerinde sürdürdüklerini, Bulgarisan'da yapılacak özel turnuvaya katılacaklarını anlatan Erden, şunları kaydetti 
     ''İç transferde anlaşma sağladığımız sporcularla 15 Temmuz Pazartesi gününden bu yana programlı biçimde çalışıyoruz. Şu anda Fenerbaçe'de oynayan eski oyuncumuz Arzu'yu yeniden kadromuzda görmeyi istiyoruz. Yabancı oyuncu konusunda 3 büyüklerin konumu netleşmeden transfer yapmayı düşünmüyoruz. Şayet 3 büyük kulüp katılmazsa liglerin hiçbir önemi kalmaz. Sanıyorum belirsizlik bir kaç gün içinde çözümlenir. Yine de Avrupa Ligleri'nde oynadığımız için maliyeti ucuz olan yabancı oyuncu transferi yapmamız gerekiyor. Kadromuzda düşündüğümüz Hırvat, Yugoslav ve Rus oyuncuların kasetlerini izliyoruz ve menajerleriyle görüşüyoruz.'' Erden, menüsküs ameliyatı olan Didem'in de antrenmanlara katıldığını ve hafif koşular yaptığını da sözlerine ekledi. 
     





</TEXT>
</DOC>
