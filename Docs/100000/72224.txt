<DOC>
<DOCNO> 72224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur19.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Scala'ya ödediği para için dava açtı... 
</HEADLINE>
<TEXT>

     Beşiktaş Jimnastik Kulübü'nün BJK , hastalığı nedeniyle sözleşmesini feshettiği eski teknik direktör Nevio Scala'ya yapılan ödemenin 725 bin dolarlık bölümünü geri almak amacıyla açtığı davanın görülmesine devam edildi. 
     İstanbul 10. Asliye Hukuk Mahkemesi'ndeki duruşmaya, taraf avukatları katıldı. BJK Genel Menajeri Sinan Engin ile futbol takımı kaptanı Tayfur Havutçu da, tanık olarak dinlenilmek üzere adliye binasına geldi. 
     Davaya ilişkin tebligatın Nevio Scala'nın Almanya'daki adresine yapıldığını belirten hakim, taraf avukatlarına görüşlerini sordu. 
     Scala'nın avukatı Batur Kaçmaz, müvekkilinin İtalyan vatandaşı olduğunu, oysa tebligatın Scala'nın eşinin Almanya'daki bir yakınına Almanca olarak yapıldığını, bunun ise usul hatası olduğunu ileri sürdü. 
     Mahkemeye gelen yazıdan müvekkiline bizzat tebligat yapılmış gibi anlaşıldığını belirten Kaçmaz, bu nedenle tebligata dair yazının ilgili yerden istenerek durumun incelenmesini talep etti. 
     Kulüpte davalının irtibat adresi olarak Almanya'nın göründüğünü ve başka adresi bulunmadığı için tebligatın usulüne uygun yapıldığını belirten BJK'nın avukatı ise, duruşmada hazır olan tanıkları dinletmek istediklerini söyledi. 
     Nevio Scala'ya yapılan tebligatla ilgili yazının dönüşünün ilgili yerden istenmesine karar veren hakim, eksikliklerin giderilmesi duruşmayı erteledi. 
     BJK avukatının tanıkların dinlenilmesi gerektiğini belirtmesi üzerine, hakim, eksikliğin giderilmesinden sonra tanıkların dinlenilip dinlenilmeyeceğine karar verileceğini, bu celse ise ifadelerini almayacağını kaydetti. 
     Duruşma sonuna kadar adliye koridorunda bekleyen Sinan Engin ile Tayfur Havutçu, ifadelerinin alınmayacağını öğrenince binadan ayrıldı. 
     BJK'nın avukatlarınca hazırlanan dava dilekçesinde, sağlık sorunları nedeniyle sözleşmesi feshedilen Scala'dan, kendisine daha önce yapılan 1 milyon 250 bin dolarlık ödemenin çalıştığı süre gözönüne alınarak 725 bin dolarının geri alınması isteniyor. 
     






</TEXT>
</DOC>
