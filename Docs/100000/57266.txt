<DOC>
<DOCNO> 57266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/ekonomi/eko07.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, bayram öncesi yükseldi 
</HEADLINE>
<TEXT>

     EKONOMİ SERVİSİ 

     Çok düşük işlem hacmiyle 1 milyon 400 bin liradaki psikolojik sınırına kadar düşen dolar, bayram öncesi pozisyon açmak istemeyen bankaların satışları ve takas kağıtlarının kupon ödemeleri nedeniyle yükselişe geçti. 
     Dolarda günlük işlemler 1 milyon 438 bin - 1 milyon 440 bin lira düzeyinden günü tamamlarken bayram sonrası vadeli işlemlerde fiyatlar 1 milyon 450 bin liraya çıktı. 
     Hazine’nin iç borcun vadesini uzatmak için 15 Haziran’da yaptığı takasın kupon ödemesini yaklaşık 1 milyon 465 bin lira karşılığı Türk Lirası olarak belirlemesi, açık pozisyona düşmek istemeyen bankaları dövize yöneltti. Bu talebe öğlen saatlerinde, şirketler, kamu bankaları ile bir özel bankanın döviz alımlarının da eklenmesi doları hızla 1 milyon 440 bin liranın üzerine çıkardı. 
     Bankalararası para piyasasında arz - talep bu seviyelerde dengelenirken vadeli işlemler bayram tatilinin fonlama maliyetiyle birlikte 1 milyon 550 bin liraya kadar yükseldi. Bankacılar, uzun tatil döneminde pozisyon açarak riske girmek istenmemesinin talebi tetiklediğini belirttiler. 
     



 EKONOMİ 




















</TEXT>
</DOC>
