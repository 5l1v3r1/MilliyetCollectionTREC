<DOC>
<DOCNO> 50947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo22.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Yapılanları etik açıdan hoş bulmuyorum" 
</HEADLINE>
<TEXT>

     AC Milan'daki görevine dün son verilen Fatih Terim, bu akşam eşi Fulya Terim ile İtalya'ya gitti. 
     Fatih Terim, Atatürk Havalimanı'nda yaptığı açıklamada, işine son verilmesinin beklediği bir olay olduğunu belirterek, ''Benim için sürpriz olmadı. Bugün olmazsa yarın ya da 3-5 gün sonra olurdu'' dedi. 
     Terim, yapılan hareketin, meslek hayatına aykırı olduğunu ve şık olmadığını belirterek, ''Ben profesyonel bir antrenör ve işine saygı duyan bir kişi olarak, daima en önemli işin çalışmak olduğu düşüncesiyle, en başarılı sonuçları alma adına çalıştım. Meslek ahlakı açısından hiç de hoş olmayan bu davranmış, bana sürpriz olmadı'' diye konuştu. 
     Türk Milli Takımı'nın teknik direktörlüğüne getirileceği yönünde İtalyan basınında çıkan haberlerin anımsatılması üzerine de Terim, şunları söyledi 
     ''Bu tür haberler çıkacaktır. Buna engel olamayız. Hiçbir kimseyle görüşmem olmamıştır. Özellikle biz ilke olarak, başkalarının alışkanlıkları gibi, kimsenin arkasından hiçbir şey çevirmez ve yüzüne söyleriz. Olmayan bir şeyle insanları huzursuz ve rahatsız etmekten ben de rahatsızlık duyarım. Biz herşeyi paylaşıyoruz da, böyle bir durum olsa, bunu neden paylaşmayalım. Herkes de biliyor ki böyle bir şey yok. Ayrıca insan Milan antrenörü olursa, başka kulüplerle görüşme yapmaz. Ben de böyle bir şeye ihtiyacı olan biri değilim. Bu nedenle böyle söylentilere kulak vermeyin. Bizim ahlak anlayışımızda, gelenin arkasından bir şey yapmak gibi bir eylem, huy, karakter ve yapı da yoktur.'' Terim'in oldukça sinirli olduğu dikkati çekerken, tecrübeli teknik adam uçağa binmeden önce görüntü almak isteyen gazetecilerden birine, ''Bunlardan biri elimde kalacak'' diye söylendi. 
     Terim'i, Milano'ya, Elazığ Bağımsız Milletvekili Mehmet Ağar uğurladı. 
     






</TEXT>
</DOC>
