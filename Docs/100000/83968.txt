<DOC>
<DOCNO> 83968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo20.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Dünya Kupası'nda başarı şansımız çok" 
</HEADLINE>
<TEXT>

     Milli Takımlar ve Fenerbahçe eski Teknik Direktörü Mustafa Denizli, Türkiye'nin, 2002 Dünya Kupası finallerinde başarılı bir sonuç elde edeceğine inandığını belirterek, ''Türkiye iyi bir turnuva takımıdır. Dünya Kupası da turnuvadır. Bu nedenle Türk Milli Takımı'nın Dünya Kupası'nda önemli bir başarı elde edebileceğine inanıyorum'' dedi. 
     Türk Milli Takımı'nın son yıllarda başarılı sonuçlar aldığına da dikkati çeken Denizli, eleme grubundaki rakiplerden Brezilya'nın çok güçlü olduğunu, ancak bunun, Türkiye'nin hedeflerini değiştirmeyeceğini vurguladı. Denizli, şunları söyledi 
     ''Brezilya çok güçlü bir ekip. Ama dünya şampiyonu, Avrupa şampiyonu olmuş ülkeler, genellikle ilk maçlarında kötü sonuç alırlar. Biz, Brezilya karşısında oynayacağımız ilk maçta yenilsek de bu bizim hedeflerimizi değiştirmez. Türkiye, Avrupa Şampiyonası'na damgasını vurmuş bir takımdır, kaderini değiştirmiş bir takımdır. Bu nedenle bu çocukların burada da aynı başarıyı göstereceklerine inanıyorum.'' Bir gazetecinin sorusu üzerine Serhat'ı değerlendiren Denizli, ''2 yıl onunla çalıştığım için memnunum. O çok iyi bir futbolcu, yaşı da çok genç. Önünde uzun yıllar var. Dünya Kupası, ona önemli tecrübeler kazandıracaktır'' dedi. 
     Denizli, Serhat'ın Fenerbahçe'de kalıp kalmaması ve yurtdışından gelen transfer tekliflerini kabul edip etmemesi yönündeki soruları ise yanıtsız bıraktı. 
     





</TEXT>
</DOC>
