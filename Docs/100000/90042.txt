<DOC>
<DOCNO> 90042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sonspo07.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, Güney Kore'den çekiniyor... 
</HEADLINE>
<TEXT>

     17. Dünya 
     Kupası finallerinin 2. turunda, ev sahibi ülkelerden Güney Kore ile karşılaşacak olan İtalya'da, ev sahibi olduğu için ''hakemi ve seyirciyi arkasına alacak'' Güney Kore'den korkulması gerektiği belirtiliyor. 
     Corriere dello Sport Gazetesi bugünkü manşetini, ''Kore skandalı'' diye atarken, ''Hakem korumasında bulunan Koreliler, Portekiz'i kupadan dışarı attı. Hakemler, ev sahibi takımlara elenmemeleri için yardım ediyor. Zaten hakemlerden yana kötü bir Dünya Kupası geçiren İtalya, çok dikkatli olmalı'' ifadelerini kullandı. 
     İtalya Milli Takımı'nda, gerek teknik direktör Giovanni Trapattoni gerekse de futbolcular, Güney Kore'den en çok çekindikleri konunun ''çok koşup, hızlı oyun'' oynamaları olduğunu dile getirdiler. 
     Milli takımın golcüsü Christian Vieri, gazetecilerin sorularını yanıtlarken, ''Olabilecek en kötü rakip geldi. Bu büyük ritm ve büyük hızda oynanan bir Dünya Kupası. Güney Kore'nin çok daha fazla bir hızı var. İyi oynuyorlar ve taraftarları da var'' dedi. Vieri, hakem hataları konusunda da kendi federasyonuna ''sesinizi duyurun'' çağrısında bulundu. 
     Öte yandan teknik direktör Trapattoni'nin kutsal suyu ve Ekvador sayesinde 2. tura çıktıklarını vurgulayan İtalyan gazeteleri, Hırvatistan ve Meksika karşısındaki hataların bir kez daha yinelenmemesini istiyor. Gazeteler Trapattoni'ye, şu ana dek ilk 11'e almadığı Del Piero'yu hemen sahaya sürmesi baskısını yapıyor. Ancak, Trapattoni'nin Güney Kore karşısında diğer maçlarda olduğu gibi ileride Vieri-Totti ikilisini çıkarmasına kesin gözüyle bakılıyor. 
     





</TEXT>
</DOC>
