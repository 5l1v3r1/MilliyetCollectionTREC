<DOC>
<DOCNO> 80898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo09.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'ın Siena'sı ligi 5. sırada bitirdi 
</HEADLINE>
<TEXT>

     İtalya Basketbol Birinci Ligi'nde sezonu 5. sırada bitiren Montepaschi Siena, artık yalnızca 30 Nisan Salı günü yapacağı Avrupa Raimundo Saporta Kupası finalini düşünüyor. 
     Tarihinde ilk kez bir Avrupa kupasında final oynayacak olan antrenörlüğünü Ergin Ataman'ın yaptığı Montepaschi Siena, 30 Nisan Salı akşamı Fransa'nın Lyon kentinde İspanya'nın BC Pamesa SAD Valencia takımıyla karşılaşacak. Play-off öncesinde yapılan sezonun son maçında, dün gece deplasmanda UC Benetton Treviso'ya 88-84 yenilen Siena takımı bugün Lyon'a geçti. Özel bir uçakla Lyon'a giden ve maç gününe dek burada kampa girecek olan Siena'da herkes kupayı Siena kentine armağan etmek istediğini söylüyor. 
     Antrenör Ergin Ataman, Pamesa Valencia'nın çok zorlu bir takım olduğu bildiklerini, ancak bu kupayı kazanarak sözlerini tutmak istediklerini bildirdi. 
     Siena, Lyon'a oyuncularında sakatlık sorunu olmadan tam kadro gitti. 
     Öte yandan Ataman, gelecek sezon Erkekler Avrupa Ligi'ne katılabilmek için gerekli olan ligi ilk 4 takım arasında bitirmeyi başaramadıklarını, ancak play-off maçları sonrasında lig şampiyonu olmaları durumunda bu lige gidebileceklerini kaydetti. 7 Mayıs Salı günü başlayacak play-off'un ilk turunda Siena takımı, ligi 12. sırada tamamlayan Snaidero Basket Udine ile karşılaşırken, turu geçmesi durumunda çeyrek finalde lig dördüncüsü Oregon Cantu ile oynayacak. 
     Bu arada İtalyan basketbolundaki söylentilerde Oregon Cantu'nun Eurolig'e katılmaktan çekileceği konuşulurken, bunun gerçekleşmesi durumunda Siena, otomatik olarak Eurolig'e gidecek. İtalya'da sezonu Skipper Bologna 1., UC Benetton Basket Treviso 2., Kinder Bologna 3. 
     ve Oregon Cantu 4. sırada tamamladı. 
     





</TEXT>
</DOC>
