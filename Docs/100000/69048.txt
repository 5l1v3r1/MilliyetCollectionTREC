<DOC>
<DOCNO> 69048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur26.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Asla umudumuzu kaybetmeyelim" 
</HEADLINE>
<TEXT>

     CHP Genel Başkanı Deniz Baykal, "Malımızı, servetimizi kaybettik, asla umudumuzu kaybetmeyelim. Bugünler de geride kalacaktır" dedi. 
     Baykal, CHP Genel Başkan Yardımcıları Önder Sav ve Eşref Erdem ile Ankara'nın Polatlı İlçesi'ne bağlı köylerde, vatandaşlarla bayramlaştı. İlçeye bağlı Ücret Köyü'nde, köylülerle sohbet ederken, kimsenin bugüne bakıp umutsuzluğa düşmemesi gerektiğini belirten Baykal, "Özellikle kırsal kesimde ciddi anlamda darboğazda olunduğunu çok iyi biliyoruz" diye konuştu. 
     Baykal, idam cezasının kaldırılmasına ilişkin görüşlerini ifade ederken de idama karşı olduklarını, bunun gerçek bir ceza olmadığını kaydetti. Baykal, "Asıl ceza, kişinin her gün dört duvar arasında her dakika vicdanıyla baş başa kalması. En ağır ceza manevi ceza" dedi. 
     AB Komisyonu Türkiye Temsilcisi Karen Fogg ile ilgili bir soruya da Baykal, "Hanımefendinin ideal bir büyükelçi olmadığını düşünüyorum" yanıtını verdi. 
     Baykal, bir başka soru üzerine de DSP ile bir yakınlık içinde olduklarını belirterek, "Hasmım değil, doğrusu hiçbir parti değil ama DSP'ye daha yakınım" dedi. 
     






</TEXT>
</DOC>
