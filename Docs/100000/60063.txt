<DOC>
<DOCNO> 60063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur23.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu, eğitim reformunu tartışma sürecine açtı 
</HEADLINE>
<TEXT>

     Milli Eğitim Bakanı Erkan Mumcu, hükümetin 8 yıllık kesintisiz zorunlu eğitime ilişkin ''hiçbir sorunu bulunmadığını'' belirterek, ''8 yıllık eğitimin, 5 3 biçiminde bölünmesi gibi bir projemiz, bir fikrimiz yok'' dedi. 
     Mumcu, Başkent Öğretmenevi'nde düzenlediği basın toplantısında gazetecilerin çeşitli konulara ilişkin sorularını yanıtladı. 
     Bakan Mumcu, 8 yıllık zorunlu kesintisiz eğitim ile ilgili bir soru üzerine, şunları söyledi 
     ''8 yıllık eğitime ilişkin hiçbir sorunumuz yok. Maalesef 8 yıllık eğitime ilişkin üretilen haberlerin tamamı asılsızdır. Gazeteciler niye asılsız haber üretirler bilmiyorum. Hükümetimizin 8 yıllık eğitime ilişkin hiçbir sorunu yok. 8 yıllık eğitimin 5 3 biçiminde bölünmesi gibi bir projemiz, bir fikrimiz yok. Biz 8 yıllık eğitimin Türkiye için son derece yararlı olduğuna inanıyoruz. Ancak ilköğretimin tümüyle verimli hale getirilmesi ve etkinleştirilmesi gibi bir çabamız var. Bu çaba da sadece bir hükümet vizyonuyla ortaya koyduğumuz birşey değil. Gerek Dünya Bankası gerek AB bu konuda bize birçok uyarılarda, katkılarda bulunuyor. Bizim söylediğimiz şey şu Hem ilköğretim, hem ortaöğretim hem mesleki eğitim için ileri, çağdaş batı ülkelerinde ne varsa bizde de o olsun.'' ''Özellikle üniversitelerle ilişiği kesilen öğrenciler, türban sorunu, 8 yıllık kesintisiz eğitime yönelik yeni bir yapılanma olacağı söylentisi var. Bunlar, sürece mi yayılacak, yoksa acil önlemler mi alacaksınız '' şeklindeki soru üzerine Mumcu, ''üzerinde ihtilaf bulunan alanları tartışmaya açmak yerine mutabakat olan alanlar üzerinden bir reform projesi başlatmayı amaçladıklarını'' söyledi. 
     ''Bu girişimimizin, sözünü ettiğiniz sorun alanlarıyla ilişiği yoktur'' diyen Mumcu, daha öncelikli sorunlar bulunduğunu belirterek, sözlerini şöyle sürdürdü 
     ''Dolayısıyla birtakım siyasal içerikler kazanmış, polemik konusu olabilecek alanlara temas ederek çözümleri geciktirmek yerine Türkiye'de neredeyse ilgili tüm kesimlerin, bütün akademisyenlerin, üniversite öğrencilerinin, sivil toplum örgütlerinin, siyasi partilerin üzerinde mutabık olduğu düzenlemeleri gerçekleştirmek, bizim için önceliklidir ve önemlidir. Sonuç itibariyle baktığınızda burada ifade ettiğimiz görüşlerin tamamının başta YÖK olmak üzere muhalefet partileri bütün siyasi partiler bizden önceki hükümetler, öğretim üyeleri dernekleri tarafından ifade edilmiş olduğunu ve ifade edilen hususlarda yüzde 100'e yakın mutabakat olduğunu söyleyebiliriz. Bizim burada yaptığımız şey, ilkesel düzeyde yaklaşımımızı ortaya koymak ama bunun modellenmesinde öncülüğü, üniversite birikimine aktarmaktadır.'' 
     
     ''MEB'İN YAPISI ÇOK KARMAŞIK'' 

     Mumcu, teşkilat yapısında yapılması düşünülen değişiklikle ilgili soruyu yanıtlarken, Bakanlığın ''çok karmaşık, ağır ve anlaşılması güç bir bürokratik yapısı'' bulunduğunu ve koordinasyon sağlayamaz hale geldiğini ifade etti. Mumcu, hızlı ve kaliteli hizmet vermeyi amaçladıklarını dile getirerek, bunun için yeni yönetim teknolojilerinden yararlanmak gerektiğini vurguladı. Mumcu, ''Bakanlığımızı küçük, dinamik, etkin bir merkezi bürokrasiye dönüştürmek istiyoruz. Bunu da çok süratle yapmak istiyoruz'' dedi. 
     Mumcu, yeniden yapılanma konusunda Bakanlık'ta daha önce başlatılan çalışmaların gözönünde bulundurulup bulundurulmayacağının sorulması üzerine, merkez teşkilat ile ilköğretim ve ortaöğretimin yeniden yapılandırılması konusunda çok ciddi projeler bulunduğunu ifade etti. ''Ama bunların her biri gerekli irade gösterilemediği, model haline getirilemediği için tozlu raflarda bekletiliyor'' diyen Mumcu, Bakanlık'ta ciddi bir birikim bulunduğunu dile getirdi. Bu birikimden mutlaka yararlanacaklarını belirten Mumcu, ''Biz geldik yeni bir dönem başladı gibi bir iddiamız yok. Bu alanın süreklilik içinde gelişen bir alan olduğuna inanıyorum'' dedi. 
     Bu konuda öngördükleri bir süre bulunup bulunmadığı sorusuna da Mumcu, ''O konuda acele edeceğiz'' yanıtını verdi. 
     
     ÖĞRETMEN ÜNİVERSİTESİ... 

     Mumcu, Rektörler Bildirisi'nin ardından YÖK ile yaşanan gerginliğe yönelik bir soruya karşılık da ''basın aracılığıyla yaşanan polemiğin gerçeği yansıtmadığını'' belirtti. ''Özellikle kapalı grup toplantısından sızan haberin nasıl çarpıtılarak, başka bir biçimde sunulduğunu görmek beni çok üzdü'' diyen Mumcu, kesinlikle polemik istemediklerini, ''çözüm aradıklarını'' kaydetti. 
     ''YÖK'ün yapısına ilişkin bir düzenleme olacak mı '' sorusuna, Mumcu şu yanıtı verdi 
     ''Şimdiden şöyle bir düzenleme olacak, böyle bir düzenleme olacak biçiminde bir yaklaşımı doğru bulmuyorum. Biz ilkelerimizi ortaya koyuyoruz, bu ilkeler çerçevesinde, bu ilkeleri eleştirmek de dahil olmak üzere katkıları bekliyoruz. Bu katkılarla şekillenecek bir yeniden yapılanma planlıyoruz.'' Mumcu, Milli Eğitim eski Bakanı Necdet Tekin döneminde gündeme gelen ''öğretmen üniversitesi'' kurulmasına ilişkin bir soru üzerine de ''Üniversite kurmak Milli Eğitim Bakanlığı'nın işi değildir'' dedi. 
     Bakan Mumcu, bu alanda birikimleri olan kurumlar varken, yeni kurumlar yaratmaya çalışmanın ''enerji israfı''na yol açacağını belirtti. 
     
     ''İKTİDAR-MUHALEFET BİRLİKTELİĞİ ÖNEMLİ'' 

     Sorunların çözümüne ilişkin bir takvim belirleyip belirlemedikleri ve bu konuda iktidar ve muhalefetin ortak hareket edip etmeyeceğinin sorulması üzerine Mumcu şöyle konuştu 
     ''İktidar ve muhalefetin biraraya gelmesi son derece önemli. Çünkü eğitim ilgili tüm toplum kesimlerinin mutabakatı alınması gereken birşey. Eğitim alanında oluşabilecek yanılgılar, kolaylıkla telafi edilebilir yanılgılar değildir. Bizim eğitim politikalarımızdaki temel yaklaşımımız olabilecek en geniş mutabakatı sağlamaktır. 
     Anamuhalefet partisi olarak CHP'nin de parti programındaki yaklaşımları, tıpatıp şurada ifade ettiğimiz yaklaşımlara uymaktadır.'' Mumcu, başka bir soru üzerine eğitim-işgücü-istihdam planlamasının sağlıklı şekilde hayata geçirilmesini amaçladıklarını söyledi. 
     
     ÖSYM 

     Bakan Mumcu, ''ÖSYM ile ilgili projeniz nedir '' sorusuna şöyle yanıtladı 
     ''ÖSYM konusunda gösterilen tepkinin açıkçası bir tür çarpıtma olduğunu düşünüyorum. ÖSYM bugün Türkiye'de toplumun geniş kesimleri tarafından kabul gören, objektifliği olan bir kuruluştur. Teknik açıdan birtakım olumlu ya da olumsuz değerlendirmeler yapılabilir ama ÖSYM'nin objektifliğinden herhangi bir kayırmaya, torpile meydan vermeyen, fırsat eşitliği, genel geçerlik yaklaşımları içinde işlev gören bir kurum olduğundan hiç kimsenin kuşkusu yok, hükümetin de kuşkusu yok. Ancak daha etkin daha verimli bir yapı haline getirilmesi gereği var mıdır Mutlaka vardır. Özellikle yerleştirme boyutunda daha yaratıcı modellerin geliştirilebilmesi mümkündür bunu da katkıya açıyoruz.'' 
     





</TEXT>
</DOC>
