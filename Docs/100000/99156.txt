<DOC>
<DOCNO> 99156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/soneko45.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisse senetleri değer kazandı 
</HEADLINE>
<TEXT>

     Piyasalar, erken seçim konusu, DSP'den istifalar, yeni oluşum çabaları ve Irak tedirginliği nedeniyle Temmuz ayını siyasetin gölgesinde geçirdi. 
     Piyasalar ayın ilk haftasında inişli çıkışlı bir seyir izlerken, hisse senetleri haftalık bazda ortalama yüzde 0.31 oranında değer yitirdi. 
     Daha sonraki hafta Devlet Bahçeli'nin erken seçim çağrısı ile piyasaların üzerinde siyasetin yoğun etkisi hissedildi. İMKB'de işlem gören hisse senetleri haftalık bazda ortalama yüzde 1.59 oranında değer kazandı. 
     Temmuz ayının üçüncü haftasında ise, Devlet Bakanı Kemal Derviş'in seçime kadar görevde kalacağı yönündeki açıklamaları, piyasalar tarafından olumlu algılandı. Hisse senetleri haftalık bazda ortalama yüzde 10.25 oranında değer kazandı. 
     Daha sonraki günlerde uluslararası piyasalardaki hareketlerle TBMM'nin olağanüstü toplantısına ilişkin beklentilere odaklanan piyasalar bekleme havasına girdi. Hisse senetleri haftalık olarak yüzde 3.86 oranında değer yitirdi. 
     Temmuz ayı boyunca endeks 3,546.30 puanlık artışla 10,236.46 puana yükseldi. Hisse senetleri aylık ortalama yüzde 9.13 oranında değer kazandı. 
     ABD Doları'nın Türk Lirası satış fiyatı yüzde 6.81 oranında artarak Temmuz ayını bir milyon 694 bin liradan tamamladı. Euro ise aylık bazda yüzde 5.00 artışla Temmuz sonunda 1 milyon 659 bin lira oldu. 
     Temmuz ayında 24 ayar külçe altının satış fiyatı yüzde 2.15 oranında artarak 16 milyon 650 bin liraya, Cumhuriyet altınının satış fiyatı da yüzde 2.27 artarak 112 milyon 500 bin liraya çıktı. 
     Yatırım fonlarına katılma belgeleri geçen ay ortalama yüzde 5.27 oranında artış kaydetti. A Tipi fonlardaki aylık artış yüzde 10.41, B tipi fonlarda da ortalama yüzde 3.86 oldu. 
     İMKB Tahvil ve Bono Piyasası'nda, Haziran sonundaki ağırlıklı ortalamalara göre çeşitli vadelerdeki bonoların Temmuz ayındaki net getirileri yüzde 2.62 ile yüzde 4.63 arasında gerçekleşti. 
     Banka faizleri Temmuz ayında ortalamalarda 2-3 puan dolayında artış gösterdi. 1 ay vadeli mevduat faizinin aylık net getirisi yüzde 3.15 oldu. 
     Haziran sonunda ortalama yüzde 49 düzeyindeki oranlardan parasını repoda değerlendiren yatırımcılar Temmuz ayında yüzde 3.36 dolayında kazanç elde ettiler. 
     





</TEXT>
</DOC>
