<DOC>
<DOCNO> 85328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur23.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Ortaç şikayet etti, Arto savcıya ifade verdi... 
</HEADLINE>
<TEXT>

     ''Arto'' olarak tanınan şarkıcı Harutyun Dalga'nın, Serdar Ortaç'ın şikayeti üzerine hakkında başlatılan soruşturma kapsamında ifadesi alındı. 
     İstanbul Adalet Sarayı'na gelen Harutyun Dalga, Cumhuriyet Savcısı Osman Uludüz'e ifade verdi. 
     İfade sonrası basın mensuplarının sorularını cevaplayan Dalga, Ortaç ile aralarındaki olay nedeniyle birkaç soruşturma açıldığını, bugün de bu soruşturmalardan biri kapsamında ifade verdiğini kaydetti. 
     ''Serdar Ortaç ile barışıp barışmayacağı'' ve ''Barışırsa basına haber verip vermeyeceği'' sorulan Dalga, ''Barışma işi medyatik bir iş değil'' dedi. 
     Serdar Ortaç, ''Silaha hiç gerek yok'' adlı parça nedeniyle çıkan anlaşmazlık sonrası Harutyun Dalga'nın yaptığı bazı açıklamalara ilişkin şikayetçi olmuştu. 
     Savcı Uludüz'ün, Serdar Ortaç'ın bu şikayeti üzerine Harutyun Dalga hakkında ''tehdit'' suçundan soruşturma yürüttüğü belirtildi. 
     





</TEXT>
</DOC>
