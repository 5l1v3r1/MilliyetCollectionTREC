<DOC>
<DOCNO> 62623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur07.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık çiftliğini soyup 15 bin balık çaldılar... 
</HEADLINE>
<TEXT>

     Ege Üniversitesi'nin EÜ Urla'daki çiftliğinden 15 bin balığın çalınması ile gündeme gelen balık hırsızlığının boyutunun bir çiftlikle sınırlı olmadığı ve son bir ay içinde İzmir çevresindeki 25 çiftlikten daha balık çalındığı ortaya çıktı. 
     EÜ Su Ürünleri Fakültesi Dekan Yardımcısı Dr. Ahmet Göker Elbek, soğukların da etkisiyle son bir ay içinde balık hırsızlığının arttığını söyledi. 
     Havaların soğuması nedeniyle balıkların su altına indiğini ve görünmediğini kaydeden Elbek, bu nedenle çiftlik sahiplerinin hırsızlığı ancak balıklar çalındıktan birkaç gün sonra fark ettiklerini bildirdi. 
     Elbek, son günlerde hırsızlık vakalarının artması nedeniyle jandarma, Büyükşehir Belediyesi Balık Hali, emniyet ve sahil güvenlik yetkilileri ve balık üreticileriyle bir toplantı düzenlediklerini kaydederek, şu bilgileri verdi 
     ''Bizim çiftliğin yanı sıra tam donanımlı ve modern çiftliklerden de balıkların çalındığı ortaya çıktı. Toplantıda hırsızlığın önüne geçmenin yolları tartışıldı. Güvenlik kuvvetleri, Hal Müdürlüğü ve üreticilerin birlikte hareket etmesi kararlaştırıldı. '' Balık hırsızlığının engellenmesi için yasal zeminin oluşturulması gerektiğine dikkati çeken Elbek, polis ve jandarmanın karada, sahil güvenlik teşkilatının ise denizde görev yaptığını belirterek, güvenlik birimlerinin alanlarındaki yoğunluk itibariyle balık hırsızlığına yeteri kadar eğilemediklerini dile getirdi. 
     Elbek, 10 gün önce bir çiftlikten balık çalan 3 balıkçının yakalandığını, teknede yakalanan balıkların çalıntı olup olmadığını belirlemek için kendilerine başvurulduğunu bildirerek, şunları söyledi 
     ''Bize getirilen balıkların çalıntı olup olmadığını belirlemek amacıyla veteriner arkadaşlarımız otopsi yaptı. Otopsi sonucunda balıkların çiftlik ürünü olduğunu tespit ettiler. Ancak, suçüstü yakalanan hırsız balıkçılar daha sonra kefaletle serbest bırakıldı.'' Foça'da kurulu Elektrosan Deniz Ürünleri Ltd. Şti. Genel Müdürü Hüseyin Evcim ise son bir ay içinde Sığacık, Mordoğan, Çeşme, Foça ve Didim'deki 25 çiftlikten 450 milyar lira değerinde 150 ton civarında levrek ağırlıklı balık çalındığını ifade ederek, hasatlar yapılmadığı için çalınan balıkların miktarının tam olarak tespit edilemediğini dile getirdi. 
     Kendi çiftliklerinden de 20 ton balık çalındığını belirlediklerini anlatan Evcim, İzmir ve çevresinde 65 civarında balık üretim çiftliği bulunduğunu bunların 25'inden balık çalındığını söyledi. 
     Balık hırsızlığının engellenebilmesi için etkili önlemlerin alınması gerektiğine işaret eden Evcim, ''Gece saatlerinde meydana gelecek olası hırsızlığa karşı önlem olarak, çiftlikteki kafeslerin dışa bakan taraflarına lambalar yerleştirmeyi düşünüyoruz. Hırsız, kafese yaklaştığında lambalar yanacak. Böylelikle birilerinin kafeslere girmeye çalıştığını anlayacağız'' diye konuştu. 
     






</TEXT>
</DOC>
