<DOC>
<DOCNO> 94187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/guncel/gun02.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zincirleme ÖLÜM 
</HEADLINE>
<TEXT>

İnegöl’de hatalı sollama sonucu meydana gelen zincirleme trafik kazasında, 3 kişi yaşamını yitirdi, 3 kişi de yaralandı... 
     İNEGÖL DHA 

     Bursa’nın İnegöl ilçesinde dün meydana gelen zincirleme trafik kazasında, aralarında emekli korgeneral Recai Engin’in de bulunduğu 3 kişi öldü, 3 kişi yaralandı. 
     Bursa’dan Eskişehir istikametine giden Mehmet Danacı 41 yönetimindeki otomobil, İnegöl Oylat Kavşağı’nda hatalı sollama sonucu karşı yönden gelen Ali Eryiğit’in kullandığı kamyonla çarpıştı. 
     Çarpışmanın etkisiyle Danacı’nın kullandığı otomobil, Kazım Gül 38 yönetimindeki otomobilin üzerine devrildi. Kaza sırasında Eryiğit’in kullandığı kamyon da Nihat Yentek yönetimindeki minibüse çarparak durabildi. Kazada Danacı ile aynı araçta bulunan Engin 85 ve Gül öldü. Kazada ölen Engin’in eşi Hediye Engin, Sema Gül ve Eryiğit hastaneye kaldırıldı. 
     
     Ilgaz’da kaza 
     Çankırı Ilgaz’da da dün sabah E 80 karayolunda, Barış Turizm’e ait Birol Arlı yönetimindeki otobüs hatalı sollama nedeniyle İsa Sarı’nın kullandığı otomobille çarpıştı. Kazada Sarı, Ömer Kuru, bir kadın ve bir bebek öldü, 28 kişi yaralandı. 
     Elazığ’da ise, Atilla Erol’un kullandığı otomobil, askeri araçla çarpıştı. Erol ile ismi belirlenemeyen bir askerin öldüğü kazada, 4 asker de yaralandı. Maltepe’de Ayşe Korkmaz, bir otomobilin çarpması sonucu öldü. 
     
Şoförü uyuyan TIR, polisleri biçti      DHA 

     TEM otoyolunun Maşukiye kesiminde, sürücüsü uyuyan bir TIR’ın altına alıp sürüklediği sivil ekip otomobilinde görevli 2 polis memuru yaralandı. Polis memurları Melih Topal ve Sezer Koynoğlu, Kocaeli Devlet Hastanesi’nde tedavi altına alındı. Şoka giren TIR’ın şoförü Tamer Tozaner ise, gözaltına alındı... 
     



 GÜNCEL 


















</TEXT>
</DOC>
