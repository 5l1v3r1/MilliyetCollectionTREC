<DOC>
<DOCNO> 67946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/spor/spo04.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Savaşmayı öğrenin" 
</HEADLINE>
<TEXT>

Trabzonspor Kulübü Başkanı Özkan Sümer, futbolcularla toplantı yaparak, isteklerini sıraladı, "Ömrüm mücadeleyle geçti. Savaşçı bir ruha sahibim. Sizden de aynı şeyi bekliyorum" dedi 
     BORDO - Mavili kulübün Başkanı Özkan Sümer, oyuncularla bir araya gelerek, Trabzonspor misyonunu en iyi şekilde temsil etmelerini istedi. Kendisinden örnekler veren Sümer, "Savaşçı bir ruha sahibim. Ömrüm savaşmakla geçti. Sizden de aynı şeyleri bekliyorum" dedi. Futbolcularını da öven Sümer, "Sizin büyük yeteneklere sahip olduğunuzu düşünmesek, saldırılara karşı bu kadar dirençli duramazdık" diye konuştu. 
     KONGREYE gitmelerinin söz konusu olmadığını tekrarlayan Sümer, şöyle devam etti "Yapmanız gereken sırtınızdaki formanın hakkını vermeniz. Biz bütün eleştirilere göğüs geriyoruz. Size söz gelmesin diye çırpınıyoruz. Ben bu takımın başkanından önce, taraftarıyım, aşığıyım. İnandığım yolda sonuna kadar mücadele ederim. Kongre filan olmayacak, bir yere gitmiyoruz. Savaşmak benim kanımda var. Sizin de kanınızda olsun." 
     
     Avni Aker pişmanlığı 
     AVNİ Aker Stadı’nı kiralayan Trabzonspor pişman oldu. İstenilen projeler gerçekleştirilemeyince, yönetim stadın kira borcunu bile ödeyemez duruma geldi. Başkan Özkan Sümer, GSG Müdürü Kemal Mutlu’ya, "Sözleşmeyi feshedelim" teklifini iletti. Mutlu ise, "Önce biriken 450 milyar liralık borcu ödemeniz gerekir" diye konuştu. 
     
     Kampa girdiler 
     İSTANBULSPOR maçı hazırlıklarını sürdüren Trabzonspor, dünden itibaren kampa alındı. Jarro ve Hami’nin formunun yükselmesi, Cem, Sommers ve Güngör’ün sakatlıklarının geçmesi Teknik Direktör Briegel’i mutlu etti. Bushi’nin de en az 20 dakika oynayabilecek duruma geldiği bildirildi. Bilet fiyatlarında yüzde 50 indirim yapıldı. 
     



 SPOR 


























</TEXT>
</DOC>
