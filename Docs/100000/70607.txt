<DOC>
<DOCNO> 70607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/dunya/adun.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İSRAİL'E SNİPER DARBESİ 
</HEADLINE>
<TEXT>

Bir Filistinli keskin nişancı tek başına 8’i asker 10 İsrailliyi öldürüp, 6’sını da yaralayarak kaçtı. Olay İsrail’de şok yaratırken, son 48 saatte öldürülen İsraillilerin sayısı 20’yi geçti 
     DIŞ HABERLER SERVİSİ 

     Son zamanlarda İsrail askerlerine ciddi kayıplar verdirmeye başlayan Filistinli gerillalar dün İsrail’e bir şok daha yaşattı. Batı Şeria’da İsrail kontrol noktası Ofra’da pusuya yatan bir Filistinli keskin nişancı sniper tek başına 8’i asker 10 İsrailli’yi birer birer öldürdü ve kaçtı. Filistinli keskin nişancı 6 kişiyi de yaraladı. Gazze’de bir başka kontrol noktasında düzenlenen benzer saldırıda da 1 İsrail askeri öldü, 3’ü yaralandı. 
     Böylelikle önceki gün Kudüs’te yapılan intihar saldırısında ölen 10 İsrailli ile birlikte son 48 saat içinde ölen İsrailli asker ve sivillerin sayısı 20’yi geçti. 
     Filistin saldırıları İsrail’de korku ve paniğe yol açarken Başbakan Ariel Şaron güvenlik kabinesini olağanüstü toplantıya çağırdı. 
     
     Ateşe cevap veremediler 
     İsrailli görgü tanıklarının verdiği bilgiye göre, Ofra kontrol noktasına hakim bir tepede pusu kuran Filistinli keskin nişancı, 20 dakika içinde ortalığı kan gölüne çevirdi. İsrail askerlerini tek tek avlayan Filistinli keskin nişancı önce 3 İsrail askerini, ardından bir sıhhiye erini ve bir subayı, arkasından da araçlarının içinde bekleyen 2 yerleşimci ile olay yerine ciple gelen 3 askeri vurdu. Sniper toplam 25 mermi attı. 
     Sniper ateşinden sağ kurtulan Ronny Saguy adlı İsrailli yerleşimci, ’Kontrol noktasında beklerken birden üzerimize mermi yağmaya başladı. Nereden ateş açıldığını anlayamayan askerler gafil avlandı, ateşe cevap bile veremediler" dedi. 
     Gazze Şeridi’nin Kissoufim kontrol noktasıda da İsrail askerlerine otomatik silahlarla ateş açıldı. Olayda 1 İsrail askeri öldü, 3’ü yaralandı. Yine Gazze’de, Netzarim geçiş noktasında bir İsrail askeri konvoyuna ağır silahlarla ateş açıldı. Bosna’daki iç savaş sırasında Sırp sniperlar yaptıkları isabetli atışlarla Müslüman halk üzerinde uzun süre terör estirmişlerdi. Sniper saldırısının İsrail ordusu üzerinde büyük bir moral çöküntüsü yarattığı ifade ediliyor. 
     
     25 mermiyle 16 kişiyi vurdu 
     İsrail askerleri açılan ateş karşısında ne yapacaklarını şaşırırken teker teker avlandılar. Filistinli keskin nişancının 16 kişiyi sadece 25 mermi harcayarak vurduğu bildirildi. Ölen İsrail askerlerinin cesetleri torbalara kondu ve çevrede araştırma yapıldı. 
     
Havadan ve karadan misilleme      İsrail, Filistin saldırılarına havadan ve karadan yaptığı operasyonlarla karşılık verdi. 
     İsrail F - 16’ları Batı Şeria’nın Ramallah kentinde bulunan Filistin güvenlik karargahına 5 füze fırlattı. Karargahın ağır hasar gördüğü bildirildi. Beytüllahim’deki Filistin hedeflerine saldıran 3 İsrail Apache helikoperi de roketlerle vurdu. 
     İsrail tankları ise Batı Şeria’nın kuzeyindeki Nablus’ta özerk Filistin yönetimine ait Salfit bölgesinde bulunan Filistin polisi genel karargahına ateş açtı. Saldırıda 1 Filistinli polis öldü, 4’ü yaralandı. 
     Son ölümlerle 2000 Eylül’ünde başlayan intifadada Filistin ayaklanması hayatlarını kaybedenlerin sayısı 1335’e yükseldi. Bunların 1008’i Filistinli, 304’ü de İsrailli. 
     



 DÜNYA 










</TEXT>
</DOC>
