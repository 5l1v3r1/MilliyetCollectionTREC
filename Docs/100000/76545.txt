<DOC>
<DOCNO> 76545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/spor/spo01.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporun Kara Kartalı, yüksek gerilimin acısı ve öfkesiyle sarsılıyor 
</HEADLINE>
<TEXT>
BARIŞ, BEŞİKTAŞ 
İnönü’de tohumlanan, Bursa’da yeşeren bölünmüşlük utanç veriyor 
Asırlık çınara tüm gönül verenler, olan - biteni ibretle izliyor 
Oysa kupalar kaybedilir, kazanılır. Spor hayatı da böyle yaşanır 
Takıma sahip çıkın, destek verin, alkışlayın ve sevginizi paylaşın 
     ATTİLA GÖKÇE 

     Beşiktaş Jimnastik Kulübü, bir süredir yüksek gerilim ortamında yaşamaya başladı. Kongrede adayların ve yandaşların seçim mücadelesi, sabaha karşı sandalyelerin havada uçuştuğu sarhoş kavgasına dönüştü. Türkiye’nin üye sayısı en büyük kulübü, üyelerinin ve taraftarlarının ikiye bölünmüşlüğü ile tarihinde rastlanmamış biçimde çatışmalara sahne oldu. 
     
Utanç örneği      İnönü’deki lig maçında puan kaybından öfkelenenler, eninde sonunda bunun bir spor müsabakası olduğunu unuttular. Yöneticilere, futbolculara, teknik adamlara sportmenlikle bağdaşmayacak çirkin sloganlar attılar. Taşkınlıkları ancak polis tarafından önlenebildi. 
     Bursa’daki Türkiye Kupası final maçında sergilenen eylemler ve davranışlar tek kelime ile "utanç" örneği oldu. Beşiktaş taraftarları kendi aralarında Serdarcılar - Aratçılar gibi yapay kimliklerle çatışmaya başladılar. Bir taraf futbolcuları protesto ederken, ötekiler alkışlıyordu. 
     Bölünmüşlük ve çatışmanın, Şeref Tribünü’ne kadar sıçradığı görüldü. Kocaelispor karşısında farklı yenilgiyle kupa kaybetmenin öfkesi stadyumdan kent içine uzandı. Yıkıp geçti, kırıp döktü. Polis olayların büyümesini güçlükle önledi. Dönüş yolunda TFF üyesi Beşiktaşlı Bayram Yağcı ile Aydın İzgeç’in karşı gruptan bir Beşiktaşlı’ya maç bileti verilmesi nedeniyle kavga etmeleri herkesi utandırdı. 
     Öfkenin tetiklediği çirkin davranış örnekleri bununla sınırlı değil... 
     Takım içinde frikik atışının kullanılma biçimi yüzünden futbolcular herkesin gözü önünde kavga ediyor. Başarı uğruna her türlü değeri yok sayabilen bir başka futbolcu, başarısızlığın üstünü yine öfke ile örtüp seyirci ile çatışmaya kalkıyor. 
     Beşiktaş’a gönül veren sporseverler olan - biteni üzüntüyle, ibretle izliyor. 
     
Birbirinize sarılın      Beşiktaş’ı kuranlar, herhalde böyle olmasını istemediler. 
     Onlar, sevginin ve saygının...Kardeşliğin, dostluğun, arkadaşlığın...Onur ve erdemin bir araya getirdiği insanlardı. 
     Spor sevgilerine bu ölçülemeyen değerleri katarak, kurallara ve geleneklere bağlı kalarak, kültürlerinin en vazgeçilmez unsuru alçakgönüllülüğü hoşgörü ile birleştirerek, sabır ve iradeyle sivil toplum örgütlenmemizin ilk dayanışma örneğini verdiler. 
     O değerler, o duygular ve tertemiz amaçlar, bir spor kulübünü 100 yıldan beri onurla, gururla, başarıyla ayakta tuttu yaşattı. Kuşaktan kuşağa tertemiz miraslar yaratıldı. 
     Beşiktaşlılar... 
     Spor tarihi her kulübün, her takımın başarısı ve başarısızlıklarıyla doludur. 
     Maçlar oynanır, kupalar kaybedilir, kazanılır... 
     Spor hayatı böyle yaşanır. 
     Bu gerçeği unutmayın .. 
     Çoğu kulübün 100 yıl daha beklese bir örneğini yaratamayacağı zenginliklere ve onura sahip olduğunuzu asla aklınızdan çıkarmayın. 
     
El ele verin      El ele verin, gönül gönüle birleşin. Bırakın Serdar Bilgili - Hasan Arat yapay bölünmüşlüğünü... Onların yüreği de tıpkı sizinkiler gibi tek sevgi için çarptı... O sevgi Beşiktaş’tı. 
     Öfkenizi bastırın. Aklınızı öne alın, birbirinize sarılın. Şampiyonlar Ligi için mücadele eden bu takıma sahip çıkın, destek verin, alkışlayın Öfkenizi değil, sevginizi paylaşın. 
     Beşiktaşlılar, barışın .. 
     
Kupa bozgunu moral bozdu      Hesap günü 
     BİLAL MEŞE 

     BEŞİKTAŞ’IN, Kocaelispor’a farklı yenilerek kupayı kaybetmesi, Yönetim Kurulu’nu da harekete geçirdi. Asbaşkan Yıldırım Demirören, Menajer Sinan Engin, dün Teknik Direktör Daum ile Fulya’da bir araya geldiler. Yaklaşık bir saat süren görüşmede, lig maçlarıyla ilgili olarak alınacak önlemler tartışıldı. Demirören ve Engin, Alman hocadan bir an önce takımı toparlamalarını ve lige motive olmalarını istedi. 
     DAUM, sabah yaptığı toplantıda da oyuncularını sert bir şekilde eleştirdi. Alman hoca, "Hak etmediğimiz yenilgi aldık. Yapacak bir şey yok. Şimdi toparlanın ve kendinize gelin. Kupayı kaybettik, ancak önümüzde büyük bir hedef daha var" dedi. Daum daha sonra, "Takımı buraya getiren bizleriz. Malatyaspor ve Fenerbahçe’yi yenmek zorundayız. Şimdi birlik ve beraberlik zamanıdır" ifadesini kullandı. 
     
Seba çok üzüldü      BURSA Uludağ Üniversitesi’nde ameliyat olan efsanevi başkan Süleyman Seba, Beşiktaş’ın Kupa’yı kaybetmesine çok üzüldüğünü belirtti, "Yenilgi olur, ama 4-0 ağır bir sonuç" dedi. İbrahim’in gördüğü kırmızı kartın profesyonelliğe yakışmadığını da kaydeden Seba’yı, eski cumhurbaşkanlarından Süleyman Demirel arayarak geçmiş olsun dileklerinde bulundu. Seba, pazar günü taburcu olacak. 
     
Ali Eren’e görev      TÜRKİYE Kupası’nı Kocaelispor’a kaptıran Beşiktaş’ta gözler lige çevrildi. Teknik Direktör Christoph Daum, Malatyaspor maçında cezalı olan İlhan Mansız’ın yerine Sertan’ı, İbrahim’in yerine ise Bayram’ı oynatacak. Alman hoca Ali Eren’e de görev verecek. Malatyaspor maçı için dün sabah yapılan idmandaki çift kale maçta Sertan ile Mehmet Aksu tartıştı, gerginliği Roland Koch önledi. 
     
İlhan Mansız’a son uyarı      SİYAH-Beyazlı golcünün, maç bitiminde taraftarla sözlü tartışması, ardından da yine polislerle kavga etmesi bardağı taşırdı. İlhan Mansız’ı "Maç içinde hakemle, bitiminde seyirci ve polisle tartışıyor" diye eleştiren yöneticiler, yıldız oyuncuyu son kez uyaracaklar. Malatya maçında kart cezası nedeniyle forma giyemeyecek İlhan Mansız ile İbrahim’e ağır para cezası verileceği de ileri sürüldü. 
     
Alacaklar ödenecek      ASBAŞKAN Yıldırım Demirören, futbolcuların alacaklarını en kısa sürede ödeyeceklerini açıkladı. Demirören, "Ligdeki kaderimizi Malatya, Fenerbahçe ve Gençlerbirliği maçları belirleyecek. En büyük hedefimiz bu sınavları kazanıp, Şampiyonlar Ligi’ne gitmek" dedi. Menajer Sinan Engin ise "Bu kötü sonuca rağmen futbolcularımızın arkasındayız. Aldığımız sonuçtan biz de utanıyoruz. Bu ayıbı hep birlikte temizleyeceğiz" diye konuştu. 
     
Kolej’e ödül      BEŞİKTAŞ Başkanı Serdar Bilgili ile Menajer Sinan Engin, Barcelona’da düzenlenen Dünya Fox Kids Turnuvası’nda üçüncü olan Beşiktaş Kolej’i erkek takımı için bugün düzenlenecek ödül törenine katılacaklar. 11.00’de başlayacak törende oyunculara altın dağıtılacak. 
     



 SPOR 

























</TEXT>
</DOC>
