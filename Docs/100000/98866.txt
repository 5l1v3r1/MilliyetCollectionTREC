<DOC>
<DOCNO> 98866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun34.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta olası Amerikan saldırısına karşı kampanya. 
</HEADLINE>
<TEXT>

     Irak, olası Amerikan saldırısını başarısızlığa uğratmak amacıyla kampanyalarla halkı seferber etmeye hazırlanıyor. 
     El Irak gazetesi, ''Irak, Beyaz Saray, Pentagon, CIA ve siyonist camia kulislerinde yayılan siyasi kolerayla mücadele edecektir'' diye yazıyor. 
     Babil gazetesindeki haberde de ''Amerikan tehditleri aslında bölge halklarının dağılmasını hedefliyor'' denildi. 
     Basındaki bu yorumların Saddam Hüseyin'in Devrim Komuta Konseyi Başkan Yardımcısı İzzet İbrahim, Devlet Başkanı Yardımcısı Taha Yasin Ramazan ve Başbakan Yardımcısı Tarık Aziz ve Konsey üyesi Ali Hasan El Mecid ile yaptığı ve içeriği basına bildirilmeyen toplantının ardından kaleme alındığına dikkat çekilirken, Baas Partisi üyesi Saad Kassem Hammudi, AFP'ye, ''Arap kitleleri Irak halkının ulusal bağımsızlık hakkına el uzatanları uyarıyor'' açıklamasında bulundu. 
     Hammudi, Saddam Hüseyin'in bir mesajını da aktarıyor ''Milyonlarca Arap vatandaşın kalbi, Irak ve lider Saddam Hüseyin için sevgiyle atarken Irak galip gelecektir.'' Bu arada, Irak parlamentosunun yarın halkı ABD'ye karşı bir kampanyaya davet etmeye hazırlandığı belirtiliyor. 
     Parlamentonun Arap ülkeleri ve uluslararası ilişkiler komisyonu başkanı Salim El Kubeysi, kampanyanın 4 Ağustos'a kadar süreceğini ve bütün yurda yayılacağını söylerken, ''Bu kampanya boyunca kitleler ABD'ye karşı duydukları nefreti ifade etmek için yere, duvarlara, 'Kahrolsun ABD', 'Kahrolsun siyonizm' yazacaklar'' diyor. 
     





</TEXT>
</DOC>
