<DOC>
<DOCNO> 87339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/yasam/yas04.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayar başında kalp krizi geçirdi 
</HEADLINE>
<TEXT>
Türk Başkonsolos evinde ölü bulundu 
     GÜVEN ÖZALP Brüksel 

     Türkiye’nin Brüksel Başkonsolosu Önder Alpman dün evinde ölü bulundu. Kişiliği ve çalışmalarıyla çevresinin beğenisini toplayan 55 yaşındaki Alpman’ın ölüm nedeni ilk incelemeler sonucunda kalp krizi olarak belirlendi. 
     Alpman’ın ölümü sabah saatlerinde kendisinden haber alınamaması üzerine ortaya çıktı. Şüphe üzerine Alpman’ın kaldığı eve giden yetkililer, çalışır durumdaki bilgisayarının yanı başında başkonsolosun yerde yatan cesediyle karşılaştılar. Alpman’ın gece geç saatlerde öldüğü sanılıyor. Belçika yetkililerinin Alpman’ın ölümüne ilişkin başlattıkları incelemelerin ilk sonucuna göre, ölüm nedeni kalp krizi. 
     
     Büyükelçi olacaktı 
     Yaklaşık üç yıldır Brüksel Başkonsolosluğu görevini yürüten ve Türkiye’nin Moğolistan Büyükelçisi olarak tayini yapılan Alpman, ağustos ayında yeni görevine başlamaya hazırlanıyordu. 
     1947 doğumlu ve iki çocuk babası olan Alpman’ın eşi Serpil Alpman da Dışişleri Bakanlığı bünyesinde görev yapıyor. Geçtiğimiz yıla kadar Türkiye’nin Rotterdam Başkonsolosu olarak görev yapan Serpil Alpman, geçtiğimiz yıl Ankara’ya dönmüştü. 
     



 YAŞAM 


















</TEXT>
</DOC>
