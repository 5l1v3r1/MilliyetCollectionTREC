<DOC>
<DOCNO> 96114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur16.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Akkaya, duruşmaya gitmedi ama mahkeme sürüyor... 
</HEADLINE>
<TEXT>

     Ortaköy'de 2 kişinin yaralandığı trafik kazasına ilişkin manken Deniz Akkaya ile diğer aracın sürücüsü hakkında 2.5'ar yıla kadar hapis cezası istemiyle açılan davanın görülmesine başlandı. 
     İstanbul 7. Asliye Ceza Mahkemesi'ndeki duruşmaya, tutuksuz sanık İhsan Yapıcı katıldı. Mağdur sanık Deniz Akkaya ise rahatsız olduğunu belirterek duruşmaya gelmedi. 
     Duruşmada ifadesi alınan İhsan Yapıcı, olay günü saat 22.30 sıralarında şoför olarak çalıştığı şirketin bir müşterisini Çırağan Sarayı'na bıraktığını, ayrılırken Land Rover marka bir cipin kendisini sollayıp geçtiğini ve aynı süratle 90 derece sağa dönerek ağaca ve panoya çarptığını, ardından geri gelerek yolu kapatacak şekilde durduğunu anlattı. 
     Olay yerine Beşiktaş Karakolu'nda görevli polisler ve taksi şoförleri geldiğini, yol kapandığı için geri dönüp Beşiktaş istikametine gittiğini anlatan Yapıcı, ''Plakamı taksi şoförleri vermiş. Ancak benim olayla ilgim yok. Zaten aracımda da hasar mevcut değil'' şeklinde konuştu. 
     Hakimin araçların hızını sorduğu Yapıcı, ''Ben otelden yeni çıkmıştım. 20-30 kilometre hızla gidiyordum. Hızlı olsam araca çarpardım. Kazanın neden olduğunu bilmiyorum'' dedi. 
     Yapıcı'nın avukatı Haşim Bayırbaş da, müvekkilinin olayda kusuru olmadığını belirterek, kaza tespit tutanağında Akkaya'nın direksiyon hakimiyetini kaybettiği ve alkollü olduğunun belirtildiğini söyledi. 
     Akkaya'nın avukatı Ceyla Akay ise, gece rahatsızlanan müvekkili ile 2 mağduru gelecek celse duruşmada hazır edeceğini bildirdi. 
     Duruşma, mağdur sanık, mağdurlar ve tanıkların dinlenmesi amacıyla ertelendi. 
     İstanbul Cumhuriyet Başsavcılığı'nca hazırlanan iddianamede, Akkaya ve Yapıcı'nın, ''Tedbirsizlik ve dikkatsizlik sonucu birden fazla kişinin yaralanmasına sebep olmak'' suçundan 6 ay ile 2.5'ar yıl arasında hapis cezasına çarptırılmaları isteniyor. 
     





</TEXT>
</DOC>
