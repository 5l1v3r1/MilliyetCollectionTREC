<DOC>
<DOCNO> 61141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/spor/yurundul.html </URL>
<DATE> 2002/01/08/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lorant’ın kariyeri 
</HEADLINE>
<TEXT>

     Teknik direktörleri kariyerli, kariyersiz diye ayırıp, daha göreve başlamadan haklarında ön yargılı davranmak son derece yanlış bir tutumdur. Önemli olan icraatlardır. 
     Bu konuda bugüne kadar çok örnekler yaşandı. Beşiktaş’ta Briegel’e hemen stajyer damgası vuruldu. Sürekli acımasızca eleştirildi. Taraftar kendisine destek vermediği gibi yönetime de karşıydı. Kadro da dar ve yetersizdi. Buna rağmen Briegel başarılı oldu. Bilgili yönetimi, kariyerli teknik direktörden yanaydı. Scala getirildi, yarı yolda görevine son verildi. Ardından medyanın ve kamuoyunun hayran olduğu Daum işe başladı. Bu sezon geniş ve iyi kadroya, arkasındaki büyük desteğe rağmen ciddi teknik adam yanlışları yaptı. İşler beklenmedik şekilde kötü gitti. Eğer Kadıköy’de Beşiktaş skor dezavantajındayken Ronaldo çok kritik iki gol atmasaydı, Daum bugün Almanya’daydı. Yine kariyerlilerden Hiddink ve Zeman, Fenerbahçe’yi kısa sürede tanınmayacak şekilde kötü duruma soktular. Bunlara karşılık, Fatih Terim’den sonra çok kimse Lucescu’nun Galatasaray’da başarılı olacağına inanmıyordu. Yabancıları bir tarafa bırakalım, iki senede Hakan Şükür, Emre, Okan, Fatih, Ümit gibi kilit isimler yurtdışına gittiler. Yeni transferlerde ise hiç flaş isim yok. Buna rağmen Lucescu, son derece başarılı. 
     Bir de dışarıdan kariyerli Van Gaal’den örnek verelim. Barcelona gibi büyük bir firmada başarısız olunca görevden alındı. Kafasında körü körüne inandığı sistemin takımı Hollanda’nın başına geldi. Ancak futbolun devlerinden Hollanda, Dünya Kupası elemelerinde Portekiz ve S.İrlanda’nın arkasından üçüncü olarak acı bir sürprize imza attı. 
     Şimdi gündemdeki konu Lorant’ın kariyeri. Her zamanki gibi kimsenin beklemeye tahammülü yok. Ön yargılar başladı. Fenerbahçe, hassas bir kadro yapısına sahip. Lorant’ın gözönüne alması gereken üç önemli nokta var. Fizik kondisyon depolamak, kolektif uyumu oturtmak için kadro istikrarı sağlamak ve de takımın yapısına uygun basit, akılcı bir oyun modeli uygulatmak. Biz, Lorant’ın icraatlarını gördükten sonra kendisini olumlu ya da olumsuz eleştirmeyi tercih ediyoruz. 
     



 SPOR 
























</TEXT>
</DOC>
