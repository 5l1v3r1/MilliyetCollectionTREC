<DOC>
<DOCNO> 62649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur33.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, Lig TV'nin yayınını 27 gün durdurma kararı aldı 
</HEADLINE>
<TEXT>

     Fenerbahçe, Galatasaray ve Beşiktaş takımları başta olmak üzere önemli lig maçlarını uydudan yayınlayan Lig TV'nin yayını, 22 Ocak gecesinden başlamak üzere 27 gün süreyle durdurulacak. 
     Radyo ve Televizyon Üst Kurulu RTÜK , bugün yaptığı toplantıda, Lig TV'nin Ak TV olduğu dönemde verilen 30 günlük yayın durdurma cezasından kalan 27 günün, mahkemenin yeni sonuçlanması üzerine 22 Ocak gecesinden itibaren uygulanmasını kararlaştırdı. 
     Üst Kurul, 1998 yılı Temmuz ayında yayınladığı ''Hadisler Deryası'' adlı programda 3984 Sayılı yasanın 4. maddesindeki ''İnsanların ırk, cinsiyet, sosyal sınıf veya dini inançları dolayısıyla hiç bir şekilde kınanmaması''na ilişkin f 
     bendinin ihlal edildiği gerekçesiyle Ak TV'ye, 30 gün süreyle yayın durdurma cezası verdi. Yayını 19 Ağustos 1998 tarihinden itibaren durdurulan AK TV'nin, 3 gün sonra Eskişehir Bölge İdare Mahkemesi'nden yürütmeyi durdurma kararı alması, daha sonra da söz konusu cezanın, Ankara 3. İdare Mahkemesi'nin kararıyla iptal edilmesi üzerine, RTÜK'ün yayın durdurma cezası uygulanamadı. Üst Kurul'un başvurusu sonucu Danıştay 10. Dairesi'nin mahkemenin söz konusu kararını bozması üzerine, artık Lig TV olarak yayın yapan televizyon kuruluşunun, kalan 27 günlük cezasının uygulanması yeniden gündeme geldi. RTÜK, bugün yaptığı toplantıda, Lig TV'nin yayınının 22 Ocak Salı gecesi saat 00.00'dan itibaren 27 gün süre ile durdurulmasına karar verdi. Üst Kurul, söz konusu kararını Lig TV'ye göndereceği yazı ile bildirecek. 
     






</TEXT>
</DOC>
