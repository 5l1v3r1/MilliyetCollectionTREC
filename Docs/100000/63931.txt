<DOC>
<DOCNO> 63931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/yazar/bila.html </URL>
<DATE> 2002/01/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Şam'dan sıcak mesaj 
</HEADLINE>
<TEXT>

     Nereden nereye 
     Yıllarca terör örgütü PKK'yı ve Abdullah Öcalan'ı barındırıp destekleyen Suriye, şimdi Türkiye'ye sıcak mesajlar gönderiyor. Ankara'nın askeri güçle desteklediği diplomasi sonucu Öcalan ve PKK'yı Suriye'den çıkarmak zorunda kalan Şam yönetimi, Ankara'yla ilişkilerini geliştirmek ve Irak sorununda birlikte hareket etmek istiyor. 
     Jandarma Genel Komutanı Org. Aytaç Yalman'ın Şam ziyaretinden edindiği izlenimleri dün Dışişleri Bakanı İsmail Cem'e ayrıntılı biçimde aktardığını duyurmuştuk. 
     Dışişleri'ne yansıyan havaya göre Suriye Devlet Başkanı Başer Esat, Ankara'yı ziyaret etme eğiliminde. Ancak Şam, daha önce Dışişleri Bakanı İsmail Cem'in Suriye'yi ziyaret etmesini bekliyor. Cem'in böyle bir jest yapması halinde Esat da Ankara'ya gelerek karşılık vermek niyetinde. 
     Ancak Cem bu konuda acele etmek istemiyor. İlişkilerin biraz daha ısınmasını beklemenin daha uygun olacağı düşüncesinde. Yine de Org. Yalman'ın kurduğu sıcak köprü Ankara ile Şam arasında bir yakınlık doğurmuş durumda. 
     Dışişleri'nin mesafeli duruşunda Suriye'nin hala Hatay konusundaki tutumunu değiştirmemiş olmasının payı büyük. Örneğin, Suriye'nin hala Hatay'ı kendi toprakları içinde gösteren haritalar kullanması, Ankara'nın tepkisine neden oluyor. 
     Jandarma Genel Komutanı Org. Yalman'ın Şam ziyaretinde de harita konusunda anlamlı bir tepki gösterdiği Dışişleri koridorlarında konuşuluyor. Org. Yalman'ın, kendisine verilen yol haritasında Hatay'ın Suriye sınırları içinde gösterildiğini görünce, "bu harita yanlış" diyerek iade ettiği kulislere yansımış durumda. 
     Org. Yalman'ın üst düzeyde kurduğu Şam köprüsünden sonra benzeri bir ilişkinin Beyrut'la da geliştirilmesi gündemde. Beyrut'tan da Şam'a benzer sıcak rüzgarlar estiği Ankara'nın bilgisinde. Şam'dan sonra Beyrut'la temasa geçilmesinin özellikle Irak ve bölge politikasında Ankara'nın elini güçlendireceği yorumu yapılıyor. 
     Ankara gibi Washington da Suriye ve Beyrut'la sıcak ilişki geliştirmeye özen gösteriyor. 
     Ankara'nın diplomasi atağı bölgedeki öncü rolünü güçlendirmiş görünüyor. 
     
     







Hukuk ve bilgi 


Binici Paşa... 


Şam'dan sıcak mesaj 


PKK, HADEP, siyasallaşma derken, barış ve istikrar... 


Harry Potter Siyaseti... 


Chomsky yargılanmaya geliyor 


Herkese bir parmak bal 


Devalüasyon hesapları 


Felaket oyunu 


MHP’den merkez partisi yaratmak... 


Sistem sorunu... 


Kürtçe eğitim isteklilerine karşı nasıl davranılacak 


Böyle diyenler de var 


Model ülke olacaksak 


Kamu parasıyla özel paranın aynı olduğu ülke 


Devlet memuruna adil ücret’ hayal 


Bu kez siyaset sahnesinde bir Tarkan 


</TEXT>
</DOC>
