<DOC>
<DOCNO> 98928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo17.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü "TJK'den destek bekliyoruz" 
</HEADLINE>
<TEXT>

     Fenerbahçe, Galatasaray ve Beşiktaş kulüplerinin, maddi sorunları gerekçe göstererek bu sezon basketbol ve voleybol liglerinden çekilmek istemeleri sonucunda arayışlara giren Devlet bakanı Fikret Ünlü, Türkiye Jokey Kulübü TJK Başkanı Ömer Faruk Girgin'den destek istedi. 
     Bakan Fikret Ünlü, basketbol maçlarının TRT'den naklen yayınlanabilmesi için maddi kaynak arayışını sürdürdüğünü ve girişimleri sonucunda bazı olumlu gelişmelerin olduğunu söyledi. 
     TJK Başkanı Ömer Faruk Girgin ile görüşme yaptığını belirten bakan Ünlü, şunları söyledi 
     ''TJK yönetiminin Türk sporuna ve Türkiye'ye hizmetleri ortada. Bu güzide kuruluşumuzun amatör branşlara da katkısını istedik. Bu konuyu yönetim kurullarında görüştükten sonra bize bir yanıt verecekler. Bu kuruluşumuzdan ciddi bir kaynağın geleceğine inanıyorum.'' Bakan Ünlü ayrıca, Milli Piyango Genel Müdürlüğü'nün de bu konuda maddi katkı sağlayacağını ve arayışların sürdüğünü sözlerine ekledi. 
     





</TEXT>
</DOC>
