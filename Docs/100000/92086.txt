<DOC>
<DOCNO> 92086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/ekonomi/eko05.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari’ye Hazine freni 
</HEADLINE>
<TEXT>

DİE, asgari ücretin 201 milyon lira dolayında olmasını önerince, Hazine karşı çıktı. Anlaşmazlık nedeniyle asgari ücret toplantısı bugüne kaldı 
     ANKARA Milliyet 

     Asgari Ücret Tesbit Komisyonu’nun dün toplanması gerekirken Devlet İstatistik Enstitüsü DİE ile Hazine arasında hesap anlaşmazlığı üzerine toplantı bugüne kaldı. DİE, 1 Temmuz’dan geçerli olacak asgari ücretin brüt 274 milyon lira net 201 milyon dolayında olmasını önerdi. Hazine ise en fazla yüzde 11’lik bir oranla asgari ücretin brüt 246 milyon liraya yükseltilmesini istedi. 
     DİE, bir kişinin sağlıklı beslenmesini dikkate alarak paerakende fiyatlar üzerinden 270 - 275 milyon lira düzeyinde bir ücret öneriyor. DİE’nin önerisine karşılık Hazine brüt 246 milyon net 182 milyon lira bir ücret teklif edince anlaşmazlık çıktığı öne sürüldü. 
     
     İki farklı hesap 
     Asgari ücret halen brüt 222 milyon net 163.5 milyon lira düzeyinde bulunuyor. Komisyon, bugün Çalışma ve Sosyal Güvenlik Bakanı Yaşar Okuyan’ın başkanlığınde son kez toplanacak. 
     Asgari Ücret Tespit Komisyonu’nda işçi kesimini temsil eden Türk - İş Genel Eğitim Sekreteri Salih Kılıç, toplantının DİE hesaplarıyla Hazine hesapları arasında farklı sonuçlar ortaya çıkması nedeniyle bugüne ertelendiğini bildirdi. Kılıç, iki hesap arasındaki farkın değerlendirilmesi için konunun siyasi parti liderlerine götürüleceğini kaydetti. Kılıç, bu kararın Çalışma Bakanlığı tarafından kendilerine bildirildiğini söyledi. 
     DİE’nin hesapladığı rakamların da yeterli olmadığını ancak asgari ücretin belirlenmesinde önemli bir kriter olarak kabul edildiğini ifade eden Kılıç, "DİE’nin rakamlarına evet denmezse biz de evet demeyeceğiz" diye konuştu. Kılıç, DİE rakamlarının kabul edilmemesi durumunda muhalefet edeceklerini, ortaya çıkan rakamı kabul etmeyeceklerini söyledi. 
     Altı ay için belirlenecek olan asgari ücretten büyük umut beklememin mümkün olmadığını ifade eden Kılıç, asgari ücretin asgari, en düşük memur maaşı olan 280 milyon lira olmasını istediklerini kaydetti. 
     
"Kupayı fırsat bildiler"      DİSK Genel Başkanı Süleyman Çelebi, dün yapılması gereken Asgari Ücret Tespit Komisyonu Toplantısı’nın yarım gün idari tatil ilan edilen bugüne ertelenmesine, "yanlış, maksatlı, düşündürücü" diye tepki gösterdi. 
     DİSK ve KESK üyesi bir grupla Çalışma ve Sosyal Güvenlik Bakanlığı önünde açıklama yapan Çelebi, toplantının Milli Takım’ın maçı nedeniyle kamu personeline yarım gün izin verilen bir tarih ve saate ertelenmesinin düşündürücü olduğunu ifade ederek, "Yanlış ve maksatlı olduğunu düşündüğümüz bu kararı ve tutumu protesto ediyoruz" dedi. 
     Çelebi, asgari ücretin işçinin ailesiyle birlikte göz önüne alınarak belirlenmesi, vergiden muaf tutulması ve komisyonda tüm işçi konfederasyonlarının temsil edilmesi gerektiğini de söyledi. 
     



 EKONOMİ 





















</TEXT>
</DOC>
