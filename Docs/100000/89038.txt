<DOC>
<DOCNO> 89038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo08.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosta Rika - Türkiye maçı İngiliz basınında... 
</HEADLINE>
<TEXT>

     17. Dünya Kupası finallerinde Kosta Rika ile Türkiye'nin dün 1-1 berabere kalması, İngiliz basını tarafından Türkiye'yi bir kez daha belirsizliğe sürükleyen ve beklemede kalmaya zorlayan ''sinir bozucu'' bir sonuç olarak 
     değerlendirildi. 
     The Daily Telegraph Gazetesi, 1-1'lik beraberlikle Kosta Rika'nın Türkiye'yi yine bir bilinmezin içine soktuğunu, bunun da sinirleri iyice gerdiğini belirtirken, Kosta Rika'nın turu geçmek için şimdi Brezilya'dan bir beraberlik almasının yeteceğini hatırlattı. Sürpriz oynamayı seven bir kesimin bu konuda Kosta Rika'ya şans tanıdığını da belirten The Times, şu anda turu garantilemiş olan Brezilya'nın da bu maça yedek kadroyla çıkmayı planladığını hatırlattı. 
     Gazete, Türkiye'nin turu geçebilmesi için bundan sonra olması gerekenleri sıralarken de, Türkiye'nin Çin karşısında farklı skorlu bir galibiyete ihtiyacı olacağını, Brezilya'nın sahaya çıkarılacağı belirtilen yedek takımının da Kosta Rika karşısında başarılı olmasını ummak durumunda kalacağını bildirdi. 
     The Times Gazetesi de Türk Milli Takımı'nın turu geçip geçemeyeceğine dair bir sonuca ulaşabilmek için yine beklemek durumunda bulunduğunu hatırlatırken, ''Türkler'in kanadı son anda gelen golle bir kez daha bağlı kaldı'' başlığını kullandı. 
     Gazete, büyümeyi heyecanla bekleyen bulüğ çağında bir genç için olduğu gibi, zamanın Türkiye için de çok ağır geçtiğini belirtirken, ''Dün de maçın bitiş düdüğü yeterince erken gelmedi ve Kosta Rika beraberlik golünü maçın 86. dakikasında buldu'' ifadesini kullandı. 
     Şenol Güneş ve futbolcularının bu sonuçla bir kez daha ''beklemede kalmaya'' zorlandıklarını belirten gazete, turu geçebilmek için Türkiye'nin Çin'i 2-0 gibi bir sonuçla yenmesi gerektiğini, Brezilya'nın da Kosta Rika karşısında benzeri bir galibiyet alması durumunda Türkiye'nin işlerinin çok kolaylaşacağını hatırlattı. 
     ''Bunlar olabilir ama garantisi yok'' diyen Guardian, kazanılan beraberliğin fazla kötü yorumlanacak bir yanı bulunmadığını, maçın genel olarak güzel olduğunu, ancak zaman zaman iki takımın da birbirini kontrol etme isteğinden dolayı pozisyona girememeleri gibi bir durumun yaşandığını bildirdi. 
     Ancak ilk yarının sonlarına doğru tarafların birbirlerinden biraz ayrıldıklarını ve bunun da pozisyonların doğmasını sağladığını belirten gazete, Türkiye'nin maçın sonlarına doğru yeniden sergilemeye başladığı savunmaya yönelik katı anlayışın bir yerden sonra etkisini yitirdiğini ve golün geldiğini kaydetti. 
     The Guardian Gazetesi de dün alınan sonuçla Kosta Rika ve Türkiye açısından herşeyin zorlaştığını belirtirken, Kosta Rika'nın gruptan çıkabilmesi için Brezilya'dan 1 puan alması gerektiğini, Kosta Rika'nın yenilmesi, Türkiye'nin Çin'i yenmesi durumundaysa herşeyin avarejla belirleneceğini bildirdi. 
     The Independent Gazetesi ise, maçla ilgili kısa bir yoruma yer verdi. Gazete, ''Eğer Türkiye, 5 dakika daha dayanabilseydi ilk 16'ya girecek takımlar arasına kalmayı garanti edecekti, en azından buna aday olacaktı'' derken, ''Ama şimdi Çin'i yenmekten başka şansları yok. Üstelik bununla da yetinmeyip Brezilya'nın da Kosta Rika'yı yenmesine dua etmek durumunda olacaklar'' dedi. 
     Gazete ayrıca, kupanın genç yetenekleri vitrine çıkardığını, Türkiye-Kosta Rika maçında da göze çarpan noktanın her iki golün de iki genç futbolcu tarafından kaydedilmesi olduğunu yazdı. Son dakika golünün Türkiye'nin sinirlerini bozduğunu belirten bir başlığa yer veren Independent, FC Inter takımında kendisine yeterince yer bulamayan Emre'nin dünkü maçla kaydettiği golle geçen sezonun hantallığını üzerinden attığını anlattı. 
     Gazete, Kosta Rika'da da Winston Parks'ın bir İtalyan takımında yedek kulübesinde kaldığını ve kendisini dünkü maçta öne çıkarmayı başardığını ifade etti. 
     





</TEXT>
</DOC>
