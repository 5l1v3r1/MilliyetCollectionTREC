<DOC>
<DOCNO> 65565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/soneko04.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Dünya Ekonomik Forumu'nda masaya yatırılıyor 
</HEADLINE>
<TEXT>

     Türkiye, ekonomisi, özelleştirme takvimi ve dış politikasıyla, New York'ta devam eden Dünya Ekonomik Forumu çerçevesinde düzenlenen özel toplantıda masaya yatırılacak. 
     "Türkiye'nin Görünümü" konulu toplantı yarın akşam Waldorf Astoria otelinde yapılacak. 
     Bankacı, yatırımcı, araştırmacı, işadamı, Kongre üyesi ve lobicilerin katılacakları toplantıda Dışişleri Bakanı İsmail Cem'in Türk dış politikası ve AB adaylığı konusunda konuşacağı öğrenildi. 
     Devlet Bakanı Kemal Derviş'in de toplantıya katılarak, Türkiye'nin ekonomik reform programı, yatırım hedefleri ve yabancı yatırımcıyı çekmek amacıyla aldığı önlemler hakkında bilgi vereceği ifade ediliyor. 
     Toplantıda, Özelleştirme İdaresi Başkanı Uğur Bayar da, özelleştirme alanındaki çalışmalar ve öngörülen hedefler hakkında açıklamada bulunacak. Toplantıya, ABD Hazine Bakan Yardımcısı John Taylor'un da katılacağı belirtildi. 
     






</TEXT>
</DOC>
