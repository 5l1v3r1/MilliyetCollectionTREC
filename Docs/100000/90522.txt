<DOC>
<DOCNO> 90522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sondun25.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KPK "Türkiye terörist örgütlerle diyalog kurmalı" 
</HEADLINE>
<TEXT>

     Karma Parlamento Komisyonu KPK Eşbaşkanı Joost Lagenfijk, Türkiye'nin, Kopenhag'da tam üyelik müzakerelerinin başlangıcına ilişkin bir tarih istemesinin gerçekçi olmayacağını, terör örgütleri ve temsilcileri ile diyalog kurulmaması halinde de Kopenhag kriterlerinden birinin yerine getirilmemiş sayılacağını söyledi. 
     Avrupa Parlamentosu ile TBMM arasında diyalog organı olduğu varsayılan KPK'nın toplantıları sonunda basın mensuplarının sorularını yanıtlayan, KPK'ya ilk defa başkanlık eden, Yeşiller Grubu'nun Hollandalı üyesi Joost Lagenfijk, Kopenhag Zirvesi konusunda, özetle şunları söyledi 
     ''Kopenhag siyasi kriterlerini Türkiye yerine getirebilir ama bunun yıl sonuna kadar gerçekleşeceğine inanmak hayal olur. Türkiye'de öyle bir hava estiriliyor ki, sanki idam cezasını kaldırıp Kürtçe eğitime izin verirseniz her şey tamam olacak. Hayır, öyle olmayacak. 
     Biz Türkler üzerinde baskı uyguluyoruz. Bu yıl sonunda, siz sadece kağıt üzerinde yasalarınızı değiştirseniz bile yeterli olmayacaktır. 
     Leyla Zana hala hapiste ise ifade özgürlüğünü sağladığınıza kimse inanmaz. Gerçekçi olalım. Müzakerelerin başlaması için tarih vermek zor bir şey değil. 2006 tarihini de verebiliriz ama hiçbir anlamı olmaz. Bir tarih verilmesi, bu tarihe uyulacağının görülmesi halinde anlamlı olacaktır. Eğer bazı şeyleri yapamayacak durumdaysanız, o zaman bu tarihi istemeyin. Siyasi kriterleri yerine getirmek durumuna gelince isteyin. Aksi takdirde, Türkiye'nin AB'ye girmesini isteyen kişilerin işini de zorlaştırmış olacaksınız.'' Hollandalı parlamenter, dün KPK'da konuşan Devlet Bakanı Şükrü Sina Gürel'in Kıbrıs konusunda mesajlarını algılamaya çalıştığını söyleyerek, ''Tehdidin iki taraf için de anlamı yok. Gürel'in mensubu olduğu hükümetin, Denktaş'ı ikna edebileceğini umuyoruz. Bizim de Rumları ikna için çalışmamız lazım. İlhak tehdidi, sorunun çözümünü olumlu yönde etkilemiyor'' diye konuştu. 
     Terörizm konusunda bir soruyu yanıtlayan Lagenfijk, şunları söyledi 
     ''Yaptığımız işi sağırlar diyaloğu olarak tanımlamakta haklı olabilirsiniz ama bu diyaloğu sürdürmek zorundayız. Türk tarafının görüş ve acısını anlıyorum ama siz de bizim görüşlerimize saygı duyun. 
     Türk meslektaşlar sürekli geçmişe odaklanıyorlar. Biz geleceğe bakmak istiyoruz. Terör ve terörle mücadele geçmişte kaldı. Türk yetkililer, artık bir silahlı mücadelenin sona erdirilebileceği düşüncesini de geliştirsinler. Diyalog bir yerde başlamalı. Kuzey İrlanda'da da bu oldu. Sadece geçmişe bakar ve terörizmi askeri yöntemlerle yenebileceğinizi düşünürseniz çok büyük bir hata yapmış olursunuz. Bölücülükle diyaloğa girilmesini kastetmiyorum. Eğer öbür taraf da silahları bırakmak zorundaysa makul ölçüde bunu yapmak zorundasınız. Doğru bir diyalog sağlanmadığı takdirde, Kopenhag kriterlerinden bir tanesi de yerine getirilmemiş olacaktır. 
     Türkiye'nin kendi yenilgisini hazırlamasını istemiyorum. Terör konusunun zor olduğunu biliyorum ama her iki taraf da birbirini anlamak, geçmişin ne kadar trajik olduğunu kabul etmek, geleceğe bakarak ortak çözüm bulmak durumundadır.'' KPK Eşbaşkanı Kürşat Eser de Türkiye'nin AB'ye tam üyelikte kararlı olduğunu, gereken iradenin bulunduğunu, bunun gerçekleşeceğini anlatarak, Avrupalı parlamenterlerin bu çabaya destek vermeleri gerektiğini söyledi. 
     Eser, bir soru üzerine, partisi MHP'nin AB'ye giriş sürecini yavaşlatmadığını, aksine bu yönde büyük katkıları olduğunu, terör suçlularına idam cezasının kaldırılmasına karşı olduklarını, ancak bu konuda yasal değişikliğin, diğer partiler tarafından gerçekleştirilmesini engellemeyeceklerini anlattı. 
     





</TEXT>
</DOC>
