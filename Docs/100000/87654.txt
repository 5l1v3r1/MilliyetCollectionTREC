<DOC>
<DOCNO> 87654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun08.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "ABD Yasin'i bahane ederek Irak'a operasyon yapacak" 
</HEADLINE>
<TEXT>

     Irak Başbakan Yardımcısı Tarık Aziz, 1993'te Dünya Ticaret Merkezi'ne yönelik bombalı saldırıya karışan Iraklı terörist Abdulrahman Yasin'in, Irak'ta hapiste olduğunu ve Yasin'i vermeyi teklif etmelerine rağmen ABD'nin bunu iki kez reddettiğini ileri sürdü. 
     Amerikan CBS televizyonundaki ''60 Dakika'' programında konuşan Tarık Aziz, Yasin'i ABD'ye vermek için ilk teklifi 1994 yılında eski ABD Başkanı Bill Clinton döneminde, ikinci teklifi ise 11 Eylül terörist saldırılarından hemen sonra yaptıklarını söyledi. 
     Aziz'e göre, ABD, Irak'a saldırabilmek için elinde koz olması amacıyla Yasin'in Irak'ta kalmasını tercih ediyor. Tarık Aziz, ''İki kez ABD'den gelip Yasin'i almasını istedik. Onlar reddettiler'' dedi. 
     Aziz, Irak'ın, Yasin'i bırakarak, Bağdat'ın 1993 yılındaki bombalı saldırı ve 11 Eylül saldırılarıyla bağlantısının olmadığını kanıtlamak istediğini de kaydetti. Tarık Aziz, Washington'a ikinci teklifi Ekim 2001 tarihinde, üçüncü bir taraf aracılığıyla götürdüklerini söyledi. 
     Irak Başbakan Yardımcısı, Amerikan yetkililerin, Yasin'i sorguladıktan sonra ABD'yi terk etmesine izin vermelerinin, asıl kendileri için şüphe uyandırıcı olduğunu da kaydetti. 
     Aziz, ABD'nin Irak'a karşı operasyon düzenlemek için bahane yaratabilmek amacıyla Yasin'in sorgulandıktan sonra serbest bırakılarak Irak'a dönmesinin sağlandığını savundu. 
     CBS televizyonu, Yasin'i sorgulayan FBI ajanlarının, hakkında yeterli kanıt olmadığı için kendisini serbest bıraktıklarını duyurdu. 
     Terörist Yasin, CBS televizyonuna, ''Olanlar için çok üzgünüm. Babam, acı ve üzüntüden öldü. Başımıza çok büyük belalar açıldı. Bunun için nasıl özür dileyeceğimi bilemiyorum'' dedi. 
     Federal Soruşturma Bürosu FBI'ın en çok aranan 22 terörist listesinde başına 25 milyon dolar ödül konulan Yasin, olayın tek şüphelisi olmasına karşın kaçmayı başarmıştı. 
     Dünya Ticaret Merkezi'nde 6 kişinin ölümüyle sonuçlanan bombalı saldırının planlayıcısı olduğuna inanılan Remzi Ahmed Yusuf ise ömür boyu hapis cezasıyla Colorado'da bir hapishanede tutuluyor. 
     Bağdat yönetimine göre terörist Yasin, 8 yıldır Bağdat'taki bir hapishanede bulunuyor. Iraklı bir ailenin çocuğu olarak ABD'de doğan Yasin, 1993 yılında saldırının ardından FBI tarafından sorgulandıktan sonra serbest bırakılmıştı. 
     





</TEXT>
</DOC>
