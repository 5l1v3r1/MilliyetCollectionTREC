<DOC>
<DOCNO> 84472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo01.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MONDRAGON ATAĞI 
</HEADLINE>
<TEXT>

Kartal, Kolombiyalı kalecinin transferine son noktayı koymaya hazırlanıyor. Metz Kulübü’nü ikna ettiği belirtilen Beşiktaş Yönetimi’nin, tecrübeli file bekçisi ve menajerleriyle de görüşerek, fiyat konusunda anlaştığı ileri sürüldü 
     ORHAN YILDIRIM 

     Arapsaçına döndü 
     BEŞİKTAŞ’IN dün akşam Mondragon’un kulübü Metz ve Kolombiyalı kalecinin kendisiyle anlaştığı haberi futbol camiasında bomba etkisi yarattı. Siyah - Beyazlılar’dan edinilen bilgiye göre Beşiktaşlı yöneticiler dün, Galatasaray’ın 2 milyon 500 bin dolarlık teminat mektubunu Metz’e gönderememesini fırsat bilerek, 2 milyon 800 bin doları Fransa’daki kulüp banka hesabına yatırdılar. 
     
     Metz’in kozu 
     GECE geç saatlerde Kolombiyalı file bekçisi ve menajerleri ile bir araya geldiği belirtilen Siyah - Beyazlı yöneticiler, yıllık 1 milyon 250 bin dolara iki yıllık anlaşmaya vardılar. Bir iddiaya göre Mondragon’un salı günü medya önünde imza atacağı belirtilirken, 20 Mayıs’ta Fransa’da mahkemesi bulunan Kolombiyalı kalecinin, bu davadan aklanması halinde Metz’in de bonserviste fiyat artıracağı ileri sürüldü. 
     
Nihat topu yönetime attı      REAL Sociedad’ta forma giyen Nihat dün Beşiktaşlı yöneticilerle bir araya geldi. Fenerbahçe’ye dönmesinin söz konusu olmadığını söyleyen yıldız futbolcu, "Sadece Beşiktaş’a gelebilirim. Ancak kulübüm beni bırakmıyor. Başkanımız yedek kalsam da ayrılmama izin vermeyeceğini söyledi. Anlaşın, geleyim" dedi. 
     
Tanışma turları Beşiktaş’ın yeni hocası, yardımcılarıyla birlikte Fulya’da ilk kez bir araya gelerek işbaşı yaptı 
     Camiaya ısınıyor 
     YENİ sezonda Beşiktaş’ı çalıştıracak olan Mircea Lucescu dün yeni yardımcıları ile ilk kez Fulya’da buluştu. Rumen teknik adam, tesisleri köşe bucak gezdikten sonra Menajer Sinan Engin ve Yardımcı Antrenör Feyyaz Uçar ile durum değerlendirme toplantısı yaptı. Lucescu’nun akşam Başkan Serdar Bilgili ile yapması planlanan görüşmesi ise ertelendi. 
     
     Romanya yolcusu 
     GÖREVİNE güzel bir başlangıç yaptığını söyleyen tecrübeli teknik adam, Engin ve Uçar için, "Çok genç ve dinamikler. Birlikte çok güzel işler yapacağız" dedi. Bu arada Lucescu’nun bugün Romanya’ya gideceği öğrenildi. İki gün tatil yapacak olan Rumen teknik adam daha sonra İstanbul’a gelip, transferler için girişimlere başlayacak. 
     
Bilgili’ye suçlama      BEŞİKTAŞ Başkanı Serdar Bilgili’nin, bölünen camiayı bir araya toplama çağrısı darbe yedi. Bilgili’nin çelişkili yaklaşım sergilediği ileri sürüldü. Seçimde Hasan Arat’ı destekleyen Web Kartalları’nın, beş ay önce trafik kazasında hayata gözlerini yuman M.Önder Can adlı genç taraftarın anısına düzenlediği halı saha turnuvasında giyilmek üzere yaptırdığı formalar ortalığı karıştırdı. 
     SİYAH-Beyaz-Mavi renkte, göğsünde Web Kartalları, kolunda da BJK logosu bulunan formalar nedeniyle gruba, Beşiktaş’ın isim, logo ve marka haklarına tecavüz edildiği gerekçesiyle Avukat Ömer Bedük aracılığıyla ihtarname çekildi. Web Kartalları, turnuvada diğer grupların da forma yaptırmasına rağmen kendilerinin bu davranışla karşılaştığını savunarak, yönetime tepki gösterdi. 
     YÖNETİMİN, forma krizi ve Web Kartalları’nın sitelerde yönetimi hedef alan açıklamaları nedeniyle Başkanı Tuğrul Yenidoğan ve altı arkadaşını kesin ihraç talebiyle Disiplin Kurulu’na sevkettiği öğrenildi. Ancak Disiplin Kurulu, kongre üyesi Bayram Yağcı’nın imzaladığı dilekçeleri eksikler nedeniyle geri gönderdi. Web Kartalları, barış çağrılarını samimi bulmadıklarını açıkladı. 
     
Sergen ancak üç ay sonra      ALTI yıl sonra tekrar Beşiktaş’a dönen Sergen Yalçın, dün Fulya’da check-uptan geçti. Kulüp doktoru Yalçın Yavuzer, sağ ayak çapraz bağlarından ameliyat olan yıldız futbolcunun, 90 dakika oynama seviyesine ancak 3 ay sonra gelebileceğini açıkladı. Bundan sonraki dönemde Sergen’in sağlık ekibiyle egzersizlere başlayacağı bildirildi. Öte yandan "10" numaralı formadan sonra ikinci kaptanlık da Ahmet Dursun’dan alınıp, Sergen Yalçın’a verilecek. 
     
Kıvanç Oktay Nouma’ya gitti      NOUMA’YI yeniden renklerine katmak isteyen Beşiktaş’ta Yönetici Kıvanç Oktay Fransa’ya gitti. Oktay, Cannes’da yıldız futbolcu ile bir araya gelerek pazarlık masasına oturacak. Bu arada Siyah - Beyazlı yönetim Fransız futbolcunun menajerine özel yaşantısı ve gece hayatıyla ilgili uyması gereken 10 kuralı yazılı bir metinle verdi. Gençlerbirliğili Tolga’dan vazgeçen Beşiktaş, Lucescu’nun isteği üzerine Gaziantepsporlu Alper’i gündemine aldı. 
     
Nuri Togay vefat etti      BEŞİKTAŞ Kulübü eski başkanlarından ve Divan Kurulu üyesi Nuri Togay dün vefat etti. Togay’ın cenazesi bugün saat 11.30’da Kulüp Binası’nda yapılacak törenin ardından, Şişli Camii’nde kılınacak öğle namazını müteakip Zincirlikuyu Mezarlığı’nda toprağa verilecek. 
     



 SPOR 

























</TEXT>
</DOC>
