<DOC>
<DOCNO> 55833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun11.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Ankara ziyaretini değerlendirdi 
</HEADLINE>
<TEXT>

     ABD Dışişleri Bakanı Colin Powell, Atatürk'ün, Afganistan'a ''Türk modelinin'' uygun olduğunu 1920'li yılların başları gibi çok erken bir dönemde görebildiğini belirtti. 
     Türkiye ziyaretini tamamladıktan sonra Brüksel'e geçerken, uçakta gazetecilere ziyaretini değerlendiren Powell, ''Dışişleri Bakanı İsmail Cem ile öğle yemeğinde, Cem bana ve diğer meslektaşlarına, Afganistan'da 1920'li yılların başına gidileceğini söyledi'' dedi. 
     ''Afganistan'da bir hastane varmış, adı Atatürk Hastanesi. Taliban günlerinde bile adını hiç değiştirmemişler'' ifadesini kullanan Powell, Türkiye'nin Afganistan ile çok bağlantılı olduğunu belirtti. 
     Türkiye'nin Afganistan konusunda ne tür bir katkıda bulunacağını düşünmeye başladıklarını kaydeden Powell, ''Türkiye asker önerdi. Bu askerler biraraya getirilince çok yardımcı olacak'' diye konuştu. 
     
     Görev belli değil 

     Powell, Türkiye ve diğer müttefiklerle görüşülen konulardan birinin, Kabil'e gönderilecek askeri gücün bölgeye ''niçin gideceği'' olduğunu kaydetti ve şöyle konuştu 
     ''Bu güç Kabil'e, güvenlik faaliyetleri için, caddeleri kontrol için mi gidecek Ancak halkın buna ihtiyacı yok gibi görünüyor. O zaman, bir yerde güvenlik problemi çıktığında gitmek üzere hazır bekleyen bir kuvvet mi olacak Ya da insani yardımın girmekte güçlük çektiği yerlerde güvenliği mi sağlayacak Bu gücün görevi üzerinde halen çalışılıyor.'' Powell, Afganistan'da kurulacak hükümetin aklında da, kendi kafasında olduğu gibi, bölgede, ''ne görev çıkarsa yapmaya hazır'', organize bir gücün bulunmasının yararlı olduğu düşüncesinin bulunduğunu kaydetti. 
     Bölgeye gidecek gücün, ''çöp toplayıp, sivil faaliyetlerde bulunmayacağını'' belirten Powell, Afganistan'a gidecek bu gücün, Kosova'daki gibi, insanları birbirinden uzak tutmaya çalışmak zorunda olmayacağını, Bonn'da da görüldüğü gibi, Afgan halkının, birbiriyle çalışmaya istekli olduğunu söyledi. 
     
     Türkiye durağı çok iyiydi 

     Colin Powell, Kıbrıs ve Avrupa Güvenlik ve Savunma Politikası AGSP konusundaki gelişmelerin ışığında, ziyaretinin Türkiye durağını, ''çok iyi'' olarak niteledi. 
     AGSP ve Kıbrıs'ta gelişme sağlanmasından memnun olduğunu belirten Powell, ''Kıbrıs'ta bu sadece başlangıç. Ancak en azından iki centilmen, yeniden birbiriyle görüşüyor. Aniden her şey hızlı gelişmeye başladı. Sadece ilk görüşmeyle kalmadılar, akşam yemeği yediler ve Ocak ayında ikinci bir toplantı üzerinde anlaştılar bile. 
     Bu bir gelişme. Umuyoruz ki ilerlemeye devam edecek'' dedi. 
     ABD Dışişleri Bakanı, Brüksel'de, AGSP konusunda Yunan ve İngiliz meslektaşlarıyla konuşmayı beklediğini, hızlı ilerlemek için yapılabilecekler üzerinde yoğunlaşacaklarını kaydetti. 
     
     IMF ile Türkiye soluk aldı 

     Türkiye ziyaretinde pek çok önemli konu üzerinde konuşulduğunu, ancak kendisinin özellikle ticaret konusuyla ilgilendiğini belirten Powell, Türkiye'nin, tekstil kotalarının rahatlatılmasıyla çok ilgili olduğunu, ekonomiyi yeniden yapılandırma ve reformlar konusunda aktif şekilde çalışıldığını göstermeye istekli olduğunu söyledi. 
     IMF sayesinde ekonomiyi daha etkin hale getirme çabalarında Türkiye'nin biraz soluk aldığını da kaydeden Powell, Türkiye'de, Afganistan, Irak, Kafkaslar ve Orta Asya'daki durum konularında uzun konuşmalar yapıldığını da söyledi. 
     
</TEXT>
</DOC>
