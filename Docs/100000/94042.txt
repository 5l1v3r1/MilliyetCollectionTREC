<DOC>
<DOCNO> 94042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/spo01.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu köpürdü 
</HEADLINE>
<TEXT>

Beşiktaş Teknik Direktörü, Tümer, Ahmet Dursun ve Zago’nun sakatlıklarını gerekçe gösterip, otelde çalışmaları üzerine küplere bindi. Rumen çalıştırıcı, apar topar üç oyuncuyu idman sahasına getirtti 
     ORHAN YILDIRIM - NYON 

     Aman vermiyor 
     İSVİÇRE’NİN Nyon şehrinde form tutmaya çalışan Siyah - Beyazlı takımda Teknik Direktör Mircea Lucescu ipleri sıkmaya başladı. Rumen hoca, sabahki çalışmada Tümer, Ahmet Dursun ve Zago’nun kendisinden izinsiz olarak sakatlıklarını gerekçe gösterip, otelde çalışmasına sert tepki gösterdi. Kulüp Doktoru Ayhan Optur’a üç oyuncunun neden saha çalışmasına çıkmadığını soran Lucescu, "Hafif sakatlıkları var. Otelde çalışıyorlar" cevabını aldı. 
     
     "Hemen gelsinler" 
     TECRÜBELİ çalıştırıcı, bunun üzerine oldukça sinirlendi ve Yardımcı Antrenör Feyyaz Uçar’ı çağırıp, "Benden habersiz nasıl idmana çıkmazlar. Üçü de buraya gelsin" dedi. Uçar, otele giderek, Tümer, Ahmet Dursun ve Zago’yu antrenman sahasına getirdi. Lucescu, Siyah - Beyazlı oyuncularla kısa bir görüşme yaptıktan sonra kendilerinin idman sahasının yanındaki salonda çalışmalarına izin verdi. Beşiktaş, günü çift idmanla noktaladı. 
     
Ümraniye’ye tam not      AHMET DEMİRTAŞ 

     ÜMRANİYE’DE son düzenlemeleri yapılan BJK Nevzat Demir Tesisleri, dün Başkan Serdar Bilgili ve yöneticiler tarafından medyaya tanıtıldı. Bilgili, "Burası Avrupa’nın sayılı tesislerinden biri. Türkiye’de eşi benzeri yok" dedi. 
     DEMİR’İ kutlayan Bilgili, "Şükranlarımı sunuyorum. Örnek alınmalı. İnanıyorum ki 2004 ve 2006’da Milli Takım’ın iskeleti bu Kartal yuvasından çıkacaktır" diye konuştu. Tesisler için 4 milyon dolar harcandığı bildirildi. 
     
Kilo ver, bin dolar kazan      MENAJER Sinan Engin, antrenman sahasında düz koşu yapan Sergen’le bahse tutuştu. Zaman zaman yıldız oyuncuyla tur atan Engin, "Sergen’in altı, benim 12 kilo fazlam var. İkimiz de perhize girdik. Kampta 6’şar kilo vereceğiz. Veremeyen diğerine bin dolar ödeyecek" dedi. Sergen’i dün testten geçiren İtalyan kondisyoner Carlo, "Sakatlığı ile ilgili çok az problemi kaldı. Eğer kilo fazlasını atabilirsek, ligin ikinci haftasından itibaren oynamaya başlar" diye konuştu. Bu arada kampa geç katılan Zago’ya özel program uygulanmaya başlandı. 
     
"Kanatlar bizden sorulur"Sağda görev yapan Tamer ile sol kanadın başarılı ismi İbrahim, banko oynayacaklarını ileri sürdüler 
     BEŞİKTAŞ’IN kampının hırslı isimlerinden Tamer, borcunu ödeyeceğini söyledi. Geçen sezon sakatlık yüzünden verimli olamadığını hatırlatan Tamer, "Bu yıl çok farklı olacak. Borcum var, bunu da fazlasıyla ödeyeceğim. Sağ kanada oyuncu aranması önemli değil. Aksine bu beni daha da hırslandırır. Çok çalışıp, yerimi kaptırmayacağım. Kesinlikle şampiyon olacağız. Klasik olacak ama, bu hedefle yatıp kalkıyoruz" dedi. 
     İBRAHİM ise, takımın en güçlü bölgesinin sol kanat olduğunu savundu. Başarılı oyuncu, "Bayram, Serdar, Ahmet Yıldırım hatta Kaan Dobra bu bölgede oynayabiliyor. Rakiplerin sağ kanadını felç edeceğiz. Geçen yıl en çok oynayan futbolcu bendim. Bu değişmeyecek. 4 - 4 - 2 sistemi tam bana göre. Çünkü önümde birisi oynayacak. Beşiktaş korku veren bir takım olacak. 100. yılda da şampiyonluğa ulaşacağız" diye konuştu. 
     
Savio-Conceicao için yeni harekat      MEHMET ÇİFTÇİ BARCELONA 

     BEŞİKTAŞ, Real Madrid’li Savio ve Conceicao için yeniden harekete geçti. Siyah - Beyazlılar daha önce önerdikleri fiyatın üzerine çıkarak yeni bir teklif götürdü. Ancak İspanyollar bunu yeterli görmediler ve "Kiralamaya sıcak bakmıyoruz. Kararı futbolcular verecek" açıklaması yaptılar. Real Madrid’in Savio’nun önümüzdeki yıl sözleşmesinin bitecek olmasından dolayı bu futbolcuyu satmayı tercih ettiği öğrenildi. 
     
Del Solar Real Madrid’de      BEŞİKTAŞ’IN eski futbolcusu Perulu Del Solar, Real Madrid’in genç takımının başına getirildi. Yıldız oyuncu, bu yıl yaptığı jübile sonrası Real Madrid’le anlaştı. İspanyol takımının genel menajeri Valdano’nun çağrısı üzerine teknik direktör olarak genç takımın başına geçen Del Solar, Real Madrid ile dört yıllık sözleşme imzaladı. 
     
Auxerre sınavı      KAMPTAKİ ilk hazırlık maçında Dukla Prag’ı 2 - 1 mağlup eden Beşiktaş, İsviçre’deki ilk ciddi sınavında bugün Fransa 1. Lig ekiplerinden Auxerre ile karşılaşacak. Bex’teki karşılaşma TSİ 20.00’de başlayacak. 
     



 SPOR 



























</TEXT>
</DOC>
