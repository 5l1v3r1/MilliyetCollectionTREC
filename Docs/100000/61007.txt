<DOC>
<DOCNO> 61007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko07.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz bankacılara umut ışığı 
</HEADLINE>
<TEXT>

     Bankacılık Düzenleme ve Denetleme Kurumu BDDK , son krizde işsiz kalan bankacılar için çeşitli iş projelerini devreye sokuyor. 
     Edinilen bilgiye göre, bankacılık sektöründe yaşanan krizle birlikte çok sayıda bankanın kapanması, mevcut bankaların da şube sayısını azaltarak küçülmesi ve sonuçta binlerce bankacının işsiz kalması BDDK'yı da harekete geçirdi. 
     Yapılan tespitlerde yönetici konumundaki bankacıların iş bulmakta zorlanmadığı, ancak alt ve orta düzey personelin iş konusunda büyük bir sıkıntı içine girdiği ortaya çıktı. 
     Özelleştirme İdaresi Başkanlığı ile yapılan görüşmeler sonucunda, özelleştirmedeki sosyal destek projesinin bankacılık sektörüne yönlendirilmesi kararı alındı. Bu şekilde işsiz bankacılar için, iki ayrı iş projesinin uygulamaya konulması görüşü benimsendi. 
     Dünya Bankası'nın özelleştirme sonucunda ortaya çıkan sosyal sorunların giderilmesine dönük sağladığı kredinin bir bölümünün, bu alanda kullanılması için de fikir birliğine varıldı. 
     İş Kurumu ile Küçük ve Orta Ölçekli Sanayi Geliştirme ve Destekleme İdaresi Başkanlığı'nın da KOSGEB destek verdiği projeler ile bankacılık sektöründe meydana gelen işsizliğin yarattığı sosyal sorunların giderilmesi amaçlandı. 
     Projenin ilk ayağında işsiz bankacıların, bankacılık sektörü dışındaki alanlarda da istihdamına yönelik eğitim kursları yer alıyor. 
     Bu konuda hazırlanan eylem planına göre İş Kurumu, işsiz bankacıların eğitimi için bir ihale açacak. İhaleyi üstlenen kuruluş, eğitime katılanların en az yüzde 50'sine istihdam garantisi verecek. 
     İşsiz bankacılar muhasebe, turizm ve diğer alanlarda istihdam edilebilmeleri için 6 ay ile 1 yıl arasında kurs görecek. Kurs süresince bankacılara eğitimde geçen her gün için 1 günlük asgari ücret üzerinden ödeme yapılacak. Eğitime alınan bankacıların yol masrafları da üstlenilecek. 
     Kurs sonunda işsiz bankacılar, eğitim aldıkları alanlarda çeşitli işlere yerleştirilecek. 
     Projenin ikinci ayağında ise bireysel iş kuranlara ücretsiz danışmanlık hizmeti verilecek. 
     Eğitim programının içinde yeralmayan, ancak kendi işini kurmak isteyen işsiz bankacılara yine bu alanda görev alacak belirli firmalar yol gösterecek. Bu çerçevede kendi işini kurmak isteyen bankacılara vergi mevzuatından, belediyelerde yapılacak işlemlere kadar hangi alanda ne yapması gerektiği konusunda bilgi verilecek. 
     Yine kendi işini kuracak işsiz bankacılara, hangi ilde, hangi alanda iş kurulabileceği konusunda çeşitli alternatifler sunulacak. 
     BDDK yetkilileri, söz konusu projeler ile bankacılık sektöründe işsiz kalan personelin önemli bir bölümüne yeniden istihdam olanağı sağlanacağını belirttiler. 
     Bu arada Türkiye Bankalar Birliği verilerine göre, sektörde 2000 yılında yüzde 2 gerileyen çalışan sayısı, geçen yılın ilk dokuz aylık döneminde yaklaşık yüzde 16 oranında düşüş gösterdi. 
     Bu şekilde bankacılık sektöründe çalışanların sayısı 23 bin 200 kişi azalarak 147 bin 201'e indi. 
     2001 Ocak-Eylül döneminde bankacılık sektöründe faaliyet gösteren 
     banka sayısı 79'dan 68'e düşerken, sektördeki toplam şube sayısı ise 503 azalarak 7 bin 335'e geriledi. 
     






</TEXT>
</DOC>
