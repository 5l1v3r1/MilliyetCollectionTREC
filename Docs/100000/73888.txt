<DOC>
<DOCNO> 73888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/ekonomi/aeko.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl reklam yatırımları yüzde 40 oranında artacak 
</HEADLINE>
<TEXT>

Uluslararası Reklamcılık Derneği Türkiye Başkanı Mehmet Ali Yalçındağ, 2002’nin iyi başladığını belirterek reklam harcamalarının yüzde 40’lık artışla toplam 750 milyon dolarlık bir hacme ulaşmasını beklediklerini söyledi 
     EKONOMİ SERVİSİ 

     Uluslararası Reklamcılık Derneği IAA Türkiye’nin Olağan Genel Kurul Toplantısı önceki gün İstanbul Plaza Otel’de gerçekleşti. Toplantıya IAA’nın mayıs ayında Dünya Başkanlığı görevini devralacak Jean Claude Boulos, IAA Avrupa Başkanı Pınar Kılıç ve ikinci kez IAA Türkiye Başkanlığına seçilen Mehmet Ali Yalçındağ katıldı. 
     IAA Türkiye Başkanı Mehmet Ali Yalçındağ, toplantıda yaptığı konuşmada 2002’nin ilk üç ayında kriz öncesi rakamların yakalanacağını söyledi. "2002 yılı ışıltı ve pırıltı saçıyor" diyen Yalçındağ, bu yıl reklam harcamalarında yüzde 40 artış beklendiğini belirtti. Yalçındağ, "Türkiye reklam pazarını 2005’te 2 milyar dolarlık bir hacme getirmek için yapılandırmalıyız’’diye konuştu. 
     İki yılda reklam dünyasının sorunlarına tanık olduğunu belirten Yalçındağ, kriz dönemi de dahil başarılı ve sorumlu bir çalışma yürüttüklerini söyledi. 
     
     Öğretici oldu’ 
     Reklamın bir gider kalemi değil bir yatırım olduğunun anlaşılması gerektiğini belirten Yalçındağ, "Kriz döneminde firmalar önce personeli ve reklamı kesti. Dünyada krizlerde reklam verme oranı yüzde 8 düşerken bizde bu yüzden düşüş çok hızlı oldu" diye konuştu. 2001’i kimsenin hatırlamak bile istemediğini ancak krizin çok şey de öğrettiğini belirten Yalçındağ, "Geçen yıl medyada değerlendirilen reklam yatırımları 1 milyar dolardan 550 milyon dolara indi. Bu büyük düşüşün eski seviyesine geleceğine inanıyoruz. 2001’de çok ciddi bir dayanışma örneği gösterdik. Herkes yoğun çalıştı. Ajanslar, medya ve reklam veren şirketlerin temsilcileri sürekli bir araya geldi ve herkes eski kararları bir köşeye koydu’’ dedi. 
     
     Yüzde 40 artış bekleniyor 
     2002’nin olumlu başladığını vurgulayan Yalçındağ, şöyle dedi "Bu yılın üç ayında geçen yılın aynı dönemindeki oran olan 140 milyon doları tutturacağız. Bu çok olumlu. Çünkü geçtiğimiz yılın ilk iki buçuk ayında henüz kriz yoktu. Kriz marttan sonra kendini gösterdi. Ben bunu pozitif görüyorum.’’ 
     Kriz olmayan yıllarda ilk üç ayda elde edilen reklam gelirinin yıl toplamının yüzde 17 - 18’ini oluşturduğunu ifade eden Yalçındağ, "İlk üç ayki rakamları genele yaydığımızda yaklaşık 750 milyon dolarlık bir hacim bekliyoruz. Bu da geçtiğimiz yıla göre yüzde 33 ile 40 arasında bir büyüme anlamına geliyor’’ dedi. 
     
     Türkiye örnek alınmalı’ 
     Mayısta IAA’nın Dünya Başkanlığı görevini devralacak Jean Claude Boulos da genel kurulda yaptığı konuşmada, IAA’nın Türkiye bölümünün inanılmaz işler yaptığını belirterek, "Her IAA ülkesinin Türkiye’ye bakıp örnek alması gerekir’’ dedi. Reklamcılığın kaybolması halinde herkesin kaybedeceğini de kaydeden Boulos, "Bu yıl sonunda tüm kötü durumlar ve imajlar düzelecek. Her şey yeniden iyiye gidecek" dedi. 
     
Avrupa’daki en az reklam yatırımı bizde’      IAA Avrupa Başkanı Pınar Kılıç, kongredeki konuşmasında, Türkiye’nin Avrupa’nın en düşük reklam yatırımı yapan ülkelerinden olduğunu söyledi. Kılıç, Türkiye’de kişi başına reklamın 10 dolar düzeyinde, reklam harcamalarının GSMH’ye oranının yüzde yarımın altında olduğunu kaydetti. Bunun Avrupa’nın en düşük oranı olduğunu söyleyen Kılıç, "Çek Cumhuriyeti’nde bu oran yüzde 1.09, Macaristan’da yüzde 1.2, Slovenya’da yüzde 1.13’tür. Kişi başına reklam harcamaları karşılaştırılırsa, ABD 410 dolar, İngiltere 305 dolar, Yunanistan 110 dolar, Slovenya 113 dolar, Macaristan 52 dolar, Çek Cumhuriyeti ise 56 dolardır" dedi. Kılıç, "Reklam yatırımlarının gelişmemesinin ana nedenleri ekonominin beklenen seviyeye ulaşmaması ve fiyatlarının çok düşük olması. Türkiye Avrupa’da en ucuz GRP alınan ülkelerden biri’’ dedi. 
     
Yeni yönetim      Önceki gün IAA Türkiye’nin olağan genel kurulunda yeni yönetim kurulu üyeleri belirlendi. Kurulda Mehmet Ali Yalçındağ ikinci kez IAA Türkiye’nin Yönetim Kurulu Başkanlığına getirilirken, yönetim kurulu üyeliklerine Pınar Kılıç, Faruk Atasoy, Zühtü Sezer, Ahmet Durul, Dilek Erkey, Cahit Düzel, Metin Aroya, Eren Tuzcuoğlu getirildi. Yönetim Kurulu yedek üyeliklerine ise İzmir Tolga, Ayşe Sözeri Cemal, Ayşe Sarıoğlu Erman ve Victoria Habif getirilirken, Denetleme Kurulu üyeliğine Ömer Kayalıoğlu, Babür Çelebioğlu ve Meral Saçkan seçildi. 
     



 EKONOMİ 
















</TEXT>
</DOC>
