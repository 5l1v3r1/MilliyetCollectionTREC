<DOC>
<DOCNO> 86003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/guncel/gunz1.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Penbegüllü serbest kaldı 
     Gebze Belediyesi’nde yolsuzluk yaptıkları iddiasıyla yargılanan eski belediye başkanı Ahmet Penbegüllü’nün de aralarında bulunduğu üç sanık tahliye edildi. SP miletvekillerinin destek vermek için geldiği davada, tutuklu sanık kalmadı. İstanbul 1 No’lu DGM’de dün görülen duruşmada söz alan Penbegüllü, "Hiçbir kurumu suç örgütüne çevirmedim. Zorla bağış almadım, sadece spor kulüplerine yardım için imk nı olanlardan bağış istedim" dedi. 
     
     Savcının itirazı avukatı tutuklattı 
     Kadıköy’de bir döviz bürosunda 2 kişiyi bıçakla yaralayan, çıkarıldığı mahkemece serbest bırakılan avukat Abdurrahman Sarıoğlu, Kadıköy Cumhuriyet Savcısı’nın itirazı üzerine tutuklandı. Savcı Mücteba Numanoğlu, Şatır Döviz Bürosu’nda 21 Mayıs günü Alaattin Afacanlar ve Mehmet Akçay’ı bıçakla yaraladığı gerekçesiyle gözaltına alınan Sarıoğlu’nun serbest bırakılmasına itiraz etti. Tekrar mahkemeye çıkarılan Sarıoğlu Ümraniye Cezaevi’ne gönderildi. 
     
     Üniversiteli kızın cesedi Kumbağ’da 
     Boğaziçi Köprüsü’nden 14 Mayıs Salı günü atlayıp intihar eden Bilgi Üniversitesi öğrencisi Esra Karakaya’nın cesedi, Tekirdağ’ın Kumbağ sahilinde bulundu. Jandarmanın çıkardığı cesette inceleme yapan Adli Tıp uzmanı, kimliği belirleyecek ipucu bulamadı. İstanbul Adli Tıp Kurumu’na gönderilen cesedin 10 gün önce Boğaz Köprüsü’nden atlayarak yaşamına son veren Didimli turizmci Kadir Karakaya’nın kızı Esra’ya ait olduğu saptandı. 
     
     Kendi TIR’ının altında ezildi 
     İzmir Limanı’ndan aldığı televizyon tüplerini önceki akşam TIR’la Manisa’daki Vestel Televizyon Fabrikası’na götüren Galip Bağrıyanık 28 , Organize Sanayi Bölgesi’ne yaklaştığında frenlerin patladığını fark etti. Önündeki virajı alamayacağını düşünen Bağrıyanık, araçtan atladı. Yere düşen Bağrıyanık, savrulan TIR’ın dorsesi altında can verdi. Bağrıyanık’ın parçalanan cesedini trafik polisleri kürek kullanarak yoldan güçlükle temizledi. 
     
     11 Eylül mağduru Türkiye’de misafir 
     Turizm Bakanı Mustafa Taşar, 11 Eylül’ün yıldönümünde, Dünya Ticaret Merkezi’nde hayatını kaybeden itfaiyeci ve polislerin ailelerinden bir grubun Türkiye’de misafir edileceğini söyledi. New York’taki Türk Yürüyüşü’nden dönüşünde bir basın toplantısı düzenleyen Taşar, "50 - 60 kişilik bir grubu misafir edeceğiz. Ayrıca, New York Belediye Başkanı Michael Bloomber’i de ülkemize davet ettim. Bu ziyaret, oradaki insanların Türkiye’ye yönelmesinde etkili olacaktır" dedi. 
     
     Yakılan iki genç çete kurbanı 
     Adana’da bıçakla delik deşik edilerek öldürüldükten sonra cesetleri yakılan haraç ve gasp suçlarından sabıkalı Selim Aslan ile Burhan Ayyıldız’ın, katıldıkları çete tarafından infaz edildiği ortaya çıktı. Ayyıldız’ın boğazı kesildikten sonra 17 yerinden, Aslan’ın ise 25 yerinden bıçaklanarak öldürüldüğü belirlendi. Ayyıldız ve Aslan’ın 3 ay önce bir haraç ve gasp çetesiyle birlikte oldukları öğrenildi. Jandarma, çete elemanı 2 kişiyi gözaltına aldı. 
     
     Bunlar da uçak yakıtı çalıyor 
     İzmit’ten Atatürk Havalimanı’na uçak yakıtı ulaştıran NATO Boru Hattı’ndan akaryakıt çalarak satan 11 kişilik bir şebeke ortaya çıkarıldı. Zanlılardan Serkan Öngül, beyin rahatsızlığı olan oğlunun ameliyat olmak için hastanede yattığını, bu yüzden suça karıştığını söyledi. Pendik - Sultanbeyli yan yol mevkiindeki boş araziden geçen boru hattını delip vana takarak, akaryakıtı hortumla depolara aktaran şebekeyi jandarma ele geçirdi. 
     



 GÜNCEL 




















</TEXT>
</DOC>
