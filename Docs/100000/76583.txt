<DOC>
<DOCNO> 76583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun03.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Genel Sekreteri Annan İsrail'i eleştirdi... 
</HEADLINE>
<TEXT>

     BM Genel Sekreteri Kofi Annan, ''Ortadoğu'da tarafların bilerek ya da bilmeyerek yaptıkları hataların bölgeyi giderek daha büyük tehlikeye attığı'' uyarısında bulundu. 
     BM Güvenlik Konseyi'nin Ortadoğu toplantısında oylamadan önce konuşan Annan, ''Bugün sizlere hitab etmemdeki amaç, tüm üyelerin, Ortadoğu'da tarafları şimdiki gidişten vazgeçirmek için neler yapabileceklerini düşünmeye sevketmektir'' dedi. 
     Annan, Konsey'de kabul edilen 1402 sayılı kararın, daha fazla gecikmeye meydan vermeden uygulanması çağrısında bulundu. 
     
     İsrail'e eleştiri 

     Konuşmasında ''İsrail'in 1397 ve 1402 sayılı karar tasarılarında gösterilen yolun aksi istikametinde bir yol izlediğine'' dikkat çeken Genel Sekreter, ''bunun gerilimi daha da artırdığını'' kaydederek, şöyle devam etti 
     ''İsrail bunu meşru müdafaa ve terörle mücadele amacıyla yaptığını söylüyor. Ancak meşru müdafaa açık çek anlamına gelmez. Terörle mücadele etmek İsrail'e uluslararasi hukuk kuralları dışına çıkma hakkı da vermez. Aynı şekilde İsrail'in işgal altındaki Filistin topraklarında insani bunalım yaratmaya ve Filistinlilerin insan haklarını ihlal etmeye de hakkı yoktur. Başkan Arafat'ı sürgüne gitmeye zorlamak düşüncesizce bir davranıştır. Arafat Filistin halkının yasal temsilcisidir ve onun sürülmesi daha fazla şiddete ve kaosa yol açacaktır. Sürgün 4. Cenevre konvansiyonu tarafından da yasaklanmıştır. Arafat'ı siyaset sahnesinden çıkarmanın ve FY'nin dağıtılmasının Israil'e güvenlik sağlayacağını düşünmek çok büyük bir hatadır.'' İsrail'in izlediği yolun Filistinilerin boyun eğmesini sağlamayacağını da kaydeden Annan, ''Şu anda tanık olduğumuz şey Filistinlilerin kararlılık ve birliğinin daha güçlenmekte olduğu ve Arap ve islam dünyasında kızgınlığın arttığıdır'' dedi. 
     Filistinlileri de eleştiren BM Genel Sekreteri, ''Filistinliler, kaos yaratarak ve dengeleri bozarak İsrail hükümeti ve halkının çökeceğini sanıyorlar. Bu da olmayacaktır'' dedi. 
     İsraillilerin, Filistinlilerin eylemleri yüzünden giderek daha çok askeri çözümü destekler hale geldiklerine işaret eden Annan, İsrail saldırıları yüzünden, Arafat ve Filistin güvenlik makamlarının teroristleri engelleme imkanından yoksun kaldıklarını vurguladı. 
     Arafat'ın liderlik görevini yerine getirerek halkının geleceğini tayin etmesini isteyen Annan, İsrail'den uluslararası temsilcilerin Arafat'a ulaşmalarına izin vermesini de talep etti. 
     Lübnan ile İsrail'i ayıran mavi hattaki gerginliğe de dikkat çeken Annan, mavi hattaki olayların bölgede barış ve güvenlik açısından ciddi sonuçları olacağına dikkati çekti. 
     Kofi Annan konuşmasının sonunda, tarafların kendi başlarına içinde bulundukları durumdan çıkamadıklarını, dolayısıyla üçüncü tarafların müdahalesine ihtiyaç duyduklarını vurguladı. 
     Annan, bu bağlamda ABD Başkanı George Bush'un Dışişleri Bakanı Colin Powell'ı bölgeye yollama kararını memnunlukla karşıladığını açıkladı. 
     Annan'ın konuşmasından sonra Güvenlik Konseyi 1402 sayılı kararın uygulanmasını öngören karar tasarısını kabul etti. 
     






</TEXT>
</DOC>
