<DOC>
<DOCNO> 72075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/bbas.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca adama, koca şans 
</HEADLINE>
<TEXT>

Beşiktaş’ın 2.14’lük genç pivotu Fatih Solak’a NBA yolu göründü. ABD basını, New York Knicks’in bu oyuncuyu transfer etmek için harekete geçtiğini yazdı 
     NBA tecrübesini yaşayan Mirsad Türkcan ve Hidayet Türkoğlu’ndan sonra, Beşiktaş’ta forma giyen genç pivot Fatih Solak’a da NBA’den kanca geldi. ABD’nin New York kentinde yayınlanan New York Daily News, 22 yaşında ve 2.14 boyundaki Fatih’e övgüler yağdırırken, "Knicks’in ajanı, Koca Adam’ı avlamak için Türkiye’de" başlığını attı. Gazete, New York Knicks kulübü Genel Menajeri Scott Layden’ın, Fatih’i izlemek üzere bir ajanı gönderdiğini vurguladı. 
     FATİH, gazetede yer alan yazıda "şanslı bir loto bileti" olarak değerlendirildi. Kincks’in yeni transferlerinden sorumlu direktörü Jay Hillock’un Türkiye başta olmak üzere İspanya, Yugoslavya ve Hırvatistan’ı gezeceği belirtilen haberde, Fatih’in güçlülüğü ve sağlam fizik yapısı ile çok iyi bir savunma elemanı olduğu ifade edildi. CBS Televizyonu basketbol uzmanı George Redocker, Fatih için "Oynayacağı kulüp için bir talih kuşudur" dedi. 
     
Ve sonunda birleştiler      AVRUPA basketbolunda "kangren" haline gelen FIBA - ULEB çekişmesi sonunda tatlıya bağlandı. FIBA’nın Münih’te yaptığı toplantıda biraraya gelen FIBA ve ULEB’in üst düzey yöneticileri her iki kurumu da sıkıntıya sokan ve iki yıldan bu yana FIBA’dan bağımsız düzenlenen Euroleague’in FIBA’nın resmi organizasyonu olarak kabul edilmesini kararlaştırdılar. 
     



 SPOR 






























</TEXT>
</DOC>
