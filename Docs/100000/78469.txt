<DOC>
<DOCNO> 78469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/soneko06.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Enerji ihtiyacımızın 80'ini ithal etmek durumundayız" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, Türkiye'nin 2000 yılında 1259 kilogram eşdeğeri petrol olan kişi başına genel enerji tüketiminin, 2020 yılında 3445 kilogram eşdeğer petrole yükselmesinin beklendiğini belirterek, ''2020 yılında Türkiye birincil enerji ihtiyacının yüzde 80'ini ithal etmek durumundadır'' dedi. 
     Stratejik Teknik Ekonomik Araştırmalar Merkezi'nce STEAM 
     Ankara'da düzenlenen ve iki gün devam edecek olan ''2. Enerji Arenası'' bugün başladı. 
     Toplantının açılışında konuşan Bakan Çakan, 2000 yılında 31.4 milyon ton olan petrol tüketiminin 2010 yılında 49.3 milyon tona, 2020 yılında ise 69.1 milyon tona ulaşacağını söyledi. 
     Halen 128.3 milyar kilovat saat düzeyindeki elektrik enerjisi talebinin de 2010 yılında 287 milyar kilovat saat, 2020 yılında ise 567 milyar kilovat saat düzeyine ulaşacağının tahmin edildiğini 
     anlatan Çakan, bu projeksiyon çerçevesinde gerekli yatırımların yapılabilmesi için yılda 3.5-5 milyar dolarlık finansmana ihtiyaç duyulduğunu bildirdi. Bu büyüklükteki bir finansmanın kamu kaynaklarından karşılanmasının neredeyse imkansız olduğunu ifade eden Zeki Çakan, enerji sektörünün Avrupa Birliği normlarına uydurmak ve özel girişimcilerin sektöre yatırım yapmasını sağlamak amacıyla Elektrik Piyasası Kanunu ve Doğalgaz Piyasası Kanunu'nun çıkarıldığını hatırlattı. Bu yasal düzenlemeler çerçevesinde elektrik sektörü için 2 yılı, gaz sektörü için de 1.5 yılı aşmayacak bir geçiş dönemi uygulanacağına işaret eden Enerji ve Tabii Kaynaklar Bakanı, bu süreç içinde gerekli altyapıların tamamlanarak enerji piyasasının serbestleştirileceğini kaydetti. Petrol piyasasının da güvenli, istikrarlı ve rekabetçi piyasa koşullarına kavuşturulması amacıyla Petrol Piyasası Kanun Tasarısı'nın hazırlanarak Başbakanlığa sunulduğunu bildiren Çakan, araştırma, arama ve üretim faaliyetleri dışında tüm faaliyetlerin serbest piyasa koşullarında gerçekleştirilmesinin hedeflendiğini anlattı. Gelecek 20 yıl içerisinde dünya enerji tüketiminin yüzde 50 artmasının beklendiğine dikkat çeken Çakan, bunun önemli bir bölümünün Hazar bölgesinden karşılanmasının öngörüldüğünü söyledi. Bakan Çakan, Doğu-Batı enerji koridorunun hızla tamamlanmasıyla Hazar bölgesinin istikrarına katkı sağlamak, Türkiye ve diğer batılı sanayileşmiş ülkelerin arz güvenliğine yardımcı olmak amacıyla Bakü-Tiflis-Ceyhan BTC Ham Petrol Boru Hattı ve Hazar-Türkiye-Avrupa Doğalgaz Boru Hattı projelerine öncelik tanındığını açıkladı. BTC Projesi'nin 2005 yılında devreye gireceğini, Hazar-Türkiye-Avrupa Doğalgaz Projesinin ise beklemeye girdiğini belirten Çakan, Hazar'daki Şah Deniz bölgesindeki doğalgazın Türkiye'ye getirilmesini amaçlayan projenin aynı anda Hazar-Avrupa Doğalgaz Boru Hattının ilk ayağını oluşturacağını ve proje kapsamında 2005 yılında 2 milyar metreküple başlayan doğalgaz teslimatının, 2008 yılında 6.6 milyar metreküpe ulaşmasının planlandığını söyledi. Mavi Akım Projesi'nde doğalgaz sevkıyatının 2002 yılı içinde başlamasının öngörüldüğüne işaret eden Çakan, Avrupa'nın ileri ki yıllarda oluşacak gaz açığını karşılamak üzere Türkiye-Yunanistan-İtalya üzerinde Avrupa'ya ulaşacak ''Güney Avrupa Gaz Ringi'' üzerinde de çalışmaların sürdürüldüğünü bildirdi. Bu kapsamda Yunanistan'ın doğalgaz iletim sistemleriyle Türkiye doğalgaz iletim sisteminin birleştirecek boru hattının yapım çalışmalarının başlatıldığını hatırlatan Çakan, ilk aşamada Yunanistan'a 500 milyon metreküp doğalgaz satışı için gerekli anlaşmaların 6 ay içinde imzalanacağını kaydetti. 
     





</TEXT>
</DOC>
