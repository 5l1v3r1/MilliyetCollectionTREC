<DOC>
<DOCNO> 95614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/siy10.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş’in İstanbul günlüğü 
</HEADLINE>
<TEXT>
Prof. Akad’la buluştu sonra tenis oynadı 
     İSMAİL ŞAHİN İstanbul 

     Devlet Bakanı Kemal Derviş, hafta sonunu nabız tutarak geçirdi. Önceki akşam Kemal Köprülü ile görüşen Derviş, dün spor kıyafetle evinden ayrılarak, saat 12.00 sıralarında Prof. Dr. Asaf Savaş Akad’ın Yeniköy’deki evine gitti. Akad ile yaklaşık iki saat süren bir görüşme yapan Derviş, ayrılırken gazetecilerden soru sormamalarını istedi. Arkadaşlarının evine girip çıkarken hiçbir şekilde açıklama yapmadığını vurgulayan Derviş, "Ayaküstü hiçbir şekilde ne bir demeç vereceğim, ne bir şey yapacağım. Fazla olağanüstü bir olay da yok. Onun için boşuna uğraşmayın, olur mu " diye konuştu. 
     Konvoyunu takip eden Hürriyet muhabirinin ve araç sürücüsünün kaza yaptığını da öğrenen Derviş, gazetecilere "Bir arkadaşınız kaza yapmış galiba. Geçmiş olsun. Ne olur dikkatli olun" dedi. 
     Daha sonra evine dönen Derviş, bir süre site içinde tenis oynadı. Akşam ise tekrar evinden ayrılarak, oğlu Erol Derviş’le birlikte, Boğaziçi Üniversitesi Öğretim Üyesi Doç. Dr. Zeynep İnankur’un evine gitti. 
     



 SİYASET 

















</TEXT>
</DOC>
