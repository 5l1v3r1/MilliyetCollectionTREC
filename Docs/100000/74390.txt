<DOC>
<DOCNO> 74390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur11.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "İdam cezası 3 yıl içinde çözülecek" 
</HEADLINE>
<TEXT>

     Adalet Bakanı Hikmet Sami Türk, ''İdam cezası, orta vadede üç yıl içinde çözüme kavuşturulacaktır'' dedi. 
     Türk, inceleme ve ziyaretlerde bulunmak üzere geldiği Bartın'ın Amasra İlçesi'nde, gazetecilere yaptığı açıklamada, bazı dünya devletlerinde idam cezasının halen uygulanmasına rağmen AB ülkelerinde kaldırıldığını söyledi. 
     Türkiye'nin idam cezasını fiilen uygulamasa bile kanunlarında halen muhafaza eden tek ülke olduğunu ifade eden Türk, şunları kaydetti 
     ''İdam cezası, orta vadede üç yıl içinde çözüme kavuşturulacaktır. 
     Üç hal sebebiyle idam cezası ortadan kalkar. Şimdiye kadar Avrupa İnsan Hakları Sözleşmesi'ne, ek altı numaralı protokolünde savaş ve çok yakın savaş tehditi halinde işlenmiş suçlardan dolayı idam cezası verilebileceği yönünde istisna vardı. Şimdi bu iki halde de idam cezasının kaldırılması söz konusudur. Türkiye, AB'ye aday olmak istediği için bu gelişmelerin dışında kalamaz. İdam cezasının varlığı, ülkemizde terör suçları işlemiş olan bir takım insanların Avrupa ülkelerine sığınmaları durumunda iade edilmemeleriyle sonuçlanmaktadır. Bu suçlularla mücadelemizi etkileyen olumsuz faktörlerdendir.'' Adalet Bakanı Türk, F Tipi Cezaevlerindeki hükümlü ve tutukluların tecrite konulması iddiasıyla açlık grevlerinin ve ölüm oruçlarının başladığını belirterek, şunları söyledi 
     ''Ancak tecrit kesinlikle söz konusu değildir. Bu cezaevlerindeki hükümlü ve tutuklular, günün belirli saatlerinde dış atölyelerde çalışmakta ve çok amaçlı salonlarda spor yapmaktadırlar. Ayrıca haftada 10 dakika yakınları ile telefon görüşmeleri yapmaları için teşkilat kurulmuştur. Koğuşlarda ideolojik eğitim kampı olanağı ortadan kalkmıştır. Bunu engellemek için açlık grevleri ve ölüm oruçları başlatılmıştır. Halen 9 cezaevinde ölüm oruçları devam etmekte. Cezaevinde kalanların ve ailelerinin yavaş yavaş bilinçlenmesiyle son bir ay içinde 150 olan ölüm orucu 73'e düşmüştür.'' Türk, son kutlanan Nevruz Bayramı'nın bazı bölgelerde amacından saptırıldığını ve bunun sonucunda da iki polisin şehit olduğunu, bu bayramın anlamına uygun kutlanılması gerektiğini vurguladı. 
     Bu arada Amasra Adliyesi ve yeni adliye sarayının yapılacağı yerde incelemelerde bulunan Türk, ilçedeki tarihi Amasra Kalesi'ni gezerek vatandaşlarla sohbet edip hediyelik eşya satın aldı. 
     






</TEXT>
</DOC>
