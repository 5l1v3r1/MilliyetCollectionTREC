<DOC>
<DOCNO> 64092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/spor/spo04.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON KAYNIYOR 
</HEADLINE>
<TEXT>

Bordo - Mavili kulüpte peş peşe alınan tarihi yenilgiler şehirde gergin bir ortam yarattı. Yönetim Kurulu düşünceli, futbolcular tedirgin, camiada ise endişeli bir bekleyiş hakim 
     TRABZONSPOR’UN, sahasında Beşiktaş’a 5 - 0 teslim olması, deplasmanda da Gaziantepspor’a 5 - 2 boyun eğmesi ortalığı karıştırdı. Kulüpte adeta matem havası eserken, yönetimin, olağanüstü kongreye gitmesini savunanların sayısı artmaya başladı. Bazı yöneticilerin, "Kongreye gidelim" baskısına rağmen, Başkan Özkan Sümer ve kendisine yakın yöneticiler bunun doğru bir hareket olmayacağı konusunda birleşiyor. 
     SÜMER ve ekibinin, "Kritik bir süreçten geçiyoruz. Bunları göz önüne alınca, istifanın veya kongreye gitmenin doğru olacağını düşünmüyoruz" dediği bildirildi. Ancak Sümer’in, camianın önde gelen isimlerinin fikrini aldığı ifade edildi. Başkan Yardımcısı Ahmet Kul ise, "Kongre şart" diye konuştu. Futbolcuların oldukça tedirgin olduğu gözlenirken, taraftarlar da gelişmeleri yakından takip ediyor. 
     
     Dirileceğiz’ 
     TRABZONSPOR Teknik Direktörü Briegel, "Beşiktaş ve Gaziantep maçlarında yaşanan acıları mutlaka unutturacağız. Bu takım dirilecek" dedi. Dün basın toplantısı düzenleyen Alman hoca, "Bu konuda en küçük bir tereddütüm olsa, burada olmazdım. Savunma anlayışı olarak kötü olduğumuzu söyleyebilirim. En önemli hatamız, pres yaparken rakip oyuncuların uzağında yer almaktı" açıklamasını yaptı. 
     CAMİANIN beklentisiyle alınan sonuçların örtüşmediğini vurgulayan Briegel, "Ancak beni başkalarının beklentileri etkilemez. Taraftardan ricam, destek versinler. Kavgayla bir yere varamayız. Birkaç takviye ve tecrübeyle zirvenin en güçlü adaylarından biri olabiliriz" dedi. Genç teknik adam, takımda Hami’nin dışında lider oyuncu sayısını artırmaları gerektiğini de sözlerine ekledi. 
     
     Transfere sarıldılar 
     BORDO-Mavili yönetim, kadroyu takviye etmek için harekete geçti. Briegel’le durum değerlendirmesi yapan yöneticiler, en az iki transferin yapılması konusunda görüş birliğine vardı. İkinci Başkan Ahmet Ağaoğlu, "Üç yerli, üç yabancı isimle görüşüyoruz" dedi. Bu futbolcular arasında Rizesporlu Kürşat, Oumar, Galatasaray’dan Vedat ve Kocaelispor’un eski oyuncusu Bulgar Pazin’in olduğu öğrenildi. 
     
     Sümer kızgın 
     LİGDE ikinci yarının ilk iki maçında Briegel’in kenar yönetiminin çok zayıf kalmasının, Başkan Özkan Sümer’i çok sinirlendirdiği öğrenildi. Gaziantep karşılaşmasında ilk yarım saatte 4 - 0 mağlup duruma düşülmesi üzerine Sümer’in, "Savunma ve orta sahada değişikliklere gidilmesi gerek. Hocamız bunları görmüyor mu" diyerek, yanındakilere durumdan yakındığı bildirildi. 
     



 SPOR 
























</TEXT>
</DOC>
