<DOC>
<DOCNO> 83506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/guncel/gun10.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Öz, oğlunu toprağa verdi... 
</HEADLINE>
<TEXT>
Babalar da ağlar 
Susurluk davası sanıklarından Yaşar Öz, trafik kazası sonucu hayatını kaybeden oğlunun cenazesinde gözyaşlarını tutamadı 
     İSTANBUL Milliyet 

     Susurluk Çetesi sanıklarından Yaşar Öz, trafik kazası sonucu hayatını kaybeden oğlu İlker’in cenaze töreninde gözyaşına boğuldu. Eskişehir Özel Tip Cezaevi’nden özel izin alarak törene katılan Öz, sık sık oğlunun tabutunu öptü. 
     İstanbul DGM’de "Uyuşturucu kaçakçılığı yapmak" ve "Susurluk çetesine üye olmak" suçlarından yargılanarak hapis cezasına çarptırılan Öz’ün oğlu İlker ile üç arkadaşının bulunduğu otomobil 9 Mayıs 2002’de Bodrum dönüşü Bursa yakınlarında devrildi. Kaza sırasında, arka koltukta uyuyan İlker Öz, hayatını kaybederken, üç arkadaşı da ağır yaralandı. 
     
     Çatlı’nın kızı da katıldı 
     Kimya Mühendisi İlker’in cenazesi dün Küçükçekmece Yenimahalle Darüsselam Camii’nde kılınan cenaze namazının ardından Kanarya Mezarlığı’nda toprağa verildi. Tabut mezarlığa götürülürken, gözyaşlarını tutamayan Öz, oğlunun tabutunu sık sık öptü. Törene Öz’ün akrabası olan Abdullah Çatlı’nın kızı Gökçen Çatlı da katıldı. Yaşar Öz, cenaze sonrası Halkalı’daki Toplu Konutlar Kutlutaş Blokları’nda taziyeleri kabul etti. Cenaze töreninde yoğun güvenlik önlemi alındı. 
     



 GÜNCEL 















</TEXT>
</DOC>
