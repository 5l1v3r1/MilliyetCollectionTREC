<DOC>
<DOCNO> 65012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko26.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AZO Başkanı "Çiftçi tütün işçisi için bol bol çocuk yapmıştı..." 
</HEADLINE>
<TEXT>

     Adıyaman Ziraat Odası AZO Başkanı Hanefi Öztürk, yöre tütünü için açıklanan 2 milyon 550 bin lira başfiyatın üreticide hayal kırıklığı yarattığını söyledi. 
     Öztürk, yaptığı açıklamada, tütün üreticisinin geleceğe ilişkin ciddi kaygılar, endişeler yaşadığını savunarak, ''Zaten burnumuzdan soluyorduk, Tütün Yasası ve bu başfiyatla soluğumuz tümden kesildi'' dedi. 
     Tütün üretiminin yoğun işgücü gerektirdiğini, Adıyamanlı ailelerin çok çocuklu olmalarının bir bakıma bu nedenden kaynaklandığını öne süren Öztürk, ''Çiftçi, tütün için işçi lazım diyerek bol çocuk yaptı, şimdi bu çocuklar ne yapacak'' diye konuştu. 
     Öztürk, Adıyaman ekonomisinin temel dayanağının tütün üretimi olduğuna dikkati çekerek, sözlerini şöyle sürdürdü 
     ''Kota uygulamaları sonucunda, bir aile en çok 300 kilo tütün üretebiliyor. Bu aile ürününü 2 milyon 550 bin liradan satsa eline 750 milyon lira geçecek. Çiftçinin ürününün belirlenen başfiyatın çok altındaki fiyatlardan satın alındığını düşünmesek bile 750 milyon lirayla bir aile kaç ay geçinebilir. Kota nedeniyle 100 kilo, 150 kilo tütün ancak üretebilen ailelerin durumu zaten içler acısı.'' Öztürk, hükümetten, fazla vakit geçirilmeden tütünle geçinen aileleri sıkıntı ve endişeden kurtaracak önlemler almasını istediklerini sözlerine ekledi. 
     






</TEXT>
</DOC>
