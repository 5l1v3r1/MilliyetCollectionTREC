<DOC>
<DOCNO> 83972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo24.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takıma aşçı dopingi... 
</HEADLINE>
<TEXT>

     A Milli Futbol Takımı ile Güney Kore'ye gidecek 5 kişilik aşçı ekibinde yer alan Mustafa Oldum, hazırlayacakları yemeklerle futbolculara güç vereceklerini söyledi. 
     8. Cumhurbaşkanı Turgut Özal ile başbakanlığı döneminde 9. 
     Cumhurbaşkanı Süleyman Demirel'in aşçılığını yapan, Adnan Kaşıkçı'nın yatında ve Amerika'daki Türk Mutfağı'nda çalışan, ABD'nin eski Başkanı Ronald Reagan'a yemek hazırlayan 60 yaşındaki milli aşçı Mustafa Oldum, Milli Takım için hazırladığı mönüyü basın mensuplarına tanıtırken, en az futbolcular kadar iddialı konuştu. 
     Milli Takım ile daha önce 3 kez yurtdışına gittiğini belirten Oldum, ''Şimdi Şenol Hocam ile dördüncü kez gideceğim. Futbolculara öyle bir mönü hazırladım ki, bütün rakiplerimizi tek tek yeneceğiz. 
     Benim yemeklerim doping etkisi yapar, ama doping kontrolünde hiçbir iz bulunamaz'' dedi. 
     Ay-yıldızlı futbolcuların güne portakal suyu, yumurta sarısı, bal ve sütten oluşan karışımı içerek başlayacağını ifade eden Oldum, şunları kaydetti 
     ''Futbolcularımızın yiyeceği yemekleri hiç kimseye söylemeyiz, ama benim hazırladığım iki özel yemek hakkında bilgi vereyim. Osmanlı Tokadı adını verdiğim haşlamayı yiyen futbolcularımız rakiplerine Osmanlı tokadı atacak, ay-yıldız salatasını yiyerek de manevi olarak güç kazanacaklar. Kore'den zaferle döneceğiz.'' Dünyada birçok ünlüye yemek hazırladığını, ancak Milli Takım ile çalışmanın bir mutluluk olduğunu belirten Oldum, 5 kişilik ekibin içersinde yer almanın gururunu yaşadığını sözlerine ekledi. 
     





</TEXT>
</DOC>
