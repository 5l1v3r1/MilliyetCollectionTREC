<DOC>
<DOCNO> 96680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/guncel/gun08.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik suça ekonomik ceza 
</HEADLINE>
<TEXT>

ÇAPRAZ ATEŞ 
     AYFER YILDIZ 

     Son dönemde ABD’de arka arkaya ortaya çıkan şirket skandallarıyla, "Ekonomik suça, ekonomik ceza" tartışmaları yeniden gündeme geldi. Tasarruf Mevduatı Sigorta Fonu’na geçen bankalar nedeniyle bu konu geçen yıl Türkiye’de de tartışma yarattı. ABD Merkez Bankası Başkanı Alan Greenspan’ın usulsüzlük yapan şirketlerin en üst düzey yöneticilerine de ceza verilmesi ve cezalarının ağırlaştırılması yönündeki açıklamaları, "ekonomik suçun cezası ne olmalı " tartışmasını yeniden gündeme getirdi. 
     
Garipoğlu zor kurtuldu      "Ekonomik suçun cezası ekonomik mi olmalı" tartışmasını yaparken, Sümerbank’ın içininin boşaltılmasıyla ilgili davada müdahiller, bankanın eski sahibi Hayyam Garipoğlu ile kardeşlerini tartakladı. İstanbul 6. Ağır Ceza Mahkemesi’ndeki duruşmada bir grup off - shorezede, Garipoğlu ile kardeşlerinin arkasından bağırarak tepki gösterdiler. Garipoğlu’nun kolunu tutarak, paralarını ödemesini istediler. NEZİH GÜROL İstanbul 
     
Suçu teşvik edebilirErdal Bahçıvan Bahçıvan Gıda G.Müd. 
     Ekonomik suçun, ekonomik bedeli olması gerekir. Ancak ekonomik ceza, suç işlemenin cazibesini artırabilir. O nedenle, belli ölçüler olmalı, sadece ekonomik ceza müeyyidesinin uygulanması haksızlık olur. Ekonomik cezanın yetmeyeceği durumlar da var, bu konularda başka ceza yöntemleri de gündeme gelmeli. Örneğin, işlenilen suçun topluma verdiği zararları, ekonomik cezayla ödetmek mümkün değil. Bunlar göz önünde bulundurulmalı. Caydırıcı faktörler, belli suçları aşan durumlarda daha güçlü ortaya konulmalı. 
     
Net tanımlar olmalıOğuz Satıcı TİM Başkanı 
     Ekonomik suça, ekonomik ceza verilmeli. Ancak, suçların tanımlamaları net bir şekilde yapılmalı. Cezalar önceden ilan edilmeli. Ceza ve hukuk sisteminin temeli buna dayalı. Ekonomik suça, ekonomik ceza tanımlaması tek başına zayıf kalıyor. Bunun içeriği net olarak doldurulmalı, işten men edilme gibi cezalar da getirilmeli. Bir de kimlerin hangi işleri yapıp, yapmayacağı tanımlanmalı. Örneğin, bankacılık yapmanın muhakkak net kuralları olmalı, hizmet üreticilerinin yapılarının da ne şekilde olacağı belirlenmeli. Türkiye’de bu konuda eksiklikler var. 
     
ABD’de ceza artacakAv. Bedii Ensari Finans Kulüp Y.K. Üyesi 
     İlke olarak ekonomik suça, ekonomik ceza verilmeli. Ancak, bilanço üzerinde yapılan hile evrakta sahtekarlığa giriyor. Buna ekonomik suç diyemezsiniz. Bu nedenle, suçun tarifini netleştirmek gerekiyor. Dolandırıcılık, emniyeti suistimal, evrakta sahtekarlık gibi unsurlar varsa, ağır yargılama yapılmalı. Ancak, manipülasyon, insider ekonomik suç kapsamına girer. Suçun tarifi açık ve net yapılarak, cezalandırmaya gidilmeli. Amerika’da son dönemde yaşanan olaylarda cezaların caydırıcı olmaması nedeniyle daha yüksek cezaların getirilmesi isteniyor. Çünkü, Amerikan ekonomisi güven ve şeffaflık üzerine kurulu. 
     
Suça göre cezaMehmet Yıldırım İTO YK Baş. 
     Dolandırıcılık, evrakta sahtekarlık yapılarak ekonomik çıkar sağlandıysa, bu ağır suçtur. Ancak, çeşitli nedenlerden dolayı, kötü niyetli olmayıp, ekonomik borçlanma yapıldıysa, bunun cezası parasal olarak düşünülmeli. Türkiye’de bu tür yanlış cezalandırmalardan dolayı ekonomi büyük zararlar gördü. Suçun içeriğine bakılarak, ekonomik suça, ekonomik ceza verilmeli. 
     
Ceza caydırıcı olmalıMehmet Çekinmez SPK Eski Başkan Yard. 
     Cezaların caydırıcılığı, yaptırım gücünün yüksek olması önemli. ABD Merkez Bankası Başkanı Alan Greenspan, şirket yolsuzluklarının arttığını, ABD’deki cezaların caydırıcı olmadığını belirterek, cezaların arttırılmasını istedi. Ekonomik suçlar ağır sonuçlar yaratıyorsa, cezaları da daha ağır ve daha caydırıcı olmalı. Suçların tarifinin iyi yapılarak, cezanın ağır yaptırıma sahip olması lazım. Böylece, bir daha yapılmaması, yapmak isteyenin vazgeçmesi sağlanabilir. 
     



 GÜNCEL 













</TEXT>
</DOC>
