<DOC>
<DOCNO> 66654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur08.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Susuz köyün kadınları Hülya Avşar'a "red" yanıtı verdi 
</HEADLINE>
<TEXT>

     Diyarbakır'ın Kuşlukbağı Köyü'nde erkeklerin ilgisizliğine sitem ederek, köye su getirmek için girişimlerde bulunan kadınlar Hülya Avşar'dan kendilerine gelen Talk Show teklifini reddettiler. 
     Merkeze bağlı Kuşlukbağı Köyü'ndeki kadınlar, kocalarıyla birlikte davet edildikleri Hülya Avşar'ın Talk Show'una katılmayı reddederek, ''Sorunumuz susuzluktu. Artık kocalarımızla bir sorunumuz yok. 
     Programa katılıp erkeklerimizle tartışmayız'' dediler. 
     Kocalarından memnun olduklarını ifade eden köy kadınları şunları söylediler 
     ''Suyumuz yok iken kocalarımız ilgisiz kaldılar. Biz de kadınlar olarak imza toplayıp İl Valiliği'ne verdik. Diyarbakır Valisi Cemil Serhadlı da köye su getirilmesi için talimat verdikten sonra Köy Hizmetleri çalışmalara başladı. Bir iki aya kalmaz köy suya kavuşacak. 
     Sorunumuz susuzluktu. O da ortadan kalktı. Şimdi kocalarımızla bir sorunumuz yok. Talk Show'a katılıp erkeklerimizle tartışmayız.'' Kadınlar, programa katılmak için çok ısrar edilmesine rağmen televizyon kanalının teklifini geri çevirdiklerini belirterek, kocalarına sitem ettiklerini fakat yine de köydeki hiçbir kadının kocasıyla bir sorununun olmadığını da söylediler. 
     Bir süre önce köylerindeki susuzluk sorunu nedeniyle köy erkeklerine ''soruna kayıtsız kalarak bütün gün kahvehanede oturuyorlar'' diye sitem eden kadınlar, imza toplayarak Diyarbakır Valiliği'ne başvurup, köylerine su getirilmesini istemişlerdi. 
     






</TEXT>
</DOC>
