<DOC>
<DOCNO> 81224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun11.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Musevi oylarını almak için İsrail'e güçlü destek iddiası 
</HEADLINE>
<TEXT>

     ABD Başkanı George Bush'un İsrail'e verdiği kuvvetli desteğin ardında, Amerikan Kongresi üzerinde en etkili lobi grubu olan Musevilerin oylarını Cumhuriyetçi Parti'ye çekme pazarlığının yattığı ileri sürüldü. 
     Amerikan The Washington Post gazetesinde yer alan haberde, Cumhuriyetçi Parti strateji uzmanlarının, Başkan Bush'un İsrail yanlısı güçlü politikaları sayesinde, geleneksel olarak Demokrat Partili olan Musevi seçmenlerin oylarını ve bağışlarını Cumhuriyetçi Parti'ye çekmeyi umdukları kaydedildi. 
     Musevi oyları, Demokrat Parti için son 10 yıldır kilit önem taşımıştı. Cumhuriyetçi Partili ABD Başkanı Bush ise Kasım 2000'deki başkanlık seçiminde, Musevi oylarının sadece yüzde 19'unu alabilmişti. 
     Ancak The Washington Post, Bush'un ''terörizmle savaş politikasının'' ve İsrail-Filistin çatışmasındaki pozisyonunun, Musevi grupları ve kişileri etkilediğini ve Bush'un, Musevi oylarını bu yıl Kasım ayında yapılacak kongre seçiminde ve 2004 başkanlık seçiminde toplamayı umduğunu yazdı. 
     Gazeteye konuşan Büyük Amerikan Musevi Örgütleri Başkanları Konferansı'ndan Malcolm Hoenlein, ''Başkan Bush, kesinlikle Musevi komitesinin büyük kısmını kazandı. Bush, İsrail'in ne yapmak istediğini anlayabilen birisi'' dedi. 
     Washington Post, Demokrat Partili Musevilerin büyük bir kısmının, kısa süre önce Washington'da düzenlenen İsrail ile dayanışma gösterisine katılmasını da Bush'a yönelik potansiyel destek olarak yorumladı. 
     Ulusal Musevi Demokratik Konseyi Başkan Yardımcısı David Harris ise gazeteye açıklamasında, Bush'un, bu yılki kongre seçimlerinde her zamankinden daha fazla Musevi desteği alabileceğini, ancak Musevi toplumunun büyük kısmının yine Demokrat Parti'ye oy vereceğine inandığını söyledi. 
     Demokrat Parti South Dakota Senatörü ve Senato çoğunluk lideri Tom Daschle ile diğer üst düzey Demokrat Partililer, son günlerde İsrail'e kuvvetle arka çıkan açıklamalarda bulunmuşlardı. Ancak iktidarı elinde bulundurmadıkları için Demokrat Partililer, Beyaz Saray'ın dış politikayı şekillendirme gücünde etkileri yok. 
     Washington Post, Demokrat Parti'ye yapılan bağışların yarısının Musevi toplumdan geldiğine dikkati çekti. Musevi seçmenler, bütün Amerikalı seçmenler içinde yüzde 4'lük paya sahip bulunuyor. Ancak eyalet bazında kazanmanın önemli olduğu başkanlık seçimi gözönüne alındığında, New York, Florida ve California gibi büyük eyaletlerde kazanmak isteyen adaylar için Museviler kilit önem taşıyor. 
     Gazete, bugüne kadar Musevilerden en fazla destek gören Cumhuriyetçi Partili ABD Başkanı'nın Ronald Reagan olduğunu ve Musevilerden yüzde 39 oy aldığını da kaydetti. 
     ABD'nin eski başkanlarından baba George Bush'un ise Batı Şeria'daki yerleşim politikasını sona erdirmek için İsrail'e krediyi kesmekle tehdit etmesinin ardından Musevi seçmenleri kızdırdığı da hatırlatıldı. 
     Washington'ın etkili Musevi kuruluşlarından B'nai B'rith International'ın Başkanı Richard Heideman da gazeteye, ''ben hayatım boyunca Demokrat Partili oldum. Ancak 2004'te Başkan Bush için oy vermeyi ciddi biçimde düşünüyorum'' dedi. 
     





</TEXT>
</DOC>
