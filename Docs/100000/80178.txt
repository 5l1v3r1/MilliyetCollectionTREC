<DOC>
<DOCNO> 80178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo12.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun'dan Daum'a ilk 11 isyanı.. 
</HEADLINE>
<TEXT>

     Beşiktaşlı futbolcu Ahmet Dursun, sakatlığının geçmesine rağmen, teknik direktör Christoph Daum'un, kendisini Gençlerbirliği maçında neden ilk 11'de oynatmadığına anlam veremediğini söyledi. 
     Golcü futbolcu, kendisine ait ''www.ahmetdursun.org'' adlı web sitesinde yaptığı açıklamada, Galatasaray'ın, Ankaragücü'nü yenerek, sezonun bitimine 2 maç kala şampiyonluğunu garantilediğini savundu. 
     Ahmet Dursun, şunları kaydetti 
     ''Fenerbahçe'ye haksız bir şekilde yenilerek, şampiyonluk şansımızı yitirdikten sonra motivasyonumuz minimum seviyeye inmişti. Nitekim bunun sonucunda Gençlerbirliği ile oynadığımız maçtan beraberlikle ayrıldık ve Şampiyonlar Ligi için de iddiamızı yitirdik. Hafta içinde sakatlığım tamamen geçmiş ve antrenmanlara katılmaya başlamıştım. Bu nedenle Gençlerbirliği karşısında ilk 11'de oynayacağımı düşünüyordum. Daum'un beni neden ilk 11'de oyuna sürmediğini inanın ben de bilmiyorum. Bence Galatasaray Ankaragücü'nü yenerek, şampiyonluğunu garantiledi. Onların bu saatten sonra şampiyonluğu bırakacağını hiç sanmıyorum.'' 
     





</TEXT>
</DOC>
