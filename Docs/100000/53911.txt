<DOC>
<DOCNO> 53911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/soneko04.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım araçları geçen hafta ne kadar kazandırdı 
</HEADLINE>
<TEXT>

     IMF'den sağlanacak ek kaynağın teyidiyle rahatlayan para ve sermaye piyasaları, daha sonraki günlerde gelen kar satışları ve düzeltme hareketleri ile haftayı tamamladı. 
     Geçen hafta İMKB'de işlem gören hisse senetleri ortalama yüzde 3.06 oranında değer kazanırken, altın ve dövizdeki düşüş sürdü. 
     IMF cephesinden gelen ek kaynağa ilişkin haberlerin etkisiyle haftanın ilk günü ortalama yüzde 7.85 oranında artan Borsa, Salı günü gelen kar satışlarıyla ortalama yüzde 3.82 oranında geriledi. Kar satışlarının Çarşamba günü de sürmesi sonucu ortalama yüzde 1.51'lik bir kayıp gerçekleşti. İMKB Ulusal 100 endeksi, önemli bir destek noktası olarak görülen 11,500 puanın üzerinde tutunmayı başardı. 
     Orta vadedeki beklentilerin güçlü olması nedeniyle, iki gün boyunca gerçekleşen düzeltmenin ardından Perşembe günkü ilk seansta gelen tepki alımlarıyla yükselen Borsa, ikinci seansta dar bantta yatay bir seyir izledi. Perşembe günü hisse senetleri ortalama yüzde 2.06 oranında değer kazandı. 
     Cuma günü ise İMKB Ulusal 100 endeksi dar bir alanda sıkışık seyir sonrası ortalama yüzde 1.15 gerileyerek haftayı 11,719.40 puandan tamamladı. 
     Külçe altının satış fiyatı yüzde 1.87 düşerek 13 milyon 150 bin liraya, Cumhuriyet altınının satış fiyatı da yüzde 2.17 düşerek 90 milyon liraya geriledi. 
     Dövizde ise ABD Doları'nın Türk Lirası karşısındaki haftalık değer kaybı yüzde 1.39, Alman Markı'nın da yüzde 2.04 oldu. Dolar Cuma günü kapanışta 1 milyon 495 bin liraya, Mark da 672 bin liraya düştü. 
     Yatırım fonlarına katılma belgeleri haftalık ortalama yüzde 1.46 oranında değer kazandı. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.79 ile yüzde 1.09 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık ve 6 aylık mevduatta yüzde 0.95, 3 aylık vadeli mevduatta yüzde 0.96 ve 1 ay vadeli mevduatta da yüzde 0.97 oldu. 
     Önceki hafta sonunda ortalama faizleri yüzde 62 dolayında olan haftalık reponun net getirisi yüzde 0.98'de kaldı. 
     






</TEXT>
</DOC>
