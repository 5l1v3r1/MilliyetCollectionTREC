<DOC>
<DOCNO> 82045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun07.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler ve Amerikalılar Nazım'ı beraber andılar 
</HEADLINE>
<TEXT>

     Nazım Hikmet hayranı Türkler ve Amerikalılar, şairin 100. doğum yıldönümü nedeniyle onu anmak üzere New York'taki Türkevi'nde bir araya geldi. 
     21. Türk Kültür Şenliği kapsamında ve Türk Amerikan Dernekleri 
     Federasyonu'nun TADF sponsorluğunda ''Light Millennium'' dergisi yönetmeni Bircan Ünver tarafından organize edilen gecede, Nazım Hikmet'in 50 dolayındaki şiiri Türkçe ve İngilizce okundu. 
     Bu arada şiir okuyanlara Amerikalı Scott Wilson, Yorgo Stathos ve Erol İsrafil, çaldıkları Türk sanat müziği enstrümanlarıyla eşlik etti. 
     TADF başkanı Egemen Bağış'ın konuşmasıyla açılan gecenin sürpriz mesajı ise Nazım'ın İstanbul Boğazı yoluyla bir sürat teknesi içinde kaçmasını sağlamış olan yazar Refik Erduran'dan geldi. Erduran, mesajında şöyle dedi 
     ''Amerikan yöneticilerinin kimi tutumlarıyla ne denli kavgalı olursa olsun, Nazım Hikmet Amerikan ulusunun dokusundaki özgürlükçü yaratıcılıktan çok umutluydu. Vize verilmediği için, o ulusun ülkesini göremeyişine de çok üzülmüştü. Türkevi'ni dolduran sizler gibi dostları sayesinde Nazım, nihayet siyasal bağnazlık duvarlarını aşabildi sayılır. Sağ olun, var olun.'' Nazım'ı anma gecesinde, Güngör ve İlhan Mimaroğlu, Uğur Uğural, Şule Ülgen, Şebnem Şenyener, Ebru Ünal, David Robinson, Medine Gül, Richard Mover, James Bone ve Ülkü Ünsoy şairin eserlerinden örnekler sundu. 
     





</TEXT>
</DOC>
