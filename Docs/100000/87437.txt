<DOC>
<DOCNO> 87437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/ekonomi/eko05.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Yatırım hedef büyüttü 
</HEADLINE>
<TEXT>

Sektördeki pazar payını yüzde 3.1’e çıkartan Dış Yatırım, portföy yönetim şirketi kuruyor 
     AYFER YILDIZ 

     Borsanın yatay seyrettiği bir dönemde pazar payını arttıran Dış Yatırım, 1.5 trilyon sermayeli portföy yönetim şirketi kurmaya hazırlanıyor. Önümüzdeki dönemde sermaye piyasasında özel emeklilik fonlarının çok önem kazanacağını belirten Dış Yatırım Genel Müdürü Hakan Turunç, "Bu döneme hazırlanıyoruz. Dış Portföy’ü kurarak hızlı yol almayı hedefliyoruz" dedi. 2000 yılında yüzde 1.3 seviyesinde olan pazar payını yüzde 3.1’e çıkartan Dış Yatırım, 5 milyon dolar olan özkaynak seviyesini de 12 milyon dolara yükseltti. 2001’de 12 trilyon lira k r elde ettiklerini belirten Turunç, "Son iki yıllık süre sektörümüz açısından özkaynakların yarı yarıya eridiği bir yıl oldu, ancak biz o dönemde özkaynağımızı iki katına çıkarttık" dedi. 
     2000 yılında yatırım komitesi modelini şirkette yerleştirerek, yatırım fonlarının yönetimiyle ilgili alınan kararları kişisellikten çıkarttıklarını ifade eden Turunç, 35 milyon dolarlık fon büyüklüğüne ulaştıklarını söyledi. 
     
     7.500 online müşteri hedefi 
     Yatırım fonlarında binde 7 olan pazar payını yüzde 2’ye yükseltmeyi hedeflediklerini belirten Turunç, Dışbank A Tipi Değişken Fon’un yüzde 112 getiri ile 65 fon arasında dördüncü, Dışbank A Tipi Karma Fon’un 29 fon içinde beşinci, Dışbank B tipi Değişken Fon’un yüzde 123 getiri 62 fon arasında dördüncü sırada yeraldığını kaydetti. Toplam 15 bin müşterisi bulunan Dış Yatırım, 2 bin 500 on line müşteri sayısını bu yıl üç kat artırarak 7 bin 500’e çıkartmayı planlıyor. 
     Halka arz için piyasanın uygun olmaması nedeniyle yatırım bankacılığı hizmetlerine ağırlık verdiklerini belirten Turunç, telekomünikasyon ve enerji sektörlerinde üç yeni projeleri bulunduğunu söyledi. 
     



 EKONOMİ 














</TEXT>
</DOC>
