<DOC>
<DOCNO> 68527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur11.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali'ye dert anlatırken bayıldı 
</HEADLINE>
<TEXT>

     Kendisine yardım eli uzatılması için Manisa Valiliği'ne başvuran hamile kadın, Vali Rasih Özbek'e derdini anlatmaya çalışırken bayıldı. 
     Manisa Valisi Rasih Özbek, muhtarlarla yaptığı toplantıdan ayrılıp makam odasına geçerken, bir vali yardımcısının odasının önünde bekleyen grubu görerek bu kişilerin yanına yaklaştı. Beraberinde 2 yaşındaki çocuğuyla grup içinde bulunan Ayşe Uzuncan, Vali'nin kendilerini dinlemeye geldiğini görünce, 2 aylık hamile olduğunu, işsiz eşinin evi terk ettiğini, ev sahibinin de kirayı ödeyemediği için evden çıkardığını söyledi. Genç kadın bunları anlatırken bayıldı. 
     Uzuncan, çevredekiler tarafından kendine getirilmeye çalışılırken, Vali Özbek 112 acil servisten ekip çağrılması talimatı verdi. Vali Özbek'in, bu talimatı verirken, ''Rol mü yapıyor, gerçekten mi bayıldı, tespit edilmesini istiyorum'' dediği duyuldu. 
     Olay yerine gelen doktorlar tarafından müdahale edilen Ayşe Uzuncan, daha sonra Manisa Valisi'nden yardım istediğini söyleyebildi. 
     Uzuncan'a müdahale eden doktorlar ise kadının açlık nedeniyle bayıldığını söylediler. 
     Vali Özbek'in talimatıyla genç kadına gıda yardımı yapıldığı, diğer yardımlar için de adres tespitinin yapılacağı kaydedildi. 
     






</TEXT>
</DOC>
