<DOC>
<DOCNO> 53890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan basını "35 ABD askeri öldü.." 
</HEADLINE>
<TEXT>

     Pakistan'da yayınlanan The News gazetesi, Afganistan'da Taliban'la çatışmaya giren 35 Amerikan öldüğünü ileri sürdü, iddia Washington tarafından yalanlandı. 
     Gazete, kaynak belirtmeden verdiği haberinde, Amerikalılar'ın Perşembe günü Afganistan'ın güneyinde Taliban ve El Kaide savaşçılarına karşı giriştiği bir taarruzda ağır kayıp verdiğini yazdı. 
     Taarruz helikopterleri desteğindeki Amerikan askerlerinin Taliban'ın ani saldırısı karşısında savaşarak çekilmek zorunda kaldığını öne süren The News gazetesi, en az 35 kayıp veren Amerikan askerlerinden bir çoğunun da yaralandığını iddia etti. 
     Gazete, 35 ceset ve çok sayıdaki yaralının helikopterlerle Pakistan'ın Yakubabad kentindeki hava üssüne getirildiğini ve cenazelerin ABD'ye götürülmek üzere C-130 nakliye uçaklarına yüklendiğini yazdı. 
     Amerikalı yetkililerse, Pakistan gazetesinin iddiasını kesin bir dille yalanladılar. 
     Amerikan Savunma Bakanlığı yetkilisi Teğmen David Lapan, The News gazetesinin haberinin kesinlikle yanlış olduğunu söyleyerek, Afganistan'da şimdiye kadar yürütülen askeri operasyonlarda Amerikan tarafının hiçbir kayıp vermediğini savundu. 
     Teğmen Lapan, iddiayı Taliban'ın yalan kampanyasının bir ürünü olarak niteledi. 
     






</TEXT>
</DOC>
