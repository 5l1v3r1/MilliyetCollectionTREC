<DOC>
<DOCNO> 61850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/ekonomi/aeko.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket kurtarma lafı bile Bush’un koltuğunu salladı 
</HEADLINE>
<TEXT>

Enron’un iflası, seçimlerde yüklü destek verdiği Başkan Bush’un koltuğunu sarsıyor. ABD, Enron Başkanı’nın iflas öncesi iki bakana telefon açıp yardım istemesini konuşuyor 
     EKONOMİ SERVİSİ 

     ABD’de Enron skandalının çapı giderek büyüyor. İflasından hemen önce şirketin başkanı Kenneth L. Lay’in, ABD Başkanı Bush’un kabinesinden iki bakanı telefonla arayarak hükümetten finansal yardım talebinde bulunması kamuoyunu ciddi biçimde rahatsız etti. 
     Bu olayı, The New York Times Enron iki kabine üyesiyle iflastan önce irtibat kurdu’, Washington Post ise Enron kabine üyelerinden yardım istedi’ başlıklarıyla manşetlerine taşıdı. Geçen aralıkta şüpheli bir biçimde iflas eden ve 16.8 milyar dolar borç yüküyle ABD tarihinin en büyük iflası olan olay hakkında, Adalet Bakanlığı ve Merkez Bankası soruşturma başlattı. Soruşturmalar Bush’un seçim kampanyası sırasında Enron’un Başkanı Lay’den 110 bin dolar bağış alması nedeniyle çok yönlü olarak sürdürülüyor. 
     
Belgeleri de yok oldu      Bush, hiçbir zaman şirketin sorunları ile ilgili olarak Lay ile görüşmediğini belirtse de Beyaz Saray Sözcüsü Ari Fleischer Lay’in kasım ayında Hazine Bakanı Paul O’Neill’i aradığını ve iflasla ilgili üzerine düşen yükümlülükler hakkında tavsiye istediğini belirtti. Fleischer, Lay’in daha sonra Ticaret Bakanı Don Evans’la telefonda konuştuğunu, şirketin bonolarıyla ilgili problemler olduğunu ve iflasının yaratacağı etkiyi dile getirdiğini kaydetti. 
     Bu arada Enron’un hesaplarını denetleyen Arthur Andersen LLP, şirketle ilgili birçok önemli belgenin yok edildiğini açıkladı. Yok edilen belgelerin arasında muhasebe kayıtları da yer alıyor. 
     
ABD’nin enerji deviydi      Önceki yıl Forbes dergisinin dünyanın yedinci büyük şirketi olarak gösterdiği Enron’un 16.8 milyar dolar borcu bulunuyor. Şirketin iflas edeceğinin anlaşılması üzerine geçen yaz aylarında üst düzey yöneticilerin 1 milyar dolarlık hisseyi ellerinden çıkarmalarının ortaya çıkması sansasyona neden oldu. 20 bin çalışanı olan şirket, dünyanın en büyük doğalgaz alıcısı ve satıcısı, ABD’nin de en büyük elektrik dağıtıcısıydı. Geçen yaz bir şirket yetkilisinin bilanço oyunuyla k rın yüksek gösterildiğini açıklaması üzerine Enron’un hisseleri 85 dolardan 10 doların altına düşmüştü. Rakip Dynegy şirketinin Enron’u satın alma kararından vaz geçmesinin ardından şirket iflas sürecine girdi. 
     



 EKONOMİ 


















</TEXT>
</DOC>
