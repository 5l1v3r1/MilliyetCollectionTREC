<DOC>
<DOCNO> 52045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun09.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'ın bozgunu... 
</HEADLINE>
<TEXT>

     Kuzey İttifakı, Taliban'ın Kabil'i tamamen terk ettiğini bildirdi. 
     Taliban'ın 1996'da iktidardan alaşağı ettiği eski Devlet Başkanı Burhaneddin Rabbani'ye bağlı Yunus Kanuni isimli yetkili, ''Kabil'de her şeyin yolunda olduğunu ve Taliban'ın kenti tamamen terk ettiğini'' söylerken, gece karanlığından yararlanarak, kenti terk eden Taliban'ı izleyip izlemeyeceklerini yanıtlamaktan kaçındı. 
     Kuzey İttifakı'nın eline dün geçen Afganistan'ın batısındaki Herat kenti cezaevindeki 1000 kadar mahkumun da serbest bırakıldığı bildirildi. 
     İran radyosunun muhabirinin olay yerinde bildirdiğine göre, cezaevini işgal eden coşkulu bir kalabalık mahkumları serbest bıraktı. 
     Haber bağımsız kaynaklarca henüz doğrulanmadı. 
     Bu arada, bölgedeki basın mensupları, kuzeydeki Tahar eyaletinin başkenti Talogan'ın 60 km kadar kuzeyindeki Azor Bar köyü yakınlarında Kuzey İttifakı ile Taliban milisleri arasında çatışmaların sürdüğünü bildirdiler. 
     Tarafların yerel saatle 11.00'de TSİ 08.30 karşılıklı havan topu, makinalı tüfek ve roketle ateş açtıkları belirtilirken, Kuzey İttifakı, Taliban saflarında savaşan 20 kadar Arap, Pakistanlı, Çeçen ve Özbek savaşçıyı esir aldıklarını ileri sürdü. 
     Bu arada, Taliban'ın 5 yıllık yönetiminden sonra bu sabaha karşı Kuzey İttifakı'nın eline geçen Kabil'deki görgü tanıkları, çatışmada öldürülen 6 Arap savaşçının cesedinin kentin ünlü parkı Şar Nav'da yattığını belirttiler. 
     Çok sayıda Arap savaşçıya ve Usame bin Ladin'in adamlarına ev sahipliği yapmakla ünlü bu semtin sarin çevresine toplanan yüzlerce kişinin tekbir getirerek, ''Pakistan'a ölüm'' ve ''Teröristlere ölüm'' sloganları attıklarını bildirdiler. 
     Esmatullah isimli eski bir mahkum da Kuzey İttifakı askerlerinin bu sabah gelişiyle Kabil polis karargahındaki 360 mahkumu serbest bıraktıklarını belirtti. 
     Sokaklarda sadece ticari taksilerin dolaştığı görülürken, yağma olaylarının görüldüğü başkentteki özel araç sahipleri taşıtlarını trafiğe çıkarmaktan çekiniyor. 
     Sabahtan bu yana Kabil'de Kuzey İttifakı askerlerinin sayısı giderek artarken, bunlardan ''savaşçıları'' ve güvenliği sağlamakla yükümlü ''polisleri'' ayırmak olanaksız görünüyor. 
     Taliban ile birlikte siyah sarığın ortadan kaybolmasının ardından, Kuzey İttifakı'na bağlı olanların giydiği ''pakol'' isimli şapka daha çok görülür oldu. 
     Kuzey İttifakı güçlerinin hafif silahlar eşliğinde girdiği Kabil'de halkın sokağa çıktığında, birkaç Taliban milisinin cesedini gördüğü kaydedildi. 
     Bölgeden gelen haberlerde, sokaklarda yerde duran Taliban milislerin cesetlerinin, başlarına takma zorunluluğu bulunan kara sarıklardan tanındığı belirtiliyor. 
     Öte yandan, Kuzey İttifakı'nın kente girişi sırasında ülkeden yayın yapan tek televizyon kanalı olan Katar'ın El Cezire uydu kanalının binasına da top mermisi isabet etti. 
     El Cezire, binada hasar meydana gelmesine karşın can kaybı olmadığını bildirdi. 
     






</TEXT>
</DOC>
