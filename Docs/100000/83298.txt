<DOC>
<DOCNO> 83298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo13.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ''Fleurquin, Gonzales, Murat, Perez ve Radu gidecek'' 
</HEADLINE>
<TEXT>

     Galatasaray Teknik Direktörü Fatih Terim, transferde gözden çıkardığı futbolcuları açıkladı. 
     Terim, Florya Metin Oktay Tesisleri'nde gazetecilere yaptığı açıklamada, Fleurquin, Gonzales, Murat Sözkesen, Niculescu ve Perez ile yollarını ayırdıklarını söyledi. 
     Victoria'nın problemlerinin bulunduğunu ve bu konu üzerinde çalıştıklarını belirten Terim, Capone ile de menajeri vasıtasıyla görüşmelerin sürdüğünü ve teklif verdiklerini kaydetti. 
     
     Samsunsporlu Müslim Galatasaray'da... 

     Kaleci Mehmet Bölükbaşı ile bugün sözleşme yaptıklarını vurgulayan Terim, Samsunsporlu Müslim ile de sözleşme imzaladıklarını açıkladı. 
     Terim ayrıca, kendisinden önceki dönemde alınan Arnavut futbolcu Duro'nun da geri gelmesi ve hazırlık kampına katılması için çalışmalar yaptıklarını anlattı. 
     
     Sergen konusu 

     Sergen'i bugün çağırdığını ve görüşeceğini anlatan Terim, bu oyuncunun da kalmasını sağlamak istediklerini dile getirdi. 
     Transfere çok önem verdiklerini ve öncelikli olarak bunu çözmeye çalışacaklarını kaydeden Terim, çok sayıda alternatif üzerinde durduklarını ve 1 dakikanın dahi kendileri için çok önemli olduğunu söyledi. 
     Terim, eski öğrencisi Emrah ile bugün bir görüşme daha yapacaklarını ve bunun da sonuçlanacağını tahmin ettiğini ifade etti. 
     
     Medyaya sitem 

     Spor medyasında son günlerde çıkan transfer haberleriyle ilgili sitemde bulunan Terim, ''Bu yazılan oyuncuların hepsini birden ne alabiliriz, ne de bunları almaya gücümüz yeter'' dedi. 
     Terim, bazı kimselerin Galatasaray'ın ismini kullanarak birşeyler kazanmaya çalıştıklarını anlatarak, şöyle konuştu 
     ''Şu anda net birşey yok. Amaral'ın ismi geçiyor. Ben Fiorentina'dan ayrıldığımdan beri kendisini görmedim. Nuno Gomez'in geleceği söyleniyor. Ancak bundan herhalde bir tek teknik direktörün haberi yok. Dünyanın her tarafıyla temas halindeyiz. Listemizde ekonomik olarak belirli bir noktaya geldiğimiz oyuncular da var.'' Fatih Terim, ''Geçen sezon Hagi'nin 10 numaralı forması rafa kaldırıldı. Bu sezon 10 numaralı formayı birisi giyecek mi '' sorusu üzerine de ''Demekki ikinci Hagi'yi bulmalıyız'' diye yanıtladı. 
     

     
</TEXT>
</DOC>
