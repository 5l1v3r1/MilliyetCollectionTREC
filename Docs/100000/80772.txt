<DOC>
<DOCNO> 80772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur22.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Bayar, Süleyman Demirel'i ziyaret etti... 
</HEADLINE>
<TEXT>

     9. Cumhurbaşkanı Süleyman Demirel, 
     DTP'de siyasete katılmak üzere ABD'den dönen Mehmet Ali Bayar ve eşi Ayça Bayar ile görüştü. Demirel, Bayar'ın ülkeye siyaset yolunda hizmet etmek için karar verdiğini belirterek, ''Hayırlı olsun'' dedi. 
     Demirel, Güniz Sokak'taki evinde, Mehmet Ali Bayar ile eşini beklerken, Bayar'ların gecikmesi üzerine Sakarya'nın yerel gazetelerini okudu ve ''Sakarya'da iyi bir basın var. İyi televizyon kanalları var. Bana sık sık gelirler, mülakat veririm'' diye konuştu. 
     Bir gazetecinin, Cumhurbaşkanı Ahmet Necdet Sezer'in Af Yasası'nı iade ettiğini hatırlatması üzerine de Demirel, ''Evet, pek yadırganacak bir şey değil'' dedi. 
     Daha sonra eşi ile konuta gelen Bayar, Demirel'le tokalaştı. 
     Demirel de ''öpün bakalım Hanımefendi'nin elini'' diyerek, Bayar çiftini eşi Nazmiye Demirel'e yönlendirdi. 
     Demirel, Bayar'ın ülkeye siyaset yolunda hizmet etmek için karar verdiğini belirterek, ''Kararı hayırlı olsun. Size başarılar diliyorum'' dedi. 
     Ziyarete geldiği için Bayar ve eşine teşekkür eden Demirel, şöyle konuştu 
     ''Ben de eşim de bu yollara 38-40 sene evvel çıktık. Biliyoruz işin meşakkatini ve zorluğunu. Ama Türkiye'de bir tabir var, 'Halaya giren terler'. Terlemeyi göze almadan bu yola çıkılmaz. Siyaset insana hizmet bakımından en değerli işlerden birisidir. Başarılar dileriz.'' Bayar da Demirel ve eşi Nazmiye Demirel'e, ABD dönüşünün ardından ve yeni dönemde, saygı ve teşekkürlerini sunmak için ziyarete geldiklerini bildirdi. 
     Konuşmaların ardından Bayar, gecikmelerinin, Sakarya'dan yeni dönmelerinden kaynaklandığını söyledi. 
     Demirel'ler ile Bayar'lar, basına kapalı olarak yaklaşık bir saat görüştü. 
     
     ''MESAJ VERMEK DİYE BİR İHTİYAÇ YOK'' 
     Bayar, Güniz Sokak'tan ayrılırken, gazetecilerin sorularını yanıtladı. 
     Demirel ile çay sohbeti yaptıklarını belirten Bayar, ''Demirel'in kendisini siyasette destekleyip desteklemeyeceğini'' soran bir gazeteciye, şu karşılığı verdi 
     ''Kendileri zaten daima söylüyorlar. Kendileri siyaset dışıdır. 
     Çok uzun bir devlet tecrübesi vardır, ama siyaset yapmıyor. Kendisiyle sohbet ettik, eskilerden bahsettik, birlikte çalıştığımız günlerden bahsettik. Ben, kendilerinin devlet tecrübesinden her zaman faydalandım. Çok hoş bir sohbetimiz oldu. Münferiden siyaset konuşmuyoruz, ama Sayın 9. Cumhurbaşkanımız'ın her zaman ve her konuda büyüğümüz olarak, herkese olduğu gibi bize de tavsiyeleri olur ve her zaman da kulak veririm.'' Bayar, Demirel ile her zaman nezaket çerçevesinde görüşeceklerini de kaydetti. 
     Bayar, ''ABD'den döndükten sonra hemen siyasete girdiği ve kamuoyuna mesajlar verdiği'' şeklindeki eleştirileri hatırlatan bir gazeteciye, ''ABD'den döner dönmez, seçmene yönelik mesaj vermek diye bir ihtiyaç yok. Çünkü bir seçim ortamında değiliz'' karşılığını verdi. 
     





</TEXT>
</DOC>
