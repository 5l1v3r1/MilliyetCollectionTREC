<DOC>
<DOCNO> 95988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/yazar/guclu.html </URL>
<DATE> 2002/07/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençlerin gelecek kaygısı 
</HEADLINE>
<TEXT>

     Üniversite giriş sınavı ÖSS sonuçları perşembe günü açıklanacak. Ardından adayların hangi mesleğe yöneleceklerine ilişkin tercih süreci başlayacak. Ama hala gençlerin kafası karma karışık. Önemli olan üniversiteye girmek mi, muzun olmak mı, meslek seçimi mi, yoksa torpil mi Hala karar verebilmiş değiller. 
     Ekonomik krizin en fazla okumuşları etkilemesi ille de üniversite diyenlerin güvendikleri dağlara kar yağdırdı. Birkaç yıl öncesine kadar üniversiteyi kazanmak, hele hele bitirmek gelecek için altın anahtardı. Ama krizden sonra üniversite diplomasını iş garantisi olarak görenlerin sayısı giderek azalıyor. 
     Çünkü yüz binlerce üniversite mezununun arayış içinde olduğu iş arenasında mutlu sona ulaşmak neredeyse olanaksız hale geldi. İşte bu yüzden de gençlerin en büyük sıkıntısı gelecek kaygısı. 
     Sonuçta üniversiteyi bitiren de işsiz kalıyorsa onca yılı ve onca parayı niye harcayalım diyenlerin sayısı her geçen gün artıyor. Krizin gençler üzerindeki en önemli yararı ise meslek seçimini artık tesadüflere bağlı değil bilinçli olarak yapmaları. 
     Eskiden aman üniversiteye gireyim de hangisi olursa olsun diyenler, şimdi mezun olunduğunda iş garantisi bulunan mesleklerin peşine düştüler. Bu yüzden de bazı fakültelerde puanlar giderek yükselirken başta tıp, eczacılık, diş hekimliği ve bazı mühendisliklerin puanları hızla düşüyor... 
     
     Hangi meslekler .. 
     Klasik mesleklere olan ilgi giderek azalıyor. Çünkü neredeyse her alanda on binlerce istihdam fazlası var. Bu yüzden hukuk, işletme, iktisat, endüstri mühendisliği gibi joker mesleklere her zamankinden daha fazla talep var. Biyoteknoloji biyokimya, genetik, sistem mühendisliği, insan kaynakları, ürün mühendisliği, bilişim, gıda mühendisliği gibi geleceğe yönelik mesleklere de ilgi bir hayli yoğun. 
     Mesleklere ve geleceğe yönelik arayışlar, tercih listelerinin hazırlanması nedeniyle önümüzdeki günlerde siyaset gibi en çok konuşulan konulardan birisi haline gelecek. Gençlere önerimiz meslek seçimini son dakikaya bırakmak yerine şimdiden etraflıca araştırmaları. İlgi ve yetenekleri ile seçecekleri mesleğin bugünden çok gelecekteki konumu, bu konuda en önceliklikli kıstasları olmalıdır... 
     İşsizliğin çığ gibi arttığı bu dönemde gençlerin geleceğe yönelik kaygılarını bu gece Kanal D’de Genç Bakış’ta da tartışmaya açacağız. Konuğumuz Çalışma ve Sosyal Güvenlik Bakanı Yaşar Okuyan. Eminim önemli ipuçları verecektir... 
     
     Sanal virüsler bıktırdı 
     Gelen maillerin önemli bir bölümü geri dönüyor. Çünkü virüs koruma programları öylesine artırıldı ki şüpheli her mail açılmadan geri gönderiliyor. Geri dönen maillerin çoğunluğunu üniversitelerden gelenler oluşturuyor. Gerekçesini sordum virüslü olma ihtimali yüksek dediler. Anlayacağınız üniversiteler şu anda damgalanmış durumdalar. Bize sanal ortamda ulaşamamalarının en önemli nedeni bu. Umarım yeni koruma programları geliştirilir... 
     Bu arada kim olur bilmiyorum ama birilerinin artık sanal çöplüğe dönüşen mail bombardımanına bir çekidüzen vermesi gerekiyor. Abuk subuk pek çok site ve onlar arasındaki yazışmalar yüzünden gerçek anlamda ilgilenmemiz gereken maillere zaman ayıramıyoruz. Bu işin de suyunu çıkarttık. Helal olsun bize .. 
     
     







Rahatlama .. 


Yalana rağbet 


Ecevitler’in duruşu 


Çağdaş çoğunluğu kucaklamak için... 


Aşılır 


"Bizim çocuklar" 


Gençlerin gelecek kaygısı 


Zamanı mıydı 


Bir "yeni yüz" ararken, üç tane birden 


MHP, Derviş, AB 


Cem genel başkan, Derviş başbakan 


İsmail Cem’in "Yeni Oluşum"u ülkede yeni oluşumun yolunu açabilir 


İspanya’yı çantamıza koyup getiremedik 


</TEXT>
</DOC>
