<DOC>
<DOCNO> 99022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/siyaset/siy05.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye’nin amblemi 40 taslak arasından seçilmiş 
</HEADLINE>
<TEXT>
Ok yerine insan 
Tartışılan "baba kız" ambleminin 6 günde oluşturulduğunu anlatan İletişim Danışmanı Atilla Aksoy, çalıntı iddialarına tepki gösteriyor 
     PINAR AKTAŞ İstanbul 

     İsmail Cem’in liderliğini yaptığı Yeni Türkiye’nin amblemi, 6 günlük bir çalışmanın sonucu ortaya çıktı. Logoya önce "ok" şeklinde bir amblem tasarlanmasına rağmen halkın daha sıcak bulabileceği düşünülerek insan unsuru yerleştirildi. 
     Young Rubicam Reklamevi ile Wunderman’in Yönetim Kurulu Başkanı Atilla Aksoy, 23 yıldır reklam sektöründe çalışıyor. Daha önce siyasi partilerle çalışmamasına rağmen sadece kişisel danışmanlığını yaptığı Şişli Belediye Başkanı Mustafa Sarıgül’le iki projeye imza atan Aksoy, "Türkiye’nin yeni bir oluşuma ihtiyacı olduğuna inandığı" için Yeni Türkiye’yle çalışmaya karar verdiğini belirtti. 
     "Yeni Türkiye" adının geceli gündüzlü 6 günlük bir grup çalışması sonucu ortaya çıktığını belirten Aksoy, "parti" kelimesinin de Türkiye’de çok yıprandığı için kullanılmadığını söyledi. 
     
     Yaptığımızın arkasındayız 
     Aksoy, amblemin çalıntı olduğu yönündeki iddialar hakkında şunları söyledi "Nova Development Corparation adında bir kuruluşun kitabında 125 bin simge var. Biz o simgelerden bir tanesini alıp üzerinde oynadık. Yaptığımız işin arkasındayız. Biraz daha zamanımız olsaydı işçiliği ilerletirdik." 
     



 SİYASET 


















</TEXT>
</DOC>
