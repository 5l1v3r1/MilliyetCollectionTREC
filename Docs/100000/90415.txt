<DOC>
<DOCNO> 90415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/ekonomi/eko04.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura Hazine’ye çıktı 
</HEADLINE>
<TEXT>

Siyasetteki belirsizliği faize ekleyen piyasalar, Hazine’nin üç aylık bono ihalesinde faizi yüzde 69.64’e çıkardı. Hazine, gelen teklifin tamamına yakınını karşılamak zorunda kaldı 
     TARIK YILMAZ 

     Siyasetteki belirsizlik, bankaların üç ay vadeli bono ihalesinde yüzde 70 faiz istemesine neden oldu. Gelen teklifin neredeyse tamamını satın alan Hazine’nin bugün düzenlenecek iki ihalede satışının zor olacağı belirtildi. 
     Ay başında üç aylık bono ihalesinde 1 katrilyon 446 trilyonluk net satış yapacağını duyuran Hazine, bu hedefini zorda olsa gerçekleştirdi. Hazine, dünkü ihalede yüzde 69.64 faizle borçlanabildi. 
     İhaleye 1 katrilyon 722.9 trilyonluk teklif gelirken Hazine gelen teklifin yüzde 96’sını satın almak zorunda kaldı. Nominal satış 1 katrilyon 650.3 trilyon oldu. 
     Çarşamba günü 4 katrilyon iç borç geri ödemesi yapacak olan Hazine, bu ihaleyle 1 katrilyon 446 trilyonunu piyasadan karşılamış oldu. Bugün 203 ve 350 gün vadeli bono ihaleleriyle borcunun kalan kısmını toparlamaya çalışacak Hazine’nin bu ihalelerde işinin zor olduğu belirtiliyor. 
     
     Bugün iki ihale var 
     Hazine’nin, bugün yapacağı 203 günlük bono ihalesi Türk Lirası, 350 gün vadeli ihalesi ise dolar cinsinden... 4 Haziran’da açılan 364 gün vadeli dolar cinsi bono ihalesinin yeniden ihracı olacak 350 günlük ihalede satışın, diğer ihaleye oranla daha az sıkıntı yaratacağı konuşuluyor. Ancak Hazine’nin, 4 Haziran’da yüzde 6.50 faizle sattığı bonolar için bu ihalede daha yüksek bedele katlanmak zorunda olacağı kaydediliyor. 
     Üç aylık ihalede faizin bu kadar yükselmesini beklemeyen bankacılar, sonucun yine "borcun sürdürülebilirliği" tartışmalarını alevlendirdiğini belirtiyor. 
     
Üç aylık ek maliyet 56 trilyon      Hazine’nin dünkü ihaleside oluşan faiz nedeniyle sadece üç ayda bir kupon ödemeli değişken faizli tahvilde katlanacağı maliyet 56 trilyon lira. 
     Hazine’nin 2.2 katrilyonluk satış yaptığı 17 Nisan 2004 vadeli tahvilin kupon ödemesinde kullanılacak dünkü bono faizi, Hazine’ye üç ay sonra 354.5 trilyonluk bir faiz maliyeti çıkardı. Oysa Hazine, Başbakan’ın sağlığının bozulmasından hemen sonra 14 Mayıs’ta açtığı ihalede faizi yüzde 11.59’a düşürmüştü. Eğer Hazine, eylüldeki kupon ödemesini iki puanlık ek getiriyle yüzde 13.59’le yapsaydı 298.7 trilyon faiz ödeyecekti. Böylece Hazine, 55.8 trilyon lira ek maliyete katlanmak zorunda kaldı. 
     
Yılbaşından bu yana üç aylık bonolar Tarih Faiz Üç aylık getiri 21 Ocak 72.25 14.56 12 Şubat 13.98 68.78 20 Mart 65.88 13.49 22 Nisan 52.48 11.12 13 Mayıs 55.05 11.59 17 Haziran 69.64 14.12      
     
Dolar 1 milyon 604 bine yükseldi      İşlem hacminin gün geçtikçe düştüğü döviz piyasasında fiyatlar dün 1 milyon 597 bin lira alış, 1 milyon 604 bin lira satış rakamlarından tamamladı. Euro ise dün ilk kez 1.5 milyon liranın üzerine çıktı. Bankalararası piyasada 1 milyon 609 bine kadar tırmanan dolar, Başbakanın ilk kez hastaneye yattığı 4 Mayıs’tan bu yana da yüzde 17.1 değer kazanmış oldu. 
     
Borsada yüzde 2.47’lik kayıp      Doların 1 milyon 600 bin lirayı aşması ve bono faizlerinin yüzde 74’lere tırmanması borsadaki satışları artırdı. Endeks dünkü yüzde 2.47’lik düşüşle 9.230 puana indi ve 28 Ekim 2001 tarihinden bu yana en düşük düşük düzeyine geriledi. Borsadaki düşüş Başbakan Ecevit’in hastalandığı 4 Mayıs’tan bu yana yüzde 19.52 olurken, borsanın zirveye çıktığı 7 Ocak’tan bu yana olan kaybı da yüzde 38.46 olarak gerçekleşti. 
     



 EKONOMİ 



















</TEXT>
</DOC>
