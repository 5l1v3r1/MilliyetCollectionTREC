<DOC>
<DOCNO> 98962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur21.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaycı anlatıyor "Esas duruşta dövdüler sonra bıçakladılar" 
</HEADLINE>
<TEXT>

     Konya'da 3 kişi tarafından alacağını istediği için dövülen çaycı Osman Alkanat, ''Beni esas duruşta dövdüler. Esas duruşumu bozunca da bıçakladılar'' dedi. 
     Alkanat, Konya'nın Kadınhanı İlçesi'ne bağlı Kolukısa Belde Belediyesi'nde işçi olarak çalıştığını, 2 ay önce işten çıkarıldıktan sonra çay ocağı işletmeye başladığını söyledi. 
     Ailesinin Kolukısa'da kaldığını ve kendisinin akşamları çay ocağında yattığını belirten Alkanat, şunları kaydetti 
     ''Komşum İdris Ali Çökekoğlu'nun, 2 aylık 42 milyon lira birikmiş borcu vardı. Ben de bunu ödemesini istedim. Benim ocakta yattığımı bildikleri için saat 21.00'de kalfası ile yanına gitmem durumunda borcunu ödeyeceği haberini gönderdi. Ben de kıyafetimi değiştirerek oraya gittim. Arkadaşları Musa Topdaş ve Gökhan Burun ile birlikte alkol alıyorlardı. Ben alkol almadığım halde bana zorla içki içirdiler.'' Daha sonra kendisini esas duruşta beklettiklerini ve dövmeye başladıklarını anlatan Alkanat, şöyle devam etti 
     ''Beni esas duruşta dövdüler, döverlerken esas duruşumu bozduğum için sürekli bıçakladılar. Vücudumun her yeri bıçak darbeleriyle dolu. Sol kulağım, aldığım yumruklar nedeniyle patladı. Bu arada, cebimde bulunan 230 milyon lirayı alarak, bana 2 milyar 800 milyon liralık senet imzalattılar. Daha sonra işyerime gelerek 30 paket sigaramı aldılar.'' Alkanat, sabaha karşı 03.00'e kadar işkence gördüğünü ifade ederek, ''Ben oradan çıkarken yüzüm kan içindeydi. Bana, Sen nasıl bu hale geldin diye sorarlarsa, bir kadına laf attığım için dayak yedim, dersin dediler. Ben de olaydan hemen sonra polisi arayarak şikayetçi oldum'' diye konuştu. 
     Alkanat'ın şikayeti üzerine yakalanan Musa Topdaş, Gökhan Burun ile İdri Ali Çökekoğlu, çıkarıldıkları mahkeme tarafından tutuklanmışlardı. 
     





</TEXT>
</DOC>
