<DOC>
<DOCNO> 98410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/dunya/dun01.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan baba kızını tanı... 
</HEADLINE>
<TEXT>

Peru’da 14 yaşında bir genç kız mitingler düzenleyip Devlet Başkanı Toledo’nun kızı olduğunu iddia ediyor. Başkan ise kızın babası olduğunu reddediyor 
     DIŞ HABERLER SERVİSİ 

     Peru’nun ilk kızılderili Devlet Başkanı Alejandro Toledo’nun başı ilginç bir babalık davasıyla dertte. Toledo’nun babası olduğunu iddia eden Zarai Toledo adlı 14 yaşındaki bir genç kız, iddiasını desteklemek için taraftarlarıyla birlikte mitingler düzenleyip Başkan’a "Babam olduğunu kabul et" diyor. 
     Başkent Lima’da kendisini destekleyen yüzlerce kişi önünde konuşan genç kız, Devlet Başkanı’na hitaben "Başkan, beni tanımak ve sorumlu bir babalık örneği vermek zorundasın" dedi. 
     Gösteriye katılanlar, genç kızın iddialarının "Bütün Peru’ya Devlet Başkanı’nın bir yalancı olduğunu gösterdiğini" savunurken, davanın uzayıp gitmesi, Devlet Başkanı Toledo’nun şimdiden yüzde 18’lerde olan popülaritesini daha da düşüreceğe benziyor. 
     
Eski bir aşkın meyvesi      Devlet Başkanı Toledo ise iddiaları reddediyor. Her geçen gün kamuoyunun ilgisini daha fazla çekmeye başlayan babalık davası, genç kızın annesi Lucrecia Orozco’nun 80’li yıllarda Devlet Başkanı Toledo ile aşk yaşadığını ve bir kız bebek dünyaya getirdiğini iddia etmesiyle patladı. 
     Toledo’nun babalığı kabul etmemesi üzerine anne Orozco iki kere kan testi yaptırdı. Kan testleri, ülkenin kuzeyindeki Piura kentinde yaşayan 14 yaşındaki Zarai Toledo ile Devlet Başkanı Alejandro Toledo arasında kuvvetli genetik bağlar olduğunu gösterdi. 
     
DNA testine yargı engeli      Konu mahkemelere yansırken, yerel bir mahkemenin yargıcı, genç kızın annesi Lucrecia Orozco’nun arzusu üzerine DNA testinin yapılmasına karar verdi. Ancak Devlet Başkanı Toledo’nun avukatları bu ay başında Anayasa Mahkemesi’ne giderek DNA testi yapılmasını engelledi. 
     Devlet Başkanı ile şimdiye kadar hiç konuşamayan Zarai, babası olduğunu iddia ettiği Toledo’yu sadece iki kez gördü. 
     Devlet Başkanı Toledo’nun Belçikalı eşinden 20 yaşında bir kızı bulunuyor. 
     



 DÜNYA 












</TEXT>
</DOC>
