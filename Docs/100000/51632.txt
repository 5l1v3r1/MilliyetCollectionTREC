<DOC>
<DOCNO> 51632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur11.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayvacık'ta 424 kaçak yakalandı... 
</HEADLINE>
<TEXT>

     Çanakkale'nin Ayvacık İlçesi Nusratlı altı sahilinde, yurtdışına yasadışı yollardan kaçmak üzere getirilenlerden yakalananların sayısı 424'e ulaştı. 
     Operasyon sonucu Ayvacık İlçesi Belediye Düğün Salonu'na yerleştirilen kaçakların, yurtdışına kaçırılmak üzere organize bir şebeke tarafından bölgeye getirildikleri öğrenildi. 
     Yetkililer, aralarında yaklaşık 50 Türk'ün de bulunduğu kaçakların Afganistan, Nijerya, Pakistan, Hindistan, İran ve Irak uyruklu olduklarını bildirdiler. 
     Kaçaklardan Iraklı Muhtari Süleyman, A.A muhabirine yaptığı açıklamada, İtalya'ya gitmek üzere kişi başına peşin olarak 2 bin 500 dolar ödediklerini söyledi. 
     Adını açıklamak istemeyen Gaziantepli bir kaçak, şebekenin yabancılardan peşin para almalarına rağmen, kendilerinden İtalya'ya götürülmeleri durumunda para alınacağını belirtti. 
     Jandarma, kaçakların ifadesi üzerine çevrede operasyonlarını genişletti. 424 kaçak yakalanmasına rağmen, çevre köylere dağılmış durumda bin kaçak daha bulunduğunu tahmin ettiklerini belirten yetkililer, kaçakların yakalanması çalışmalarının sürdürüldüğünü kaydettiler. 
     Öte yandan, ilk parti kaçakların yakalanmasını haber alan ve şebeke tarafından bölgeye getirilen bazı kaçakların da olaydan haberdar olur olmaz bölgeden geldikleri araçlarla kaçtıklarının tespit edildiği, bu kişilerin de yakalanması için çevre emniyet güçlerinin durumdan haberdar edildiği de belirtildi. 
     Bu arada sorgulama sonucunda, kaçakların jandarma yetkililerine, bölgeye gelmeden önce Ayvacık ilçesine yaklaşık 70 dakika uzaklıkta bir çiftlik evinde konuk edildiklerini söyledikleri de öğrenildi. 
     İl Jandarma Alay Komutanlığı'ndan yapılan açıklamada, kaçakların yakalanmasından sonra, Bozcaada açıklarında durumundan şüphelenilen ve kapakları açık halde bekleyen ''Engin'' adlı gemiye el konularak, Bozcaada Limanı'na çekildiği bildirildi. 
     






</TEXT>
</DOC>
