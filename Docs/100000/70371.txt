<DOC>
<DOCNO> 70371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/yazar/dundar.html </URL>
<DATE> 2002/03/02/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Peki sonra ne oldu Ali Kemal'e .. 
</HEADLINE>
<TEXT>

     Mesleğimizin duayenlerinden Hasan Pulur ağabey, önceki gün "Ali Kemal ya da Artin Kemal" başlıklı yazısında "Mesleğimizin lekelilerinden Ali Kemal'in de, Kuva - yı Milliye'yi 'serseri sürüsü' saydığını" hatırlattı. 
     Onun yerine ne istemişti Ali Kemal 
     "Avrupa ile işbirliği." 
     Yazının sonunda, başyazar Ali Kemal'in zaferden sonra teslim bayrağını çektiği ve gazeteden kovulduğu belirtiliyordu. 
     
     
     
     Ancak öykü burada bitmiyor. 
     Ustamızın, sanırım sütununda yer kalmadığı için yazmadığı bir "ayrıntı" daha var. Onu da - izin verirse - ben yazmak istiyorum 
     Zaferden sonra Ankara hükümeti, İstanbul polisinden Ali Kemal'in tutuklanıp yargılanmak üzere Ankara'ya gönderilmesini istedi. 
     4 polis, 6 Kasım 1922 günü onu Beyoğlu'nda tıraş olduğu berberde kıstırdılar, kaçmaya çalışırken yakalayıp İzmit'e götürdüler. 
     Sonra neler olduğunu, emekli Kurmay Albay Rahmi Apak'ın anılarından "Yetmişlik Bir Subayın Hatıraları", TTK, 1988 öğrendik. 
     O dönem Haberalma Şubesi Başkanı olan Rahmi Bey, ifadesini aldırdıktan sonra Ali Kemal'i Nurettin Paşa'nın odasına çıkarıyor. 
     Paşa, "Artin Kemal dedikleri sen misin" diye soruyor. 
     "Hayır, ben Ali Kemal'im" yanıtını alıyor. 
     "Onu mahkemede anlatırsın. Çık dışarı" diye kovuyor. 
     
     
     
     İşte buradan itibaren işin rengi değişiyor. 
     Nurettin Paşa, Rahmi Bey'i çağırıp "Sokaktan birkaç yüz kişi topla. Kapıdan çıkarken Ali Kemal'i linç etsinler" diyor. 
     Rahmi Bey, Ali Kemal'in ölümü hak ettiğine inanmakla birlikte böyle yasa dışı bir yola gidilmesini içine sindiremiyor. Emri yardımcısına yönlendiriyor. 
     Az sonra Ali Kemal'i kapıdan çıkarıyorlar. 
     Dışarıda eli taşlı, bıçaklı bir kalabalık bekliyor. 
     "Ahali bir kara bulut gibi çullanıyor" Ali Kemal'in üzerine... Yumruklar, taşlar... derken arkadan beline saplanan bir bıçak... 
     Acıyla yere yıkılıyor Ali Kemal... Ahali taş ve tekmelerle "hainin başını eziyor". 
     Doymuyorlar. 
     Ali Kemal'i parmağındaki yüzüğe kadar soyup ayaklarına ip bağlayarak sürüklüyorlar. 
     Sonra da cesedini, Lozan Konferansı'na giderken trenle İzmit'ten geçecek olan İsmet Paşa görsün diye istasyonda bir sehpaya asıyorlar. 
     
     
     
     Ali Kemal yanılmış mıydı 
     Evet. 
     "Ömrüm" adıyla yayımlanan anılarında bunu kendisi de teslim eder. İSİS, 1985, s.188 
     Peki böylesi bir finali hak etmiş miydi 
     Herhalde her insaf sahibi kabul edecektir ki "hayır"... 
     İnsanlar gazeteciler de "muhalif olmak"la "hain" sayılmak arasındaki o keskin çizgide yürüyebilir, farklı düşünebilir, yanılabilirler. 
     Ama bugün de bazı meslektaşlarımıza reva görüldüğü şekliyle "Avrupa ile işbirliği" istediler diye soğuk savaştan kalma bir cadı avında linç edilmek istenirlerse, buna başta mesleğin duayenlerinin karşı çıkması gerekmez mi 
     Öykünün sonunu bağlamayı Falih Rıfkı'ya bırakayım "Çankaya", 1984, s.342 
     "Lozan'a gitmekte olan İsmet Paşa, meşalelerle aydınlanan korkunç sehpayı uzaktan görünce yüzünü asmış, başını eğmiş ve hiç bakmayarak binaya girmiş. Orada Nurettin Paşa'ya söylemediğini bırakmamış. Mustafa Kemal de bu vakadan tiksinerek bahsederdi." 
     
     







Haçlı Avrupa 


Memet nöbete 


Diğer idam cezaları 


Kadınlar ne ister 


Ağzımızla kuş tutsak edebiyatı yerine... 


3 "S"... 3 "Ç". 


Peki sonra ne oldu Ali Kemal'e .. 


Zirvedekilerden gelecek için öneriler 


Her yerde Amerika 


Kimse kusura bakmasın, kendimi eleştiriyorum 


Borsa kültürü 


"Komünist " serbest, parti yasak... 


Demirel ve Çiller'in seçim takvimi 


IMF rüzgarı sürerken, AB trenine binmek 


Papaza kızıp oruç bozmak 


Resneli Niyazi, Cemgil, Gezmiş ve Küçük 


</TEXT>
</DOC>
