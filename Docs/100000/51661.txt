<DOC>
<DOCNO> 51661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/guncel/gun08.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel günde kravat saygı ifadesi mi 
</HEADLINE>
<TEXT>

ÇAPRAZ ATEŞ 
     ESRA KURT 

     Kravat takma, ceket ya da smokin giymeye karşı bir kesim tepki gösteriyor. Hatta, medeniyet yuları diye küçümseyenler dahi var. Altın Portakal töreninde kıyafet zorunluluğu konulunca, törene gelmekten vazgeçen ödül sahipleri bile oldu. Özellikle özel günlerde kravat ve ceket saygı ifadesi mi, yoksa bir baskı unsuru mu Ya da bunu reddetmek yabancılaşmaya bir karşı koyuş mu Bu konuda farklı görüşler dile getirildi. 
     
     Esin Maraşlıoğlu Modacı 
Doğru bir uygulama      Bence özel günlerde kıyafet zorunluluğu doğru bir uygulamadır. Çünkü bir standart getiriyor. İnsanlara, serbest giyinin’ dediğiniz zaman, neyle karşılaşacağınızı bilmiyorsunuz. 
     Aslında şık olmak ille de kravat - takım elbise değil, ama o zaman da kişinin zevki, inisiyatifine kalmış oluyor. Zorunlu olunca risk olmuyor. Biçimsiz olma riskini sıfırlıyorsunuz. Ben de görüyorum davetlerde, insanları başıboş bırakınca blucinle bile geliyorlar. 
     
     Berhan Şimşek Sinema sanatçısı 
Etkinliğe saygının gereği      Bana göre özgürlük fazla disipline edilmesi gereken bir kavramdır. Toplumda yaşıyoruz. Trafikte de bildiğiniz gibi ışık kuralları var. Bu bir dayatma, özgürlüğü gasp etme değildir. Bu yazılı metinle verilmez. Bana göre yapılan etkinliğe biraz daha ilgili ve saygılı davranmaktır. Yoksa insanlar özgürdür. 
     
     Betül Mardin Halkla ilişkiler uzmanı 
Geleneksel davranış önemli      İnsanlar yaşam tarzlarını gösterirken bir yerde şahsiyetlerini de simgeliyor. Ben sanatçıyım, ben öyle takılıyorum’ derse, kazak ya da blue jean giyer ödülünü almaya öyle gider. Ama normal olarak bir insan toplumun söylediği şekilde giyinmelidir. İnsanlar törelere göre giyinir. Mesela nikaha blue jeanle gidilir mi Geleneksel davranış önemlidir. 
     
     Teoman Şarkıcı 
Kararı ben veririm      Pop sanatçısı Teoman "Her zaman kendi istediğim gibi giyinirim. Bu özel bir gün ödül töreni de olabilir. Ödülü ben alabilirim veya bir başkası alabilir ancak ben, o anda hangi kıyafetle kendimi huzurlu, rahat ve güvende hissediyorsam öyle giyinirim. Kendimi kıyafet zorunluluğu içine hapsedilmiş gibi hissetmem". 
     
     Nejat Yavaşoğulları Solist 
Giysi sanatçının kimliği      "Yurtdışındaki ödül törenlerinde sanatçılar özel günlerde istediği kıyafetleri giyiyorlar. Normali de odur. Bence hatta bir gelenek olarak sanatçı böyle özel bir güne gidiyorsa, kendi kimliğini yansıtan kıyafetler giymeli. Bu bir teamül olmalıdır." 
     
     Abdurrahman Dilipak Gazeteci - Yazar 
Dayatma yapılamaz      Son 20 yıldır kravat takmıyorum. Kravata karşı değil, kravat dayatmasına karşı olduğum için takmıyorum. Bu Batı’nın değil, Batıcıların giyim tarzı. İnsanlara herhangi bir şeyi dayatamazsınız. Eğer kişinin resmi görevi varsa giyebilir. Otoriter ülkelerde üniform’ denilen tek tipçilik vardır. Demokratik toplumlarda çoğulculuk esastır. Eğer sivil insanlar kendileri özel bir gün örgütlüyorlarsa, özel ritüeller oluşturulabilir. Mesela Dünya Barış Günü’nde herkes beyaz giyebilir. Ancak özel günlerde, kıyafet zorunluluğunu çok doğru bulmuyorum. Maskeli balo gibi. İnsanlar rahat olmalı. Ancak, kendi inancını ve kültürel kimliğini reddetmemek kaydıyla giyinmeli. Kişinin farklı giyinmesi hoş bir hava doğrucaksa giyer. 
     



 GÜNCEL 
















</TEXT>
</DOC>
