<DOC>
<DOCNO> 66252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur05.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler Cuma günü karne alıyor... 
</HEADLINE>
<TEXT>

     İlköğretim ve ortaöğretim kurumlarında okuyan öğrenciler, 8 Şubat Cuma günü karne alacaklar. 
     Milli Eğitim Bakanlığı'nın çalışma takvimine göre, 10 Eylül 2001'de başlayan 2001-2002 eğitim-öğretim yılının ilk yarısı, 8 Şubat 
     2002 Cuma günü sona erecek. 
     İlköğretim, ortaöğretim ve yaygın eğitim kurumlarında okuyan yaklaşık 16 milyon öğrenci ile 555 bin öğretmen, iki hafta süreyle tatil yapacaklar. 
     Kurban Bayramı yarıyıl tatilinin içinde, 22-25 Şubat günlerinde kutlanacak. 25 Şubat Pazartesi günü bayrama denk geldiği için, 2001-2002 eğitim-öğretim yılının ikinci yarısı 26 Şubat 2002 Salı günü 
     başlayacak. 
     2001-2002 eğitim-öğretim yılı, 14 Haziran Cuma günü sona erecek. 
     
     Bakan karne dağıtacak 
     Milli Eğitim Bakanı Metin Bostancıoğlu, Erzurum'da karne dağıtım törenine katılacak. Bostancıoğlu, Erzurum'da çeşitli açılışlar yaparak, ziyaretlerde ve incelemelerde de bulunacak. 
     Bostancıoğlu, 8 Şubat Cuma günü, Doğu Anadolu Bölgesi'ndeki illerden gelecek valiler ve milli eğitim müdürleri ile toplantı yapacak. Bostancıoğlu, ertesi gün il milli eğitim müdürleri, illerdeki yatırımlardan sorumlu müdür yardımcıları, şube müdürleri ve Bakanlık yetkililerinin de katılacağı bir toplantı daha gerçekleştirecek. 
     Toplantılarda, Doğu Anadolu Bölgesi'ndeki illerin eğitim sorunları masaya yatırılacak. 
     
     Sınavlar 
     2001-2002 eğitim-öğretim yılının ikinci yarısında, ilköğretim ve 
     ortaöğretim kurumları öğrencilerini zorlu sınavlar bekliyor. 
     İlköğretimin, 4, 5, 6, 7 ve 8. sınıf öğrencilerine yönelik, Mart ayında Türkiye genelinde sınav yapılacak. 
     Açıköğretim Lisesi sınavları da 25-26 Mayıs 2002 tarihlerinde gerçekleştirilecek. 
     Özel okullar sınavı 2 Haziran 2002 Pazar günü yapılacak. Bu sınavın başvuruları, 4-18 Mart 2002 tarihleri arasında alınacak. 
     İlköğretim son sınıf öğrencileri, 9 Haziran 2002 Pazar günü, fen ve anadolu liseleri ile meslek liselerine öğrenci alınması amacıyla yapılacak Ortaöğretim Kurumları Öğrenci Seçme ve Yerleştirme Sınavı'na katılacaklar. 
     Bu sınavdan bir hafta sonra 16 Haziran 2002 tarihinde, lise son sınıf öğrencileri, üniversiteye girebilmek için Öğrenci Seçme Sınavı'nda ter dökecekler. 
     ÖSS'den bir hafta sonra 23 Haziran 2002'de de üniversitelerin yabancı dil ile ilgili bölümlerine alınacak öğrencilere yönelik Yabancı Dil Sınavı gerçekleştirilecek. 
     İlköğretim ve ortaöğretim kurumlarının ara sınıflarındaki öğrenciler de 22 Haziran Cumartesi günü, Devlet Parasız Yatılılık ve Bursluluk Sınavı'na girecekler. 
     






</TEXT>
</DOC>
