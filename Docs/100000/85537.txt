<DOC>
<DOCNO> 85537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur20.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Pazar Sevişgenleri" adlı karikatür albümüne müstehcenlik davası 
</HEADLINE>
<TEXT>

     ''Pazar Sevişgenleri'' adlı karikatür albümüne ilişkin, karikatürist Metin Üstündağ ile yayıncı İrfan Sancı'nın, ''Halkın ar ve haya duygularını incitmek'' suçundan yargılanmalarına başlandı. 
     İstanbul 2. Asliye Ceza Mahkemesi'nde duruşmaya, tutuksuz sanıklar Metin Üstündağ ile İrfan Sancı katıldı. 
     Kimlik tespitlerinin ardından sorgusu yapılan sanıklardan Metin Üstündağ, ''müstehcenlik'' iddiasını kabul etmediğini söyledi. 
     Üstündağ, ''Çizdiğim karikatürlerin balonlarında yer alan kelimelerin hiçbir sözlükte yeri yoktur. Biz karikatürcülerin uydurduğu, okuyucular ile karikatürcülerin anlayacağı ve iletişim kuracağı bir dildir. Gerçek işlevleriyle ve anlamlarıyla kullanılmamıştır. Bir durumu açıklamak için kullanılmıştır'' diye konuştu. 
     İrfan Sancı da hakkındaki suçlamayı kabul etmediğini belirterek, ''Önemli bir çizerin işini yayınladım. Yaptığım işe inanıyorum'' dedi. 
     Duruşma, eksikliklerin tamamlanması için ertelendi. 
     İstanbul Cumhuriyet Başsavcılığı'nca hazırlanan iddianamede, Sel Yayıncılık tarafından yayınlanan ''Pazar Sevişgenleri'' adlı karikatür albümünde yer alan çizgi karakterlerin konuşma balonlarındaki sözlerin, ''halkın ar ve haya duygularını incitmek'' suçunu içerdiği belirtiliyor. 
     İddianamede, karikatürist Metin Üstündağ ile yayıncı İrfan Sancı'nın para cezasına çarptırılmaları öngörülüyor. 
     





</TEXT>
</DOC>
