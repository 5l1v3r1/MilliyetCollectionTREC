<DOC>
<DOCNO> 65559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sondun12.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu Afganistan'da tutuklu annenin feryadı... 
</HEADLINE>
<TEXT>

     Afganistan'da Amerikan askerleri tarafından tutuklanan Murat Kurnaz adlı Türk gencinin annesi Rabia Kurnaz, oğlunun Almanya'ya getirilmesi için Türkiye ve Almanya cumhurbaşkanları ile Amerika Başkanı, İsviçre'deki İnsan Hakları Kuruluşu'na dilekçe yazdığını söyledi. 
     Rabia Kurnaz, bugün Bremen'deki evinde Türk ve Alman gazeteciler için düzenlediği basın toplantısında, dilekçede oğlunun nerede olduğu hakkında bilgi istediğini belirterek, oğlu Murat'ın Almanya'ya getirilmesi ve burada yargılanmasını talep ettiklerini kaydetti. 
     Oğlunun suçlu olabileceğine inanmadığını da tekrarlayan Rabia Kurnaz, ''Oğlum Kuran-ı Kerim'i öğrenmek üzere oraya götürüldü. Dinini öğrenmek istiyordu, ama kandırıldı'' dedi. 
     Almanya ve Türkiye cumhurbaşkanlarına e-mail de gönderdiklerini söyleyen Rabia Kurnaz, oğlunun nerede, ne zaman, ne gerekçeyle tutuklandığı ve şu andaki sağlık durumuyla ilgili bilgi edinmek istediğini söyledi. 
     






</TEXT>
</DOC>
