<DOC>
<DOCNO> 83433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun12.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney kıbrıs'a giden 13 Filistinli tutuklu değil 
</HEADLINE>
<TEXT>

     AB Ortadoğu Temsilcisi Miguel Moratinos, Beytüllahim'deki Milad Kilisesi'nden çıkarılarak Kıbrıs Rum kesimine gönderilen 13 Filistinlinin tutuklu ve sınırdışı edilen kişiler olmadığını bildirdi. 
     Moratinos, Kıbrıs Rum yönetimi Dışişleri Bakanı Yannakis Kasulides ile görüşmesinden sonra gazetecilere yaptığı açıklamada, bu kişilerin, anlaşma uyarınca Kıbrıs Rum kesiminden üçüncü bir ülkeye gönderileceğini söyledi. 
     Bunun bir sınırdışı edilme olmadığını belirten Moratinos, bu kişilerin, Kıbrıs Rum kesimine ''gönüllülük temelinde'' geldiğini kaydetti. 
     Moratinos, Filistinlilerin Kıbrıs Rum kesiminde süresiz kalmaları için hiçbir plan olmadığını belirtti. 
     İsrail, Milad Kilisesi'nden dün çıkarılan 13 Filistinliyi İngiliz askeri uçağıyla Kıbrıs Rum kesimine göndermişti. Filistinlilerden 12'si Larnaka'da bir otelde polis gözetiminde tutulurken, bacağından 
     yaralı olan diğer Filistinli aynı kentteki hastanede tedavi ediliyor. 
     AB dışişleri bakanlarının, Pazartesi günü yapacakları toplantıda 13 Filistinliye hangi ülkelerin evsahipliği yapacağına karar vermeleri 
     bekleniyor. 
     





</TEXT>
</DOC>
