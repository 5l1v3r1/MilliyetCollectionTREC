<DOC>
<DOCNO> 76432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo05.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Dünya Kupası'nda en büyük eksiğimiz tecrübe" 
</HEADLINE>
<TEXT>

     32. Avrupa Erkekler Basketbol 
     Şampiyonası'nda Türkiye'ye gümüş madalya kazandıran A Milli Erkek Takımı'nın başantrenörü Aydın Örs ve ekibi, 29 Ağustos-8 Eylül tarihleri arasında ABD'de yapılacak Dünya Şampiyonası için çalışmalarını sürdürüyor. 
     Aydın Örs, şu anda Avrupa kupası ve lig maçları nedeniyle milli takımın antrenman yapma olanağının bulunmadığını belirterek, ''Şu anda teorik anlamda çalışıyoruz. Rakiplerimizin maç kasetlerini izleyip, onlar hakkında bilgi topluyoruz'' dedi. 
     Gruptaki rakipleri Brezilya ve Porto Riko hakkında ön bilgiler topladıklarını anlatan Örs, ''İzlediğim kadarıyla gerek Brezilya, gerekse Porto Riko çok agresif ve hızlı oynuyorlar. 2 takım da iyi bir ekol olmalarına rağmen biz kendi gücümüzü gösterirsek, bu rakiplerimizi yenebileceğimize inanıyorum'' diye konuştu. 
     Örs, Brezilya'nın bugüne dek düzenlenen tüm dünya şampiyonalarına katıldığını, Porto Riko'nun da çoğunda mücadele ettiğini vurgulayarak, ''Bizim en büyük handikapımız bu şampiyonaya ilk defa katılacak olmamızdır'' dedi. 
     Dünya Şampiyonası'nda çok önemli bir deneyim yaşayacaklarını anlatan deneyimli teknik adam, ''Bırakın derece yapmayı, Dünya Şampiyonası'nda oynamak bile başlı başlına bir deneyim. Biz Avrupa 2.si olarak gidiyoruz. Belli bir gücümüz var'' diye konuştu. 
     
     2 ayda 15 hazırlık maçı 
     Dünya Şampiyonası öncesinde milli takımın yapacağı hazırlık çalışmalarıyla ilgili taslağı bitirmek üzere olduklarını ifade eden Örs, şöyle devam etti 
     ''Bizim çok yol katetmiz gerekiyor. Değişik takımlardan gelecek oyuncuları takım haline sokmaya çalışacağız. Bu kolay birşey değil. 
     Bunun için Avrupa Şampiyonası öncesindeki gibi 2 aya yakın bir çalışma programı hazırlıyoruz. 2 ayda 13-15 hazırlık maçı yapacağız. Şampiyona öncesinde temmuz ayının sonunda Türkiye'de 8 takımın katılımıyla yapılacak 'Mini Dünya Kupası' çok yararlı olacak.'' 
     
     "Tek korkum sakatlık" 
     Örs, Dünya Şampiyonası öncesinde milli takım oyuncularının genelde iyi durumda olduğunu belirterek, ''Bizi en çok ürküten konu sakatlık'' dedi. 
     Oyuncuların performansını yakından izlediğini anlatan Örs, ''Hidayet, NBA'de 2. sezonunda çok iyi gidiyor. İbrahim, yaşadığı sakatlıktan sonra kendine geliyor. Ancak Mirsad, CSKA Moskova'da sakat sakat oynuyor. Maccabi Tel Aviv formasını giyen Hüseyin'in de dizinde problem var. Mehmet Okur'un ise belinde sakatlığı var. Bu yüzden istikrarlı oynayamıyor. Dünya Şampiyonası öncesinde bu sakatlıklar bizi çok meşgul edebilir'' diye konuştu. 
     
     "Şu anda ilgilinin olmaması doğal" 
     Dünya Şampiyonası öncesinde kamuoyunun ilgisizliğinden yakınan A 
     Milli Futbol Takımı teknik heyetinin tersine Aydın Örs, Basketbol Milli Takımı'nın şu anda gündemde olmamasının normal olduğunu söyledi. 
     Kendisinin basketbol adına konuştuğunu vurgulayan Örs, sözlerini şöyle tamamladı 
     ''Şu anda o ilginin olmasını bekleyemeyiz. Türkiye Ligi, Avrupa Kupası ve lejyonerlerin maçları daha çok ilgi görecektir. Bunlar çok normal. Ama ligler bittikten sonra bizim hazırlık sürecimiz başladığında geçen yıl olduğu gibi milli takıma ilgi artacaktır. 
     Geçen yıl bizim başarımızda medyanın çok büyük payı var. Gerek televizyondan, gerek yazılı basında o so rumlulukları, desteği, beklentileri yine bize verecekler, biz de başarılı olacağız.'' 
     






</TEXT>
</DOC>
