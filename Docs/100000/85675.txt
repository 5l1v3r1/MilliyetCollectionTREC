<DOC>
<DOCNO> 85675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun32.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi Türk turizmini övdü 
</HEADLINE>
<TEXT>

     Alman Frankfurter Algemeine gazetesi, Akdeniz bölgesindeki en başarılı tatil ülkesi Türkiye'nin turizminin, geçen yıl ulaştığı rekoru tekrarlamak istediğini yazdı. 
     Türkiye'nin, 2001 yılında 13 milyon 500 bin yabancı turisti ağırladığı ve 12 milyar 400 milyon dolar turizm geliri elde ettiği belirtilen haberde, rezervasyonların henüz beklenilen düzeyde olmamasına rağmen, kısa vadeli ''Last-Minute'' seyahatleri ile geçen yılın sayılarına ulaşılmasının beklendiği kaydedildi. 
     Türk Tur Operatörleri Derneği Genel Sekreteri Hüseyin Baraner, gazeteye yaptığı açıklamada, Türkiye'nin, geçen yılki Alman turist sayısına ulaşacak tek tatil ülkesi olacağını savundu. İspanya ve Yunanistan'a giden turistlerin sayısının yüzde 10 azalma gösterdiğini belirten Baraner, Türkiye'nin Alman turistler arasında tercih edilmesinin sebebinin, özellikle ailelerle birlikte yapılacak tatillerde diğer ülkelere nazaran daha ucuz olmasından kaynaklandığını söyledi. 
     Emeklilerin de Türkiye'de termal sağlık ve güzellik wellness 
     tatilini tercih ettiklerini belirten Baraner, Türkiye'nin 11 Eylül'den sonra reklam kampanyasını sürdürmesinin de turistlerin bu ülkeyi tercih etmesinde etkili olduğunu ifade etti. Türkiye'deki Robinson Club tesisleri yöneticilerinden Dieter Schenk de, Türk turizminin diğer tatil ülkelerinde olduğu gibi 11 Eylül olaylarından olumsuz yönde etkilendiğini, buna rağmen geçen yılın rekoruna ulaşacağına inandığını söyledi. Turizmden en fazla Antalya'nın faydalandığına dikkat çekilen haberde, Almanya'nın önde gelen seyahat şirketlerinden Öger Tours'un temsilcisi Celal Uysal'ın, bu yıl Antalya'ya gelecek yabancı turistlerin sayısının geçen yıla göre 4 milyon 500 binden 5 milyon 500 bine yükselebileceği görüşüne yer verildi. Antalya'da yatak kapasitesinin artırıldığına da işaret edilen haberde, gelecek 10 yıl içerisinde bu şehirdeki yatak kapasitesinin 250 binden 400 bine çıkarılacağı belirtildi. 
     





</TEXT>
</DOC>
