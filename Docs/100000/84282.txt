<DOC>
<DOCNO> 84282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/yasam/yas04.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm meleklerinin dahiyane cinayeti 
</HEADLINE>
<TEXT>

4 Japon hemşire aralarından birinin kocasını hapla uyutup burnundan viski verdi. Amaç alkol komasından ölen adamın sigortasına konmaktı. Biri konuşmasa cinayet asla çözülemeyecekti... 
     DIŞ HABERLER SERVİSİ 

     Önce toz haline getirdikleri uyku haplarını bol baharatlı içkisine karıştırdılar... Derin bir uykuya daldığından emin olduktan sonra bir yatağa yatırarak burun deliklerinden soktukları borulardan midesini tam bir litre viskiyle doldurdular. 3 kadın bu operasyonla ilgilenirken, bir diğeri de ölümün eşiğinde olan adamın damarlarına su enjekte ediyordu... 
     Bu sahneler, Japonya’da son yıllarda ortaya çıkarılan en tüyler ürpertici cinayete ait. 
     
     Sigorta parası için... 
     Kazuko Ikegami, Hitomi Ishii, Junko Yoshida ve Miyuki Tsutsumi isimli 4 hemşirenin bir araya gelerek, Ishii’nin kocası Tsuyoshi Kumon’un 30 milyon yen yaklaşık 350 milyar lira tutarındaki yaşam sigortasına konabilmek için 3 yıl önce işledikleri cinayet, Japonya’da sağlık sektörüne duyulan güveni kökten sarstı. 
     
     Cinayet tarikatı’ 
     Bu, cinayet literatüründe üst sıralara girmeye aday eylemin sahibi olan hemşirelerin ilk vukuatı da değil. Japon medyasının "Cinayet Tarikatı" diye tanımladığı aynı okuldan mezun 4 hemşireden Ikegami, daha önce de yaşlı bir kadının damarlarına yüksek dozda insülin enjekte ederek öldürmekle suçlanıyor. 
     Tüyler ürpertici olaylar zinciriyse, 4’lü ölüm mangasından Ishii’nin diğer 3 hemşire tarafından tehdit edilmesinin ardından polise başvurmasıyla ortaya çıktı. 
     



 YAŞAM 






















</TEXT>
</DOC>
