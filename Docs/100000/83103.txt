<DOC>
<DOCNO> 83103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur07.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanadoğlu, ANAP ve CHP'ye ihtar verilmesi için başvurdu 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, ANAP'ın Merkez Karar ve Yönetim Kurulu MKYK , CHP'nin ise Parti Meclisi'nde PM genel başkana kontenjan tanıyan tüzük değişikliğini yerine getirmemeleri nedeniyle ihtar verilmesi istemiyle Anayasa Mahkemesi'ne başvurdu. 
     Başsavcı Kanadoğlu, ANAP ve CHP hakkında ihtar istemini içeren başvuruları bugün Anayasa Mahkemesi'ne gönderdi. 
     Kanadoğlu'nun ANAP'a yönelik ihtar istemli başvurusu 4 sayfadan oluşuyor. Başsavcı Kanadoğlu, ANAP'a, MKYK'da genel başkana kontenjan tanıyan tüzük değişikliğinin yapılması için 2 aylık süre verildiğini, ancak ANAP'ın 2 Mayıs 2002'de gönderdiği yazıda değişikliği istenen tüzüğün, demokrasi esaslarına uygun olduğu ve bu nedenle tüzükte değişiklik yapılması yönüne gidilmediğinin belirtildiğini hatırlattı. 
     Anayasa'ya göre siyasi partilerin demokrasinin vazgeçilmez öğeleri olduğu, parti içi düzenlemelerin ve çalışmaların demokrasi ilkelerine uygun olacağı ve yasalara aykırı eylem ve işlemlerden alıkonulmalarında duraksamaya yer olmadığını ifade eden Kanadoğlu, demokrasinin esaslarından birinin de tam katılımın sağlanması olduğunu belirtti. 
     Genel başkana MKYK'da kontenjan tanınmasının, ''demokratik siyasi hayatımızın hastalığı olarak görülen genel başkan egemenliğine'' yol açacağına dikkati çeken Kanadoğlu, bu durumun da sakıncalı olduğunu belirtti. 
     Kanadoğlu, CHP'ye yönelik ihtar istemli başvurusunda da PM'de genel başkana kontenjan tanıyan tüzük değişikliğinin yapılması için 2 aylık süre verildiğini, ancak bu yazıya, verilen süre içinde yanıt gelmediğini bildirdi. 
     Başsavcı Kanadoğlu, CHP'ye yönelik ihtar isteminde de ANAP'a yönelik ihtar istemindeki tespitlere yer verdi. 
     Kanadoğlu, ANAP ve CHP'ye tüzüklerde genel başkana kontenjan tanınmasının Anayasa ve Siyasi Partiler Yasası'na aykırılık oluşturan kuralın yasaya uygun duruma getirilmesi için Siyasi Partiler Yasası'nın 104. maddesine göre ihtar verilmesini talep etti. 
     





</TEXT>
</DOC>
