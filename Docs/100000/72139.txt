<DOC>
<DOCNO> 72139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun14.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası terörizmle mücadeleye Çin'den destek 
</HEADLINE>
<TEXT>

     Çin Dışişleri Bakanlığı, uluslararası terörizmle mücadelenin ikinci aşamasına destek vereceklerini, ABD ve uluslararası toplum ile işbirliğini güçlendirmeye hazır olduklarını açıkladı. 
     Dışişleri Bakanlığı Sözcüsü Sun Yuxi, ABD Başkanı George Bush'un dünkü konuşmasına cevaben yaptığı açıklamada, ''Çin, ABD ve diğer uluslararası toplum üyeleriyle işbirliği yapmaya hazırdır'' dedi. 
     Sözcü Sun, terörizmle mücadeleye her zaman destek verdiklerini hatırlatarak, ''Biz hep terörizme karşı önlemlerin alınmasını, BM'nin ilkelerinin ve hedeflerinin yerine getirilmesini ve saldırıların menzillerinin keyfi şekilde genişletilmemesini istedik'' diye konuştu. 
     Çin, kendisinin de terörizm kurbanı olduğu gerekçesiyle 11 Eylül'den sonra oluşturulan koalisyona destek veriyor. Pekin yönetimi, o zamandan bu yana Sincan bölgesindeki Uygurları teröristlerle bir tutarken, ABD ve AB bu tutuma itiraz ediyor. 
     New York ve Washington'a düzenlenen 11 Eylül saldırılarının 6. ayı dolayısıyla Beyaz Saray'da anma töreni düzenlenmiş, Başkan Bush, terörizme karşı oluşturulan uluslararası koalisyonun ikinci aşamada, biyolojik, kimyasal ve nükleer silah üreten ülkelere karşı harekete geçmesi gerektiğini söylemişti. 
     






</TEXT>
</DOC>
