<DOC>
<DOCNO> 52502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur17.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir İnanır'ı yargılatan cep mesajı "O popçuyu bırak.." 
</HEADLINE>
<TEXT>

     Sinema sanatçısı Kadir İnanır'ın, manken Buket Saygı'ya ''sarkıntılık ettiği'' iddiasıyla 6 aydan 2 yıla kadar hapis cezası istemiyle yargılanmasına devam edildi. 
     Sarıyer Sulh Ceza Mahkemesi'ndeki duruşmaya, sanık Kadir İnanır ve müşteki Buket Saygı katılmadı. 
     Duruşmada tanık olarak dinlenen Buket Saygı'nın ablası Gamze Saygı, kardeşiyle Kuşadası'nda otelde kaldığı sırada Kadir İnanır'dan gelen mesajları gördüğünü belirterek, bu mesajların ''Dizi için yakın olmamız lazım. Çelik de kim oluyormuş. Sevgiliyi oynayacaksak, sevgili olmalıyız. O popçuyu bırak. Kariyerin için seçme şansın yok'' şeklinde olduğunu öne sürdü. 
     Pop müzik sanatçısı tanık Çelik Erişçi de sevgilisi Buket Saygı'ya gönderilen mesajlardan haberdar olmasının ardından Kuşadası'na gittiğini, burada sevgilisinin telefonunu da yanına alarak, otelde ayrı bir odada kaldığını ve bu sırada gelen mesajları gördüğünü söyledi. 
     Mesajların ağır hakarete varan kelimeler içerdiğini iddia eden Erişçi, olayı açıklamak için basın toplantısı düzenledikleri günde de hakaret içeren mesajların gelmeye devam ettiğini ileri sürdü. 
     Çelik'in menajeri Çiğdem Saraçoğlu da mesajların geldiğini Buket Saygı'dan duyduğunu, ancak görmediğini bildirdi. 
     Duruşma, eksikliklerin giderilmesi amacıyla ertelendi. 
     Sarıyer Cumhuriyet Başsavcılığı'nca hazırlanan iddianamede, Kadir İnanır'ın manken Buket Saygı'ya gönderdiği çeşitli telefon mesajlarının ve bazı davranışlarının ''müştekiyi rahatsız eder nitelikte'' olduğu belirtiliyor. 
     İddianamede, İnanır'ın, ''sarkıntılık'' suçunu düzenleyen TCK'nın 421. maddesi uyarınca 6 ay ile 2 yıl arasında hapis cezasına 
     çarptırılması isteniyor. 
     






</TEXT>
</DOC>
