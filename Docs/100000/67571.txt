<DOC>
<DOCNO> 67571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yasam/yas09.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir kilitleme’ vakası daha 
</HEADLINE>
<TEXT>

Dikilitaş’ta bisküvi ve çikolata alan iki çocuk, aradıkları diş macununu bulamayınca başka markete gitti. Bisküvi hırsızlığıyla suçlanan gençler, et dolabına kilitlendi 
     ASLI ÖKTENER İstanbul 

     Mendilci Kız Leyla’nın McDonald’s’ın derin dondurucusuna kilitlenmesine benzer bir olay daha yaşandı. 
     Lise 1. sınıf öğrencileri A.K. ve S.B’nin iddialarına göre olay şöyle gelişti Önceki gün iki çocuk, BİM Market’e giderek bisküvi, sakız ve çikolata aldı. Aradıkları marka diş macununu burada bulamayan çocuklar Karadağ Market’e gitti. Bu sırada çikolataları yiyen çocuklar, KDV fişlerini attı, ellerinde kalan bisküvileri de Karadağ Market’in girişine bıraktı. Ancak aradıkları marka dişmacununu burada da bulamayan çocuklar çıkmaya hazırlanırken, olan oldu. S.B, BİM’den aldığı bisküvileri henüz turnikeleri geçmeyen arkadaşına uzatınca, güvenlik görevlisi Resul Rendağ müdahale etti. Çocuklar hırsızlık suçlamasını kabul etmedi. Güvenlik görevlisi, diğer marketten alınan fişi bulması için A.K.’yi serbest bıraktı. A.K. fişi attığı yerde buldu ve geri döndü. Ancak çocuklar yine de "inandırıcı bulunmadı." 
     
     Et dolabına koydular 
     Bu sırada gelen market müdürü Adnan Aydın da, çocukların derin dondurucuya kapatılmasına karar verdi. Çocuklar, "Bizi etlerin saklandığı çok soğuk bir dolaba koydular. Çok üşüdük. Kapıyı vurduk, ancak bir süre sonra açtılar" iddiasında bulundu. 
     Serbest kaldıktan sonra eve giden S.B. olayı ağabeyine anlattı ve arkadaşlarını da alarak tekrar markete döndü. Çıkan tartışmaya polis el koydu. 
     Dün sabah savcılıkta ifade veren Aydın ve Rendağ serbest bırakıldı. BİM yetkilileri, saat 17.00 sıralarında söz konusu iki gencin kendilerinden alışveriş ettiğini doğruladı ve alışveriş fişlerinin bir örneğini polise verdi. 
     
     



 YAŞAM 


















</TEXT>
</DOC>
