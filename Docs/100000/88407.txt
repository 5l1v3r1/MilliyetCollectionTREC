<DOC>
<DOCNO> 88407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/guncel/gun08.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Millileri eleştirmek doğru mu, değil mi 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     Türk Milli Futbol Takımı, Dünya Kupası’nda ikinci tura çıkma mücadelesini sürdürürken, teknik direktör Şenol Güneş’e yönelik eleştiriler bazı kesimlerin tepkisine neden oldu. Türkiye adına mücadele veren milli takıma ve teknik direktörüne, bu sırada eleştiri yöneltilemez mi Bunun sınırı ne olmalı Değerlendirmeler şöyle 
     
     Haluk Ulusoy Futbol Federasyonu Başkanı 
Olumsuz etkiliyor      Bizim şu anda gruptan çıkabilmemiz için maçlarımız var. Bunun ilkini Brezilya gibi bir devle oynadık, ama bana göre onları sahada perişan ettik. Şenol Hoca’nın hem taktik, hem kondisyon, hem moral açısından takımı iyi hazırladığına inanıyorum. Türkiye’de herkes eleştirilebilir. Ama eleştirinin dozu olmalı, hakarete varmamalı. Hakarete varan eleştirileri kesinlikle kabul etmiyoruz. Mücadele sürerken eleştirilerin sürmesi bana göre yanlış. Dünya bilgisayar ağıyla örülmüş. Futbolcu kardeşlerimiz boş zamanlarında internetin başında oturuyor. Türkiye’de yazılanların hepsini görüyorlar. Böylesine iki önemli maçımız varken, hocaları ve kendileri hakkında eleştiriler, moral ve motivasyonlarının etkiliyor. Kafalarına takıyorlar. Mücadele sürerken bu tür eleştirilerin yapılması bende, "Bu ülkenin başarısını istemiyorlar mı " diye şüphe uyandırıyor. 
     
     Mustafa Denizli Teknik Direktör 
Sonuç beklenmeli      Eleştirilerin takıma olumlu yansıması herhalde beklenemez. Bu bir turnuvadır. Bir eleştiri yapmak için sonucu beklemek gerek. Üslubuna uygun eleştirmek gerek. Aynı şeyi bana da yapmışlardı. Bu eleştirileri aşmasını bilmeli. Bunları günlük yaşamda gündeme getirmemek ve çevreye hissettirmemek lazım. Eleştirideki düzey önemli. Ama bize geldiği zaman eleştirinin düzeyi düşüyor. 
     
     Hıncal Uluç Gazeteci - Yazar 
Eleştiri olur      Galatasaray ve Fenerbahçe Şampiyonlar Ligi’nde, Beşiktaş UEFA Kupası’nda oynuyor. Morallerinin bozulmaması için eleştirmemek gerekiyor. Çünkü bunlar Türkiye’yi temsil ediyor, bu milli bir dava." Böyle bir mantık olabilir mi 1982 şampiyonu İtalya’nın teknik direktörü, kampa basının girmesini yasakladı. Eğer Sayın Güneş, bu yayınlardan oyuncularının rahatsız olduğunu düşünüyorsa, kampta basını izlemeyi yasaklasın, futbolcuların maçlara konsantrasyonunu sağlasın. Sen bunları yapma, yanına iki futbolcuyu al, basın toplantısı yaparak maçı düşünmesi gereken insanların aklına Türkiye’yi bizzat kendin sok. Mücadele sürerken eleştiri olur. 
     
     Dr. Ümit Yazman Psikiyatrist 
Liderin tavrı önemli      Mücadele sürerken eleştiri olabilir. Kimsenin kimseye "Eleştiremezsin" deme hakkı yok. Bir grubun başarısı, liderlerine güvenleriyle doğrudan orantılıdır. Liderlerine güveni kaybeden grup kendisine olan güveni de kaybeder. Aralarındaki birlik ve yardımlaşmada bozukluklar oluşur. Burada önemli olan futbolcuların, dışarıdan söylenenlerden ne kadar etkilendikleridir. Eleştiriyi avantaja çevirmek de mümkün. Eğer grubun lideri, dışarıdan ne söylenirse söylensin karizmasıyla lider olduğunu gösterirse, söylenenler çok etkili olmaz. Ama grubun lideri de söylenenlerden etkilenirse grubun ayakta durabilmesi mümkün değil. 
     



 GÜNCEL 
















</TEXT>
</DOC>
