<DOC>
<DOCNO> 97141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun19.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
D. Almanya İstihbarat Teşkilatı Stasi, AİDS virüsü ile ilgilenmiş 
</HEADLINE>
<TEXT>

     Eski Doğu Alman İstihbarat Teşkilatı Stasi'nin, 1980'li yılların sonunda, dönemin Batı Almanya'sından AIDS virüsü kök hücresi sağladığı öne sürüldü. 
     Almanya'da yayımlanan Focus dergisinin yarınki sayısında, Stasi arşivleri federal bürosu araştırmacılarının ortaya çıkardığı yeni bir belgeye dayanarak venrdiği haberde, Stasi ajanlarının Mayıs 1988'de dönemin Federal Almanya Cumhuriyeti'nde bulunan ''köstebek''lerinden biri olan ''Brand'' kod adlı bir Batı Alman bilim adamı aracılığıyla HIV-2 virüsü kök hücresi elde ettiği ve bunu Doğu Almanya'ya ulaştırdığı belirtildi. 
     Stasi'nin bu operasyonu hangi amaçla yaptığının bilinmediği ifade edilen haberde, dönemin Doğu Alman rejiminin ülkede hiçbir AIDS vakasına rastlanmadığını resmi ağızlardan açıkladığı kaydedildi. 
     ''Brand'' kod adlı bilim adamının ayrıca, 1986-89 yılları arasında Stasi'ye, Batı ülkelerinin AIDS hastalığına karşı mücadele amaçlı yaptığı araştırmaların gelişimi hakkında bilgi aktardığı belirtildi. 
     Söz konusu bilim adamının gerçek kimliğinin henüz bilinmediği, ancak Stasi arşivleri federal bürosunun, Stasi'nin ''Rosenholz'' kod adlı binlerce bilgi sağlayıcı kişinin gerçek isimlerinin bulunduğu belirlenen bilgisayar kayıtlarını incelemeye başlamasının ardından bu bilim adamının kimliğinin öğrenilebileceği açıklandı. 
     





</TEXT>
</DOC>
