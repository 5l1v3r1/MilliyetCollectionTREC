<DOC>
<DOCNO> 93918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko16.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ''Acil seçim istiyoruz'' 
</HEADLINE>
<TEXT>

     AK Parti Genel Başkanı Tayyip Erdoğan, Türkiye'nin, acil olarak bir seçim kararı alması gerektiğini söyledi. 
     Erdoğan, kendisini ziyarete gelen Türkiye Odalar ve Borsalar Birliği TOBB Başkanı Rifat Hisarcıklıoğlu ile görüşmesinde yaptığı konuşmada, iki aylık belirsizliğin faturasının yaklaşık 20 milyar dolar olduğunu savundu. 
     Erdoğan, Siyasi Partiler ve Seçim Yasaları'nda değişiklik yapılarak seçime gidilmesi gerektiğini bildirdi. 
     2002'nin ''kayıp yıl'' olduğunu ifade eden Erdoğan, 2003'ün de kayıp yıl olma sınırına girdiğini kaydetti. 
     Erdoğan, Başbakan'ın yıllar önce İsmet İnönü'ye seçim talebinde bulunduğunu hatırlatırken, ''bugün kendisi, bu görevden çekilmelidir'' dedi. 
     Sadece Başbakan'ın çekilmesinin yeterli olmadığını ifade eden Erdoğan, hükümetin çekilmesini de istedi. 
     Erdoğan, bir gazetecinin, ''dünkü Ekonomi Zirvesinde Başbakan'a çekil çağrısında bulunulduğu yönünde haberler olduğu, ancak TOBB'un bu konuda net tavır koymadığı'' yönündeki sorusu üzerine, Türkiye'de sivil toplum örgütlerinin açık, net bir tavır almaları gerektiğini belirterek, ''Bu bir ülke meselesidir. Bu konuda duyarsız olunmamalı, yoksa tarih affetmez'' dedi. 
     Aynı soruya TOBB Başkanı Hisarcıklıoğlu ise ''o zaman sizin anlamada bir sıkıntınız var. Açıklamayı okursanız, ne demek istediğimizi anlamış olursunuz'' yanıtını verdi. 
     Ara rejim tartışmalara ilişkin soru üzerine Erdoğan, ''Demokrasi ve ara rejim, birbirleriyle ters orantılıdır'' dedi. 
     Erdoğan, bu hükümetin Seçim Kanunu ile Siyasi Partiler Kanunlarında değişklik yapmaya yanaşmayacağını ve ''bir gün daha nasıl kazanırızı'' düşündüklerini kaydetti. 
     
     TOBB BAŞKANI 

     TOBB Başkanı Rıfat Hisarcıklıoğlu da, ara rejime ilişkin soruya karşılık şöyle konuştu 
     ''Ekonominin bir daha, Şubat krizi gibi bir krize dayanmaya mecali yok. Bu krizin faturası yaklaşık 50 milyar dolar oldu. Kişi başına düşen milli gelir 3 bin dolardan 2 bin dolara düştü. Demokrasilerde çözüm mekanizmalarından bir tanesi seçimdir. Seçim istemiyoruz diye bir mantık olmaz. Seçimin faturası ağır olur, bunun için ekonomide hasar olur diyerek, seçim istemiyoruz demenin mantığı yok. Ama biz diyoruz ki, önce Seçim kanunu ve Siyasi Partiler yasaları değişsin. Seçim olabilir ama seçim ekonomik dengeleri bozar mantığı ile seçimden kaçmak olmaz.'' 
     





</TEXT>
</DOC>
