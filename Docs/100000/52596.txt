<DOC>
<DOCNO> 52596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/yazar/zbirand.html </URL>
<DATE> 2001/11/16/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş, Kıbrıs gencine yanıt verdi 
</HEADLINE>
<TEXT>

     Dün geceki 32. GÜN’ü izledikten sonra, eminim bir bölümünüz Kıbrıslı gençlere çok kızmışsınızdır. Ne nankörlüklerini bırakmışsınızdır, ne de kendilerini bilmezliklerini... Diğer bir bölümünüz de bana böyle bir program yaptığım için kızmışsınızdır. Gerçeklerin halı altında saklı kalmasını tercih edenler "Ne gerek vardı kardeşim " demişlerdir... Ancak bir bölümünüz de durumun vahametini, bir şeylerin yanlış gittiğini görmüş ve önlem alınmasını tartışmaya başlamışsınızdır. 
     Duyduklarınız komünist propagandası veya Rum oyunu değil, Kıbrıs’ın geleceğini temsil eden gençlerden bir bölümünün görüşleridir. Farklı düşünenler de vardır mutlaka. Ancak bu kadarı dahi, bizim için alarm zillerinin çalmasını gerektirir. 
     Dikkat ettinizse, salonda bulunan ve Türkiye’den tahsillerini tamamlamak üzere gelmiş Türkiyeli gençler özellikle aralarında oturan ve MHP’li olarak bilinen, birçok olayda başı çekmiş olanlar nasıl tepki gösterdiler. 
     Kıbrıslı arkadaşlarının ne düşündüklerini -hiçbiri söyleneni kabul etmeseler dahi- dinleyip öğrenmek yerine, açıkça üstlerine yürüdüler. 
     İşte Kıbrıslı Türk gençleri en çok rahatsız eden de bu. 
     Açık konuşalım. 
     Kıbrıs’ta gerçekten büyük bir Türk ağırlığı var. 
     200 bin kişilik toplumun içinde, 90 bin sonradan vatandaşlığa kabul edilen Türkiyeli Türk var. İşin kötü yanı, Türkiyeli Kıbrıslılar ile Kıbrıslı Türkler birbirlerini sevmiyorlar. Aralarında, karşılıklı bir mesafe var. Türkiyeli Türkler Kıbrıslılar’ı "tembel ve beleşçi", Türkiye’den gelen paralarla yaşayan parazitler olarak görüyorlar ve bunu açıkça da söylüyorlar. 
     Ne kadar ilginçtir ki Kıbrıslı Türk gençler de bu sistemden şikayetçiler. 
     İşte dün akşam izlediniz. 
     "Bu çarpık düzeni Türkiye getirdi. Empoze etti ve burada insanlar sayıları 80 bin civarında devletten para alıp hiçbir üretim yapmadan yaşamaya alıştılar" diyorlar. 
     İki toplum arasındaki gerilim, giderekte artıyor. Hele radikal milliyetçi eğilimli grupların Kıbrıs Türkleri üstündeki baskıları çok net. Üniversite programında dahi bu baskıyı gördük. Tepkileriyle Kıbrıslı Türkler’in daha ileri görüş vermelerini engellediler. 
     Kıbrıs vatandaşlarının üstünde Türk Büyükelçiliği’nin de yani Ankara’nın baskısı var. Neyin nasıl yapılacağına büyük oranda Türk Büyükelçiliği karar veriyor. 
     Bir de 35 bin kişilik bir askeri varlığı eklemek gerekiyor. Türk barış gücü de toplumu yönlendiriyor. Kıbrıs Türkleri, bitmeyen törenleri, okulların sınır boylarını ziyaret edip askere moral gezileri yaptırmaları gibi uygulamalara alışamadıklarını açıkça söylüyorlar. 
     Bütün bunlar birikince, Kıbrıslı Türk gençleri kimliklerini kaybettiklerini, Türkiye’nin hegemonyası altında yok olduklarını belirtiyorlar. Farklı görüş ortaya attıkları anda vatan hainliği ile, davayı satmakla ve Rumlar’a yaltaklıkla suçlanmaktan bıktıklarını belirttiler. 
     Kızmak yerine, kendi kendimize "Acaba biz nerede hata ettik " diye sormamız gerekir. 
     Denktaş Gençlerle 
     diyalog kuramadık 
     Bu soruyu, üniversite programından hemen sonra sıcağı sıcağına Cumhurbaşkanı Denktaş’a sordum. Bugün saat 17 00’da CNN TÜRK’teki MANŞET programında izleyebilirsiniz. 
     Denktaş da dertli. 
     Gençlerle diyalog kurulamamasından, eğitimde geri kalınmasından şikayetçi. 
     Bence, Sayın Denktaş’ın göremediği veya görmek istemediği, Kıbrıs’ı yönetenler ve Türkiye’deki egemen bazı çevrelerle Kıbrıslı gençler arasında muazzam bir uçurumun bulunduğudur. 
     Biran önce gereken önlemler yasak veya ceza değil alınmadığı taktirde, hepimizin çok zarar göreceğinin bilinmesidir. 
     Ben, herkesin farkında olduğu, ancak açıkça ortaya koyamadığı bu acı gerçeği Türk kamuoyuna yansıttım. 
     Bilelim, ona göre adımlarımızı atalım. 
     
     







Avrupa haklı mı 


Apo balığı 


İftar yemekleri 


'Türkiye'yi nasıl olsa AB'ye almazlar ' lobisi... 


Ekonomiye şef değneği 


Yasaları koruması gerekenler çiğniyor 


Kotasyon indirimi henüz erken 


Bu kez de yüz yüze... 


İmajımız kırmızı kart görmesin 


Toprak malik nesini 66 trilyona satıyor 


Yolsuzluk sarmalının ucu nerede 


Şenol'un haklı isyanı 


Yeni Ulusal Program 


Kredi kartıyla alışverişte de indirim dönemi 


Bu ülke için seve seve yazılmış yazı 


Şehr - i Ramazan 


</TEXT>
</DOC>
