<DOC>
<DOCNO> 81640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun20.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas yeni saldırılar planlıyor 
</HEADLINE>
<TEXT>

     Filistin'deki aşırı dinci Hamas örgütü, ''gelecek gün veya haftalarda'' yeni saldırılar yapacağını bildirdi. 
     Hamas'ın yüksek düzey yetkilisi Abdülaziz Rantisi, BBC radyosuna verdiği demeçte, ''Direniş hala güçlü, gelecek günlerde veya haftalarda yeni operasyonlar planlıyoruz'' dedi. 
     ''İşgali kabul edemeyeceklerini'' belirten Rantisi, ''İsrail Başbakanı Ariel Şaron ve hükümetinin sivilleri öldürmekten başka hiçbir şey yapmadığını'' söyledi. 
     Rantisi, Filistin lideri Yaser Arafat'ın karargahındaki kuşatmanın kaldırılmasıyla sonuçlanan anlaşmayı da kınayarak, ''Arafat, böylece bağımsızlığın ve egemenliğin son parçasından da vazgeçti. Arafat, Oslo anlaşmalarına ve bağımsız devlet ümitlerine son vermiştir'' dedi. 
     Filistinlilerin bundan böyle savaşmaktan başka seçenekleri kalmadığını ifade eden Rantisi, ''Eğer görüşmelerde bulunmak bir mücadeleyse, Arafat bu tür mücadeleyi sona erdirmiştir. Bundan böyle önümüzde tek yol vardır silahlı mücadele'' diye konuştu. 
     İsrail ordusu, Arafat'ın karargahında bulunan ve İsrail tarafından aranmakta olan altı Filistinlinin Eriha'daki bir hapishaneye naklinin ardından karargahı terk etmişti. 
     





</TEXT>
</DOC>
