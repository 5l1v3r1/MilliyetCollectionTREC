<DOC>
<DOCNO> 54386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo12.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Ukrayna maçını kazanmak zorundayız" 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, 33. Avrupa Şampiyonası Grup Elemeleri'nde yarın Ukrayna ile yapacakları maçın kendileri için çok önemli olduğunu belirterek, ''Hedeflerimize ulaşmak için yarınki maçı kazanmak istiyoruz'' dedi. 
     Millilerin bugün yaptığı antrenman öncesinde basın mensuplarının sorularını yanıtlayan Örs, bulundukları grubun 10 maçlık bir seri olduğunu vurgulayarak, ''Bu seri içinde kilit maçlar var. Bunlardan ikisi de kendi sahamızda Ukrayna ve Litvanya ile yapacağımız maçlardır. Bu iki karşılaşmayı da kazanmalıyız. Ancak bu şekilde iddiamızı sürdürürüz'' diye konuştu. 
     Grup maçları öncesinde sıkıntılar yaşadıklarını kaydeden Örs, konuşmasına şöyle devam etti 
     ''Oyuncularımız yeni yeni kendilerini toparlıyor. Sakat oyuncularımız iyileşti. Moralsiz gelen oyuncular burada moral buldu. 
     Sadece Mirsad sakatlığı nedeniyle aramızda değil. Bütün oyuncularımız hedefimizi biliyor. Takım havasına girdiler. Bu da gerekliydi. Son İsviçre maçına kötü başlamamıza rağmen takım oyunuyla kazandık. 
     Yarınki maçta da aynı anlayışta oynayacağız. Salonu dolduracak seyircinin desteğiyle Ukrayna'yı yeneceğimizi düşünüyorum.'' 
     
     Oyuncular da iddialı 
     A Milli Erkek Basketbol Takımı oyuncuları da yarın Ukrayna ile yapacakları maçı kazanacaklarını söylediler. 
     Sakatlığı nedeniyle gruptaki ilk 2 maçta forma giyemeyen Harun Erdenay, tamamen iyileştiğini belirterek, ''10 gün boyunca kondisyon çalışması yaptım. Kesin durumum yarın belli olacak ama büyük bir ihtimalle oynayacağımı düşünüyorum. Ukrayna maçı zor olacak. Seyirci avantajıyla iyi oynayıp kazanacağız'' diye konuştu. 
     Milli takımın yıldız oyuncusu İbralim Kutluay ise Ukrayna'nın İsviçre ve Bulgaristan'a göre daha güçlü bir takım olduğunu vurgulayarak, ''Ancak bu rakibimizi diğerlerine göre daha iyi tanıyoruz. Rahat kazanacağımızı düşünüyorum. Yarınki maçtan da galip gelip iddiamızı sürdürmek amacındayız'' dedi. 
     Genç oyunculardan Kaya Peker de 32. Avrupa Basketbol Şampiyonası'ndaki gibi oynayıp maçı kazanmak istediklerini söylerken, Ömer Onan ise grubun güçlü takımlarından Ukrayna'yı kendi sahalarında yenmeleri gerektiğini kaydetti. 
     






</TEXT>
</DOC>
