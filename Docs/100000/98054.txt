<DOC>
<DOCNO> 98054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/guncel/gun03.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıkarın evlatlarımı oradan 
</HEADLINE>
<TEXT>

Rize’de Marmara depremini hatırlatan insan dramları yaşanıyor. Kimi heyelan altında kalan evlatları için ağlarken kimi de devlete helikopter için yalvarıyor... 
     Selamet köyünde çöken evin altında kızı, damadı ve 2 torununun kaldığını söyleyen Şükrü Topal, cesetlerin çıkartılmasını gözyaşları içinde bekledi. 60 yaşındaki Şükrü Topal, yaşadıklarını şöyle anlattı 
     "Dün önceki gece kızımla telefonda konuşuyordum. Bana heyelan tehlikesi yüzünden başka eve geçeceklerini söyledi. Tam o sırada telefon kesildi. Ondan sonra kızım Sebahat, damadım İbrahim ve torunlarım İpek ve Arif Uzunali’den hiç haber alamadım. Yavrularım toprağın altında kaldı." 
     
     Ne olur helikopter gönderin’ 
     Yenihisar köyünde oturan Yaşar Pehlivan ise, Enerji Bakanı Zeki Çakan’dan helikopter isteğinde bulunarak, "Heyelan nedeniyle 2 yaşındaki çocuğumun cesedini kendi ellerimle toprak altından çıkarttım. Köyümüzde çok yaralı var. Bunları haber verebilmek için belime ip bağlayarak 4.5 saat yürüyüp ilçe merkezine inebildim, çünkü yol kalmamış" diye konuştu. 
     Sel felaketinin yaşandığı Rize’de arama - kurtarma çalışmalarında da aksaklıklar meydana geliyor... İki gündür bir tepede mahsur kalan bir vatandaş, uzun süre kendisini kurtaracak helikopterin gelmesini bekledi... En sonunda gelen helikopter, uzun uğraşlar sonucunda tepeye inip, vatandaşı kurtardı... Halk da 2 gündür helikopter gönderilmemesine sitem etti. 
     



 GÜNCEL 

















</TEXT>
</DOC>
