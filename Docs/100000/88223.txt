<DOC>
<DOCNO> 88223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/spo02.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapı açıldı 
</HEADLINE>
<TEXT>

Fenerbahçe’nin cevabını beklediği Almeyda, İtalyan gazetelerine yaptığı açıklamada, "Lazio’nun beni istemesi gurur verici ama Türkiye’den gelen öneri de olağanüstü" dedi 
     Kararım kupa sonrası’ 
     İTALYAN Corriere della Sport Gazetesi’ne bir açıklama yapan Almeyda Fenerbahçe’den olağanüstü bir teklif aldığını söyledi. Lazio’nun teklifinin kendisine gurur verdiğini belirten ünlü futbolcu, "Ancak kararımı Dünya Kupası’ndan sonra vereceğim. Lazio’nun değerine rağmen Fenerbahçe’nin önerisi çok cazip. İngiltere’yi yenersek bize final yolu açılıyor. Kendimi şimdi bu hedefe konsantre etmek istiyorum" dedi. 
     
     Internetten yanıt 
     ÖNÜMÜZDEKİ sezon hem ligde, hem de Şampiyonlar Ligi’nde iddialı bir takım oluşturmak için harekete geçen ve ilk etapta Brezilyalı Washington ve Arjantinli Ortega ile anlaşma sağlayıp, Almeyda ile görüşmelerini sürdüren Fenerbahçe Yönetimi, son zamanlarda gazetelerde çıkan spekülasyonlara internet sitesi üzerinden yanıt verdi. Yönetim menajerlerin haksız kazanç sağlamak amacıyla ortalığı karıştırdığını belirtti. 
     
     Yıldırım’dan tepki 
     MENAJER Orhan Cingözoğlu’nun Washington ile ilgisi bulunmadığını belirten yönetim, bu futbolcunun haklarının Gilmar Rinaldi’de olduğunu açıkladı. Cingözoğlu’nun Ortega’nın yerine oyuncu getirmek için Aziz Yıldırım’a öneri getirdiğini, tepki görünce transferi bozmayı amaçladığı iddia edildi. Yönetim Ortega ile ilgili hiç bir sorun bulunmadığını tekrarlayarak, Almeyda için beklemede olduklarını vurguladı. 
     
     Okan’la temas 
     İSTANBUL’A gelen teknik direktör Werner Lorant ise yönetimle transferlerle ilgili bir dizi görüşme yapacak. Son gelişmeler hakkında bilgi almayı planlayan Alman hocanın, daha önce gündeme getirdiği forvet oyuncuları Agostino, Bode ve Ailton’un transfer edilmesi için de Yıldırım’a önereceği belirtildi. Lorant’ın Gençlerbirliği’nin sağ kanat oyuncusu Okan için de yeniden temasa geçilmesini istemesi bekleniyor. 
     
Kombine bereketi      YALÇIN TÜRK 

     FENERBAHÇE Yönetimi yeni yapılan maraton tribününün tamamını kombine olarak satmaya karar verdi. 14 bin kişilik tribünün ilk etapta 10 bin koltuğu kombine olarak satışa çıkartılacak. Kalan dört bin yer ise lig başlayana kadar eritilecek. Loca satışlarına da başlayan yönetim kombine satışları ile birlikte lig başlamadan önce kasasına 15 milyon dolar koymayı planlıyor. 
     YÖNETİM kombinelere büyük talep olduğunu ve numaralı tribün ile birlikte herkesin isteğine cevap vermeyi planlarken, kale arkası tribün biletlerinin maçtan maça satılmasını da karara bağladı. Pazartesi gününden itibaren kombineler satışa sunulacak. Kulübün yanı sıra tüm derneklerin de taraftarların mağdur bırakılmaması için organizasyonda aktif rol oynayacağı belirtildi. 
     
Nihat pususu      TRANSFERDE Real Sociedad’da forma giyen Nihat için ise Kore’de bulunan Sadettin Saran ve Bilal Kutlualp’in harekete geçtiği bildirildi. Lorant’ın ısrarla istediği bu futbolcuyla masaya oturulacak. Daha önce Beşiktaş’ın da devreye girmesi nedeniyle transfere istekli davranmayan Sarı - Lacivertliler’in bu futbolcudan "olumlu" yanıt aldıkları öğrenildi. 
     MİLLİ Takım kampında olduğu için şu ana kadar yöneticilerle görüşmeyen Nihat’ın ilk izin gününde masaya oturması bekleniyor. İspanyol takımının genç futbolcunun transferi konusunda kapıyı aralamasının ardından, yeni hocasının görüşünü istedi. İki kulüp arasındaki görüşmelerin 15 Haziran’dan sonra netlik kazanacağı ifade edildi. n YUSUF KOBAL 
     
Johnson’dan ikna turu      FENERBAHÇE’NİN Ganalı oyuncusu Johnson, üç sene önceki deprem nedeniyle İstanbul’u terk eden ailesini yeni dönemde geri getirmek için uğraşıyor. Depremden korkuları nedeniyle Belçika’da kalan eşi ve iki çoçuğunu tekrar yanına getirmeye çalışan Johnson’un ikna çabasının bir türlü başarılı olamadığı öğrenildi. 
     
Serhat çalışıyor      A MİLLİ Takımla birlikte Kore’de kalan Serhat, moralinin çok iyi olduğunu söyledi. Arkadaşları tatil yaparken, kendisinin çalıştığını belirten genç futbolcu, "Burada bambaşka bir ortam var. Benim için önemli bir fırsat oldu. Hem de antrenmanlara devam ederek formumu koruma şansını yakaladım. Belki tatil yapamıyorum, ama burada daha büyük tecrübeler kazanıyorum" dedi. 
     



 SPOR 



































</TEXT>
</DOC>
