<DOC>
<DOCNO> 86594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo10.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray "Brezilya maçında önce beraberlik" 
</HEADLINE>
<TEXT>

     A Milli Futbol Takımı oyuncularından Yıldıray Baştürk, 17. Dünya Kupası finallerindeki ilk karşılaşma Brezilya maçını grupta final olarak görmediklerini belirtirken, İlhan Mansız, Brezilya'nın dünyanın en güçlü ekiplerinden biri olduğunu, maçta ellerinden geleni yapacaklarını söyledi. 
     Dünya Kupası finalleri için hazırlıklarını Güney Kore'de sürdüren A Milli Takım'ın futbolcularından Yıldıray Baştürk ve İlhan Mansız, basın toplantısı düzenleyerek, Türk ve yabancı gazetecilerin sorularını yanıtladı. 
     Yıldıray, bir gazetecinin, ''Brezilya maçını grupta final olarak mı görüyorsunuz'' sorusunu, ''Hayır görmüyoruz. Bu maçın sonucu ne olursa olsun, 2 önemli maçımız daha var. Brezilya maçında mağlup olsak bile diğer maçları alırsak gruptan çıkacağımıza inanıyorum'' diye yanıtladı. 
     Bayer Leverkusen'den takım arkadaşı Lucio ile ilgili soruya da yıldız futbolcu, ''Aramızda bir şakalaşma oldu. Lucio'nun eksik taraflarının biliyorum. Ama basına söylemek istemiyorum. Çok az hata yapan, iyi bir oyuncu'' karşılığını verdi. 
     
     ''TERCİHİM BERABERLİK'' 
     Tercihinin Brezilya ile berabere kalmak olduğunu belirten Yıldıray, ''Bunu da başaracağımıza inanıyorum. Brezilya dünya çapında bir takım. O maça çok iyi hazırlanmamız lazım. Bunu başaramazsak, şansımızın olacağını sanmıyorum. Takım çok iyi hazırlanıyor. İlk maçta iyi bir sonuç alacağımıza inanıyorum'' diye konuştu. 
     Güney Kore'ye geldiklerinde bu yana günde çift antrenman yaptıklarını anımsatan Yıldıray Baştürk, ''Ama hocamız dozu çok iyi ayarlıyor. Zaten yarın sabahki antrenmanı iptal etti. Dinlenmek için izin verecek. Biz şikayetçi değiliz'' dedi. 
     Yıldıray, ''Brezilya maçıyla ilgili takımda sohbet ediliyor mu'' şeklindeki bir soruya da ''Kafamızda oluşan puan yok. Önemli olan gruptan çıkabilmek. Onun için 3 puan da yetebilir. Maçlardan sonra bunları görebiliriz. Hedefimiz gruptan çıkmaktır. Brezilya maçında iyi bir sonuç alıp, diğer maçları da kazanıp, gruptan çıkacağımıza inanıyorum'' yanıtını verdi. 
     
     ''GOL SIKINTISI ÇEKECEĞİMİZİ SANMIYORUM'' 
     Milli takım olarak özel maçlarda iyi sonuçlar alamadıklarını, ancak resmi maçlar daha iyi sonuçlar elde ettiklerini vurgulayan Yıldıray, şöyle devam etti 
     ''Onun için kupada gol sıkıntısı çekeceğimizi sanmıyorum. Bu sezon iyi oynadığıma inanıyorum. Bunu Dünya Şampiyonası'nda süslemek istiyorum. Eğer teklifler gelirse, başka Avrupa ülkelerinde de oynamak istiyorum.'' Brezilyalı bir gazetecinin, ''Eski Brezilya mı, yoksa şimdiki Brezilya mı daha güçlü'' sorusu üzerine de Yıldıray, ''Eskisi gibi güçlü değil gibi duyumlar alıyoruz. Ama Brezilya, Brezilya'dır. Ellerinde yıldız oyuncular var. Kupada asıl güçlerini sergileyeceklerine inanıyorum'' diye konuştu. 
     Yıldıray, bir Alman basın mensubunun sorusuna da bu Dünya Kupası'nda sinirlerinin hiç gergin olmadığını belirterek, ''Grubumuzu en ağır grup olarak görüyorum. İlk maç Brezilya maçı olduğu için sinirli olacağımızı düşünüyorlar. Bu maçta şanslarımız eşittir'' yapıtını verdi. 
     
     ''ELİMİZDEN GELENİ YAPACAĞIZ'' 
     İlhan Mansız da Brezilya maçıyla ilgili olarak, ''Rakibimiz güçlü bir ekip. Bu maçta 1 puan da alabiliriz, mağlup da olabiliriz. Brezilya dünyanın en güçlü takımlarından biri. Kendilerini ispat etmiş bir takım. Elimizden geleni yapacağız'' dedi. 
     İlhan, Hong Kong'da zor günler geçirdiklerini, ancak Güney Kore'de rahatlarının yerinde olduğunu söyledi. 
     





</TEXT>
</DOC>
