<DOC>
<DOCNO> 90955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun26.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Sevilla Zirvesi yarın başlıyor 
</HEADLINE>
<TEXT>

     AB devlet ve hükümet başkanları zirvesi, yarın İspanya'nın Sevilla kentinde başlayacak. 
     Cumhurbaşkanı Ahmet Necdet Sezer'in ikinci gün aday ülke devlet başkanlarıyla yapılacak çalışma yemeğine katılmak üzere İspanya'ya geleceği zirvenin ana gündem maddelerini, genişleme, yasadışı göçle mücadele, AB'nin gelecekteki yapısının şekillendirilmesi ve mali konular oluşturuyor. 
     Cumhurbaşkanı Sezer'e AB zirvesinde Dışişleri Bakanı İsmail Cem eşlik edecek. 
     
     ZİRVE PROGRAMI 
     Sevilla'daki zirve çerçevesinde yarın ilk olarak AB Konseyi üyeleri, Avrupa Parlamentosu AP Başkanı Pat Cox ile biraraya gelecekler. Çalışmalarını öğle yemeğinde de sürdürecek olan Konsey, akşam İspanya Kralı Juan Carlos'un konuk devlet ve hükümet başkanları onuruna vereceği akşam yemeğine kadar aralıksız çalışacak. 
     Konseyin ilk günkü oturumunun öğleden sonraki bölümüne, AB üyesi ülkelerin ekonomi ve mali işlerden sorumlu bakanları da katılacak. Bu oturumda, AB adaylarına tarım alanında doğrudan yardım yapılması konusunun ele alınması bekleniyor. AB'de uzun süredir tartışılan, tarımda doğrudan yardımlar konusunda uzlaşmaya varılamamasının, genişleme takviminde ''ertelemelere neden olabileceği'' belirtiliyor. 
     Başta Almanya olmak üzere İsveç, Hollanda ve İngiltere, doğrudan yardım yapılmasına karşı çıkıyor. Almanya Başbakanı Gerhard Schröder, dün katıldığı bir toplantıda, ülkesinin, bugün bile AB bütçesinin üçte birini oluşturan tarım konusuna daha fazla kaynak ayırmaya hazır olmadığını açıklayarak, Almanya'nın Sevilla'da da tutumunu değiştirmeyeceği sinyallerini vermişti. 
     Sevilla'da zirvenin ikinci gününde de basına kapalı olarak öğle saatlerine kadar çalışacak olan Konsey, daha sonra basın toplantısı düzenleyerek zirveyi değerlendirecek. 
     Programın öğleden sonraki bölümunde ise AB üyeleri ile aday ülkelerin devlet ve hükümet başkanları ile dışişleri bakanlarının biraraya gelecekleri çalışma yemeği bulunuyor. 
     AB üyeleriyle aday ülke devlet başkanlarını biraraya getirecek aile fotoğrafının çekilmesinin ardından zirve sona erecek. 
     
     GREVLER, EVSAHİBİ İSPANYA'YI ZOR DURUMA DÜŞÜRDÜ 
     Bu arada dün birçok AB ülkesinde havayollarında yapılan grevin ardından bugün de İspanya'da başlayan genel grev, zirvenin evsahibi İspanya'yı zor duruma düşürdü. 
     Avrupa'da dün uçuşların yüzde 90'lara varan bölümü iptal edilirken, bugün İspanya'ya ulaşabilenler de otellere ya da kent merkezine ulaşmada büyük sıkıntı çekiyor. 
     Kent merkezi oldukça sessiz görünürken, grevi destekleyenlerin gruplar halinde gösteriler yaptıkları görülüyor. 
     İspanya hükümeti ile sendikalar birliği arasında işsizlik paralarında kesinti yapılmasına ilişkin bir süredir devam eden anlaşmazlıklar, sekiz yıldan sonra ilk kez ülke genelinde grev yapılması kararıyla sonuçlandı. Havayollarında dün yapılan grevin ardından, bugünkü genel grevden en büyük zararı, zirveyi izlemek üzere İspanya'ya ulaşmaya çalışanlar görüyor. 
     Organizasyon komitesi, Sevilla'ya ulaşabilen gazeteciler için kentin belirli merkezlerinden zirvenin yapıldığı alana düzenli olarak ulaşım sağlıyor. 
     
     YOĞUN GÜVENLİK ÖNLEMLERİ 
     Zirvenin yapılacağı bölgede yoğun güvenlik önlemlerinin alındığı da gözleniyor. 
     Kongre merkezinin çevresini tellerle kapatan polis, bu bölgenin içine yetkililer ve akredite gazeteciler dışında kimseyi sokmazken, alanın dışında da muhtemel protesto gösterilerine karşı çok sayıda güvenlik görevlisi hazır bulunuyor. 
     





</TEXT>
</DOC>
