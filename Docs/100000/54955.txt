<DOC>
<DOCNO> 54955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur20.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell ile Tarkan reklam kampanyası için el sıkıştı 
</HEADLINE>
<TEXT>

     Turkcell, faturasız hattı Hazır Kart'ın reklam kampanyası için, ünlü sanatçı Tarkan Tevetoğlu ile işbirliğine gitti. 
     Hazır Kart'ın yeni reklam kampanyasında rol alan Tarkan Tevetoğlu'nun, Turkcell'le işbirliği, 2002 yılı boyunca farklı uygulama ve etkinliklerle sürecek. 
     Reklam kampanyasının devamı, Hazır Kart ve Turkcell abonelerinin 2277'ye kısa mesaj olarak gönderecekleri senaryo önerileri arasından, 
     Tarkan'ın da içinde yer aldığı jüri tarafından belirlenecek. 
     Abonelerle interaktif iletişim kurulmasının amaçlandığı kampanyada, uygulanabilir nitelikte bir öneri bulunursa, bunu gönderen Turkcell abonesine Tarkan'ın özel bir sürprizi olacak. 
     Kampanya, yaklaşık 12 milyon Turkcell abonesini SMS yoluyla içine alan interaktif boyutuyla alanında dünyadaki ilklerden biri olarak nitelendiriliyor. 
     Yeni reklam kampanyasının tanıtımı dolayısıyla düzenlenen toplantıda konuşan Turkcell Pazarlama Direktörü Mine Alpar, Hazır Kart'taki ''özgürlük'' ve ''keşfetmek'' temasının insanlar tarafından beğenildiğini ifade ederek, aynı temanın yeni reklam filminde de işlendiğini kaydetti. 
     Basın mensuplarının sorularını da yanıtlayan Alpar, ''Hazır Kart-Tarkan işbirliği''nin, alışılmış anlaşmalardan farklı bir yapıda tasarlandığını belirterek, Y R Reklamevi ve Tarkan Tevetoğlu'nun birlikte geliştireceği ürün, hizmet ve projelerden elde edilecek gelirlerin paylaşılacağını duyurdu. 
     Reklam filmindeki kıyafetiyle toplantıya katılan Tarkan Tevetoğlu da projeye dahil edilmek istenmesinden duyduğu mutluluğu dile getirerek, ''İnşallah 2002'de de çok güzel sürprizlerimiz olacak'' dedi. 
     Bir basın mensubunun ''Siz ne kadar özgürsünüz '' sorusuna, ''Bu renkli hayatı 4 duvar içinde sağlıyorum. Sizler gibi özgür değilim'' diye yanıtlayan Tevetoğlu, aslında özgürlüğün kişinin içinde olduğunu ve reklam filminin çekildiği Kapadokya'da kendisini özgür hissettiğini ifade etti. 
     Yeni reklam filminin de gösterildiği toplantıya, Y R Reklamevi Başkanı Serdar Erener ve ''özgür kız'' tiplemesiyle tanınan Nil Karaibrahimgil de katıldı. 
     






</TEXT>
</DOC>
