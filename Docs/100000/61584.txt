<DOC>
<DOCNO> 61584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/soneko08.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Dünyada 1 milyar insan açlık sınırında" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türkiye'nin Avrupa Birliği'ne AB aday ülke haline geldiğini söyledi. 
     Bakan Gökalp, Gaziosmanpaşa Üniversitesi Ziraat Fakültesi'nde tarım öğretiminin 156. yıldönümü nedeniyle düzenlenen toplantıya katıldı. 
     Bakan Gökalp, burada yaptığı konuşmada, Dünyadaki küreselleşme olgusunun, milli ekonomilere bir yandan yeni fırsatlar sağlarken, diğer yandan yüksek bir rekabet ortamını bereberinde getirdiğini bildirdi. 
     Türkiye açısından taraf olunan uluslararası ticaret anlaşmalarının da, dış ticarette oluşan serbestleşme ile bu rekabet ortamında güçlü olmanın önemini bir kez daha ortaya koyduğuna işaret eden Gökalp, ''yine bu süreçte, Türkiye Avrupa Birliği'ne aday ülke konumuna gelmiştir. Tam üyelik için bazı ekonomik ve siyasi kriterlerin yakalanmamsı gerekmektedir. Tarım sektörü ise, ekenomik alanda rekabete hazır hale getirilmesi gereken en önemli sektördür'' dedi. 
     Dünyada 1 milyara yakın insanın ya yetersiz beslendiği ya da açlık sınırında yaşadığına işaret eden Gökalp, şöyle konuştu 
     ''İnanılmaz boyutlara ulaşan açlık ve beslenme sorunları, mevcut kaynak kullanım imkanlarının giderek daralmasının yanında, taleplerin hızla artması nedeniyle her geçen gün daha da ağırlaşmaktadır. 
     Kaynaklar ve dengelerin çok daha sınırlanacağı, ihtiyaçların çeşitlenip çoğalacağı gelecek yıllarda sorunların çözümlenmesi, toplum ve ekonomi politikalarına olduğu kadar, büyük ölçüde yaratıcı ve uygulanabilir düşünce üreten ve bunları pratiğe dönüştüren toplumların eğitilmiş beyin potansiyellerine de bağlı olacaktır. 
     Tarımsal öğretim ve eğitimini iyi düzenleyememiş, bilimsel ve teknik açıdan ele alıp ilke, amaç ve istihdam politikalarını sağlıklı bir biçimde belirleyememiş ve gerçek ihtiyaçlara cevap verebilicek bir plan ve proğramdan yoksun kalmış ülkelerde tarım sektörünün gelişemediği bir gerçektir.'' Gelişen teknolojik değişimlere en kısa sürede uyum sağlanmasının gerektiğini kaydeden Gökalp, şöyle devam etti 
     ''Gerçekten de çağımız, artık enformasyon çağıdır ve toplumlar bilgi toplumu olma yarışındadır. Bu değişimden tarımda doğrudan etkilenmektedir. İçinde bulunduğumuz yüzyıla damgasını vuran ve olağanüstü önemde ilerlemelerin sağlandığı yüksek teknolojilerden iki olan 'Bilgisayar-iletişim teknolojisi' ve 'Biyoteknoloji' tarımla da çok yakından ilişkilidir. 
     Biyoteknolojinin ilk ulgulama alanının tarım olması da, bunun göstergesidir. Ayrıca belkide dünyada ilk defa yoğutla biyoteknolojiyi uygulayan Türk Milleti'nin dünya teknolojisi gelişimine katkıları da öncü sayılabilecek düzeydedir.'' Bakan Gökalp, bütün bunların ışığında, günümüzde ve gelecekte tarımsal öğretimde, gelişen teknolojik değişmelere en kısa sürede uyum sağlanması ve bu konuda açık bırakılmaması gerektiğini vurguladı. 
     Atatürk'ün gösterdiği çağdaş uygarlık düzeyine ulaşma hedefi doğrultusunda çalışması gerektiğine de dikkati çeken Gökalp, ''Türkiye'nin 21. yüzyılda, kültür ve uygarlığın en ileri aşamasına ulaşarak, dünya standarlarında üreten, gelirini adil paylaşan, insan hak ve sorumluluklarını güvenceye alan, hukukun üstünlüğünü, katılımcı demokrasiyi, laikliği, din ve vicdan hürriyetini üst düzeyde gerçekleştiren etkili bir dünya devleti olması için, her birimiz çaba sarfetmeliyiz'' şeklinde konuştu. 
     






</TEXT>
</DOC>
