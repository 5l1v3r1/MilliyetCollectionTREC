<DOC>
<DOCNO> 74994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun01.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan’ın planı polise takıldı 
</HEADLINE>
<TEXT>

Şeytana bağlılıklarını göstermek için Antalya’daki falezlerden atlamayı planlayan 8 genç, emniyet görevlilerinin sıkı takibi sonucu yakalandı... 
     TESLİME TOSUN DHA 

     Antalya polisi, büyük bir faciayı önledi. Satanist oldukları kuşkusuyla önceki gün gözaltına alınan 3’ü kız 8 gencin falezlerden "toplu intihar" eylemine hazırlandığı ve bunun için dev tabut hazırladıkları öğrenildi. Bir bölümü evlerinden kaçarak Antalya’da buluşan gençlerin ortak kullandığı evde yapılan aramada satır ve kesilen kedilere ait olduğu sanılan kemik parçaları bulundu. Kızlardan 15 yaşındaki D.B., "Ayinlerde hançerle kedi kesip kanını emdik. Bir keresinde de erkek arkadaşımın damarını keserek kanını emdim" dedi. 
     
     Önce mezbahaneye 
     Antalya polisi, yürüttüğü bir operasyon sırasında satanist ayini yapıldığından kuşkulanılan Gençlik Mahallesi’ndeki eski mezbahaneye baskın düzenledi ve buradaki 4 genci gözaltına aldı. Satanist oldukları iddia edilen 22 yaşındaki Volkan Ortaç, 21 yaşındaki Can Öldöl, 20 yaşındaki Engin Erkan ile 15 yaşındaki kız çocuğu D.B. Cinayet Büro Amirliği ekipleri tarafından sorguya alındı. Satanist olduklarını itiraf eden şüphelilerin ifadeleri doğrultusunda operasyonu genişleten polis, Murat Kızılırmak 22 , Faik Ferter Çetin 20 ile İ.B. 16 ve G.H. 17 adlı kızları da gözaltına aldı. 
     Gençlerin Yeşilbahçe Mahallesi’ndeki evine baskın düzenleyen polis, satanizmle ilgili çok sayıda dergi, gazete kupürü, VCD, boya, deri kıyafetler, bere ve tişörtler, satır ve kedi kemikleri buldu. 
     Üç genç tutuklandı 
     Siyah tişörtleriyle Adliye’ye getirilen bazı gençlerin yakınları basın mensuplarına engel olmaya çalıştı. Tişörtlerinin üzerindeki elle çizilmiş ilginç sembollerle dikkat çeken 8 genç, "intihara teşvik" suçlamasıyla savcılıkta ifade verdi. Gençlerden 5’i ifadelerinin ardından serbest bırakılırken, Volkan Ortaç, Can Öldöl ve 15 yaşındaki D.B. mahkemece tutuklandı. 
     
     Dev tabut yaptılar 
     Polis yetkilileri, mezbahanedeki baskında yakalanan biri kız 4 gencin satanist olduklarını itiraf ettiğini, onlarla birlikte hareket eden diğer 4 gencin ise iddiaları kabul etmediklerini söyledi. Yetkililer, gençlerin önceki gece falezlerden atlayarak toplu intihar planı yaptıklarını, ancak yakalandıklarını anlattılar. Üst düzey polis yetkilisi, "Eski mezbahanede ayin yapan bu gençler, intihar eyleminde kullanmak üzere dev tabut hazırladıklarını söylediler, ancak yerini göstermediler" dedi. 
     



 GÜNCEL 





















</TEXT>
</DOC>
