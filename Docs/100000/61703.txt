<DOC>
<DOCNO> 61703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/spo02.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Birlikte güleceğiz" 
</HEADLINE>
<TEXT>

Fenerbahçe Teknik Direktörü Lorant, tavizsiz tutumunu sürdüreceğini belirtip, pozitif futbol hedeflediklerini söyledi ve camiaya mesaj gönderdi "Biz bir ekibiz, hep birlikte güleceğiz" 
     YUSUF KOBAL 

     Test sonuçlarını nasıl değerlendiriyorsunuz 
     "Beklediğimden kötü bulmadım. Ancak, çoğu futbolcunun sakatlığı ve sürekliliğinin olmaması, testlerin böyle çıkmasına neden oldu." 
     
     Sert görüntünüz, oyuncuları korkutuyor mu 
     "Bu tarz kimseyi aldatmasın. Benim futbolcum da gülecek. Ama işini iyi yapıp, kendisinden beklenenleri başardığında. Yönetim ve taraftar güldüğünde onlar da gülebilir." 
     
     Fenerbahçe’nin deplasman fobisi var. 
     "Seyircinize ekstra bir şeyler vermek zorundasınız. Ancak deplasmanlarda rakibi bekleyeceğimiz ve rakibe göre oynayacağımız düşünülmesin. Her yerde pozitif futbol oynayacağız ve inisiyatifi elimizde tutacağız." 
     
     Neleri affetmezsiniz 
     "Dünya’nın her yerinde hakemlere itiraz edilir. Ama istikrarlı şekilde hakemle oynayan, ya yanımda oturur ya da tribünde... Diğer affetmeyeceğim şey ise sahte oyuncular. Elinden gelenin tamamını yapmayanın yeri saha olmaz." 
     
     Boş zamanınızı nasıl değerlendiriyorsunuz 
     "Hayatım ailem ve 2 çocuğum. Hobim yok. Tatil yapmayı severim. Yaşam tarzım sadece futbol. 11 yaşındaki büyük oğlum transferime çok sevindi. Almanya’da Fenerbahçe tezahüratlarını bile öğrendi ve bana da öğretiyor." 
     
     Daum sizin için, "Lorant iyi hoca, ama 1 numara benim" dedi. 
     "O gerçekten çalıştığı her yerde başarılı oldu. Stuttgart’ta, Leverkusen’de, Beşiktaş’ta... Ben 1 numarayım diyorsa, o da doğrudur. Çünkü zirvede onun takımı var. Ama şimdilik .." 
     
     Transfer istiyor musunuz 
     "Şu anda takımı tanımaya çalışıyorum. Yetenekli bir kadro ile birlikte olduğumu biliyorum. Golcüye de ihtiyacımız yok. Andersson’u kazanmaya çalışıyoruz, geri geliyor." 
     
     Takımda ilk dikkatinizi çeken oyuncular kimler 
     "Revivo tam bir Brezilyalı gibi. Rüştü inanılmaz değil ama çok iyi bir kaleci. Güven veriyor. Rapajc’in geçmişte ne yaptığı benim için önemli değil. Bundan sonra sahada yapacaklarına bakıyorum." 
     
Fener’de beyaz sayfaTransfer istemediğini belirten Lorant, kanatları iyi kullanmak için 3 - 5 - 2 ile devam edeceğini söyledi 
     YUSUF DURSUN 

     WERNER Lorant dün yaptığı basın toplantısında futbolcularının çalışmasından ve Sturm Graz maçındaki performansından memnun olduğunu söyledi. Alman hoca kendisine yetki verilmesine rağmen transfer yapmaya niyeti olmadığını belirterek, "Elimdeki futbolcuları iyi analiz edeceğim. Bana istediğim oyuncuyu alacaklarını söylediler ama şu andaki kadrodan memnunum" dedi. 
     KANATLARI daha iyi kullanabildiği için 3 - 5 - 2’yi tercih edeceğini sözlerine ekleyen Lorant, "Ben bir şovmen değilim. Maçı futbolcularımla oynarım. Kulübede oturmam. Heyecanı yaşadığım için ayağa kalkarım, onlara ortak olurum. Benim için futbol stres değildir. Önemli olan başarıyı elde etmektir. Şampiyonluk beklentisi, baskı yaratmaz. Puan farkını kapatırız" diye konuştu. 
     
Reçete belliFenerbahçe’yi testten geçiren uzmanlar, takımı beşe bölerek yapılması gereken çalışma programını Lorant’a bildirdiler 
     AYŞE YEŞİN 

     YÖNETİM Kurulu tarafından uzman doktorlarca oluşturulan Araştırma Geliştirme ve Destek Ekibi tarafından yapılan test sonuçları ile Fenerbahçe’nin sıkıntılı olduğu yönler belirlendi. Eksiklerin giderilmesini sağlayacak çalışma programı önerisinin bulunduğu rapor hazırlanarak, Lorant’a bildirildi. Yetkililer raporun yaptırım gücü bulunmadığını, Alman hocanın sonuçları istediği gibi değerlendireceğini söylediler. 
     AYRICA ikinci yarıda maç analizi ile ilgili bir birimin de kurulacağı vurgulandı. Bir ekip, sürekli futbolcuların maç analizlerini tutacak ve bu çizelge ile hatalar tespit edilecek. Teknik heyet maç analizlerine bakarak taktik değerlendirme yapacak. Böylece performansı yüksek futbolcunun teknik ve taktiğini maçlara yansıtması sağlanacak, oyun kalitesindeki devamlılık sıkıntısı giderilecek. 
     
Fatih’e tam not      FENERBAHÇE formasıyla ilk maçını oynayan Fatih Akyel, hem Lorant’tan, hem de takım arkadaşlarından tam not aldı. Kendisine gösterilen güveni boşa çıkarmak istemediğini belirten Fatih, "Bu nedenle başlarda çok heyecanlıydım. Değişik duygular yaşadım. Ama dakikalar geçtikçe, heyecanım da kayboldu. Taraftarların ve Lorant’ın bana gösterdiği ilgiye teşekkür ediyorum" dedi. 
     
Yıldırım memnun      BAŞKAN Aziz Yıldırım, Sturm Graz maçından sonra Lorant’ı kutlayarak, takımın mücadelesinden çok memnun kaldığını söyledi. Alman hocaya tam destek veren Yıldırım, "Hepimiz takımdaki ışığı gördük, doğru yoldasınız. Samsun maçına kadar bir isteğiniz olursa bildirin, yerine getirelim" dedi. Fenerbahçe yöneticileri, kamp ziyaretlerini tamamlayarak, İstanbul’a geri döndüler. 
     
Göteborg’la oynuyorlar      FENERBAHÇE, Efes Pilsen Kupası’ndaki ikinci maçında bugün İsveç’in Göteborg takımıyla ile karşılaşacak. Antalya Atatürk Stadı’nda saat 19.30’da başlayacak maçı TRT1 naklen yayınlayacak. Sarı - Lacivertli ekibe grup lideri olup, finale kalması için beraberlik yetecek. 
     
Antrenmanda iki sakat      FENERBAHÇE dünü iki antrenmanla geçirdi. Sabah iki grup halinde ormanda kros yapan Sarı - Lacivertli futbolculardan, maçta oynayanlar diğerlerine oranla daha hafif çalıştı. Akşam yapılan taktik antrenmanda ise Ali Akdeniz ve Ceyhun sakatlandılar. Ali Akdeniz sol dizine aldığı darbeyle çalışmayı terk ederken, iki kez sağ ayak bileğinden sakatlanan Ceyhun ise uzun süre yerde yatmasına karşın antrenmana devam etti. 
     



 SPOR 
























</TEXT>
</DOC>
