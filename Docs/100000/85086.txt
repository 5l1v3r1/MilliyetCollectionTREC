<DOC>
<DOCNO> 85086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo06.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar Dünya Kupası öncesi umutsuz... 
</HEADLINE>
<TEXT>

     Dünya Kupası finallerine hazırlanan İtalyan Milli Takımı'nda formsuz oyuncular ve polemikler endişe yaratıyor. Geçen cumartesi akşamı deplasmanda Çek Cumhuriyeti'ne 1-0 yenilen İtalya'da ne futbolcuların performansı ne de sergilenen oyun beğenildi. 
     Teknik direktör Giovanni Trapattoni ''Evet, birkaç problemimiz var'' diye konuşurken, en ciddi problem orta saha ile forvet arasındaki kopukluk olarak gösteriliyor. 
     Hafif sakatlığı devam etmesinden dolayı yaklaşık 1 aydır 90 dakika forma giyemeyen Francesco Totti Roma , Çek Cumhuriyeti karşısında da forma giyemedi. Yedek kaldığı için huzursuzluk yarattığı bilinen Juventuslu oyuncu Del Piero da ''Totti'nin yedeğiymiş gibi oynamam'' diyerek, Çek Cumhuriyeti karışısında 2. yarı forvet olarak Filippo İnzaghi'nin yerine oyuna girmişti. 
     İtalyan futbol eleştirmenleri, milli futbolcuların henüz Dünya Kupası havasından çok uzak olduğunu belirtiliyor. Futbolcuların saha içinde aralarında ağız dalaşı yaptıkları, uyumdan uzak oldukları vurgulanıyor. 
     Defansta Nesta, Cannavaro ve Maldini, orta sahada Zambrotta, Di Biagio, Tommasi ve Panucci ile ileri de F.İnzaghi ve Vieri'nin henüz lig yorgunluğunu üzerlerinden atamadıkları ifade ediliyor. 
     Trapattoni, Totti'nin takıma girmesiyle takım oyununun değişeceğini savunmasına karşın Roma'da oynayan Totti temkinli konuşarak, ''Ben kurtarıcı değilim'' diyor. İtalya tüm bu olumsuzluklara karşın grubunda Ekvator, Hırvistan ve Meksika'nın bulunmasından dolayı turu geçme şansı en yüksek takım olarak gösteriliyor. 
     21 Mayıs salı günü Cumhurbaşkanı Carlo Azeglio Ciampi ve daha sonra Başbakan Silvio Berlusconi tarafından kabul edilecek olan Milli Takım akşam saatlerinde Dünya Kupası'ndaki kamp yeri Sendai'ye doğru hareket edecek. 
     Öte yandan 23 kişilik İtalyan Milli Takımı'nda göz çarpan diğer bir konu da futbolcuların İtalyan Milli Marşı'nı bilmiyor olmaları. Her milli maç öncesi çalınan Milli Marş'a eşlik edemeyen veya hatalı eşlik eden futbolcular, basın tarafından eleştirilmelerine karşın şimdilik Milli Marş'tan daha çok oynayacakları maçlar düşünülüyor. 
     Kaptan Paolo Maldini basında yer alan demecinde, ''Bu Milli Takım, Milli Marş'ı sadece kupayı kazanırsa söyleyecek'' dedi. 
     Tarihinde 3 kez Dünya Kupası'nı kaldıran İtalya'nın bunu 4'e yükseltmesi ise en azından bu Dünya Kupası'nda zor görünüyor. 
     





</TEXT>
</DOC>
