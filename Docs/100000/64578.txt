<DOC>
<DOCNO> 64578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun15.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de iki gazete özel hayata müdahaleden suçlu bulundu 
</HEADLINE>
<TEXT>

     İngiltere'de, Başbakan Tony Blair'in başvurusunu değerlendiren Basın Şikayet Komisyonu, 2 gazeteyi, Blair'in 17 yaşındaki oğlu Euan'ın ''özel hayatına müdahale etmekten'' suçlu buldu. 
     Euan'ın Oxford'daki Trinity kolejine başvurduğu yolundaki haberin, gencin özel yaşamının ayrıntılarını ifşa etmek sayıldığını belirten komisyon, bu haberi yayınlayan Daily Mail ve Daily Telegraph gazetelerini ilkeleri çiğnemekle suçladı. 
     Komisyon, Euan'ın eğitim yaşamını ilgilendiren ciddi bir konudaki özel girişiminin, sırf ünlü birisinin çocuğu olduğu için kamuoyuna ifşa edilmesinin, haksızlık olduğu kararına vardı. 
     Bu arada söz konusu gazetelerin yöneticileri de karara tepki göstererek, Başbakanın kararda etkili olduğunu ima ettiler. 
     






</TEXT>
</DOC>
