<DOC>
<DOCNO> 95289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun18.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bin Tanrılı Halk Hititler" sergisi Berlin'de açıldı 
</HEADLINE>
<TEXT>

     ''Bin Tanrılı Halk Hititler'' sergisi, Almanya'nın başkenti Berlin'deki Martin Gropius Sergi Sarayı'nda Kültür Bakanlığı Müsteşarı Fikret Üçcan tarafından açıldı. 
     Serginin açılışına Berlin Büyükelçisi Osman Korutürk'ün yanı sıra Prusya Kültür Vakfı ve Berlin Devlet Müzeleri Ön Asya Bölümü temsilcileri ile çok sayıda davetli katıldı. 
     Açılışta konuşan Müsteşar Üçcan, ''Bu sergiyi sadece Almanların değil, özellikle Berlin'de ve Almanya'da yaşayan Türklerin de gezmesini ve Anadolu'nun bu kültür mirası sayesinde Alman halkıyla dostluk köprüleri kurmasını diliyorum'' dedi. 
     Anadolu'nun insanlık tarihinin çeşitli dönemlerinde ön sırada yer aldığını ve birçok uygarlığın beşiği, birçok kültürün kavşak noktası olduğunu belirten Üçcan, Hititlerden günümüze çok zengin bir kültür mirası kaldığına dikkat çekti. Üçcan, Türkiye'nin 16 müzesinden derlenen eserlerden oluşan ''Bin Tanrılı Halk Hititler'' sergisiyle, 19. yüzyılda başlayan ve günümüze kadar güçlenerek devam eden 
     Türkiye-Almanya kültürel ve bilimsel işbirliğinin bir kez daha perçinleşeceğini ifade etti. 
     Türkiye Cumhuriyeti Kültür Bakanlığı olarak kültür varlıklarının ait oldukları topraklarda korunması gerektiğine işaret eden Üçcan, ''Yurt dışında düzenlediğimiz sergilerle, bu kültür zenginliğinin tüm insanlık tarafından tanınmasını amaçlıyoruz'' dedi. 
     Açılışta, Berliner Festspiele ve Martin Groipius Sergi Sarayı yetkilileri de birer konuşma yaparak, sergi hakkında bilgi verdiler ve bu sergiyle Türk-Alman ilişkilerinin daha da gelişeceğini söylediler. 
     Sergi, 29 Eylül 2002 tarihine kadar açık kalacak. Sergi süresince çeşitli kültürel etkinlikler de düzenlenecek. 
     





</TEXT>
</DOC>
