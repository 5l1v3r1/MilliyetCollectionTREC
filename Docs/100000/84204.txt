<DOC>
<DOCNO> 84204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur18.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı silah kaçakçısı Metris cezaevine konuldu 
</HEADLINE>
<TEXT>

     Atatürk Havalimanı'nda yakalanıp Metris Cezaevi'ne konulan Jacques Monsieur'un üzerinde ''Belçika'nın Tahran'daki Konsolosluğu'ndan verildiği'' belirtilen bir ''Seyahat Belgesi'' bulunduğu bildirildi. 
     Alınan bilgiye göre, Fransız birimleri bir süre önce Türk emniyetini, ''İran'da bulunan ve daha önce hakkında uluslararası tutuklama emri çıkarılan Monsieur'un, Türkiye üzerinden Avrupa'ya geçmek isteyebileceği'' yönünde uyardı. 
     Bunun üzerine Emniyet Genel Müdürlüğü, istihbaratı, Atatürk Havalimanı ile İstanbul İnterpol Şube Müdürlüğü'ne iletti. 
     Tahran'dan, 11 Mayıs Cumartesi günü Türkiye'ye gelen Jacques Monsieur'u taşıyan uçak, saat 07.10'da İstanbul Atatürk Havalimanı'na indi. 
     Belçika'ya gitmek için aktarma yapmak isteyen Monsieur, Transit Salonu'nda polis tarafından gözlem altına alındı. 
     Fransa ve Belçika tarafından ''silah kaçakçılığı'' ve ''sahtekarlık'' gibi suçlardan uluslararası düzeyde arandığı İstanbul İnterpol Şube Müdürlüğü'nün kayıtlarında yer alan Monsieur, ertesi gün sevk edildiği Bakırköy Adliyesi'nde tutuklanarak Metris Cezaevi'ne konuldu. 
     Tutuklamanın, Belçika'nın ''iade istemli tutuklama talebi'' üzerine gerçekleştirildiği bildirildi. 
     Adalet Bakanlığı yetkilileri de Belçika'dan, söz konusu kişiyle ilgili iade dosyasının beklendiğini ifade ettiler. 
     Polis yetkilileri, yakalandığında pasaportu olmayan Monsieur'un üzerinde, ''Belçika'nın, Tahran'daki Konsolosluğu'ndan'' verilen bir ''Seyahat Belgesi'' bulunduğunu kaydettiler. 
     





</TEXT>
</DOC>
