<DOC>
<DOCNO> 74425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/spor/aspo.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıldız coşturdu 
</HEADLINE>
<TEXT>

Beşiktaş, Çaykur Rize karşısına federasyondan aldığı ikinci yıldız müjdesi ile çıktı, rakibini iki yıldızıyla avladı 
İlk yarı zorlanan Kartal’ı, Ahmet Dursun’un iki golü uçurdu. İlhan Mansız’ın penaltısı farkı artırdı, Tetteh skoru belirledi 
     RİZESPOR maçı Beşiktaş için dönüm noktasıydı. Kaybedilecek puanlar Siyah - Beyazlılar’ı zirve yarışında devre dışı bırakabilirdi. Kartal bu kritik maça göğsüne takacağı ikinci yıldızın morali ile çıktı. İlk yarı tutuk oynamasına rağmen daha sonra açıldı. Ahmet Dursun’un iki nefis golüyle rahatladı, İlhan Mansız’ın penaltısı üç puanı garanti altına aldı. Tetteh’in son dakikalarda gelen golü ise Rizespor’un tesellisi oldu. 
     
Penaltı kararsızlığı      RİZE’DE farklı kazanıp, taraftarına kendisini affettiren Beşiktaş’ta İlhan’ın düşürülmesiyle kazanılan penaltıyı kimin kullanacağı Daum’un onayına sunuldu. Önce Ahmet Dursun topa doğru yöneldi, İlhan atmak isteyince Baya aracılık yaptı. Tunuslu futbolcu, Menajer Sinan Engin’le görüşerek, penaltıyı İlhan’ın atmak istediğini iletti. Daum da bu öneriyi kabul etti. 
     
İyi yönetmedi      HAKEM Bülent Uzun ilk yarıda tartışmalı kararlar verdi. Ahmet Dursun, Koray’a yaptığı faul sonrası ikinci sarı kartı görebilir ve oyun dışında kalabilirdi. Yine bu devrede İbrahim’in, ceza alanı içindeki hava topu pozisyonunda Kazım’a yaptığı faul penaltı tartışması yarattı. Beşiktaş’ın penaltısında da takdir hakkını kullandı. 
     

</TEXT>
</DOC>
