<DOC>
<DOCNO> 87384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun22.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan ABD'ye yeşil ışık "Görüşme kapısı kapalı değil" 
</HEADLINE>
<TEXT>

     İran Meclis Başkanı Mehdi Kerrubi, karşılaştığı birçok engele rağmen Cumhurbaşkanı Muhammed Hatemi'nin 5 yıllık cumhurbaşkanlığı döneminin ''görece başarılı'' olduğunu söyledi. 
     Kerrubi, bugün mecliste düzenlediği basın toplantısında, ''Reform hareketi başarılıdır. Ne kadar başarılı olduğunu söyleyemem, ama belirli engeller ve sorunlar da vardı'' dedi. 
     Hatemi'nin başından beri ilan ettiği çerçevede ilerlediğini ve ''bu bakımdan görece başarılı olduğunu'' da söyleyen Kerrubi, reformcu İran cumhurbaşkanının, ''yolunun üstünde birçok ciddi engeller olsa da bunların birçoğunu aştığını düşündüğünü'' kaydetti. 
     Çoğunluğunu reformcuların oluşturduğu meclisin performansını da savunan ve halkın ekonomik sorunlarını çözmek ve refah düzeyini artırmak için yapabileceği her şeyi yaptığını ileri süren Kerrubi, geçim sıkıntısıyla ilgili mevcut sorunların üç erk arasındaki uyum sorunlarından kaynaklandığını kaydetti. 
     İran'da 2005 yılında yapılacak cumhurbaşkanlığı seçimlerinde aday olup olmayacağı sorusunu, ''Kesinlikle böyle bir şey olmayacak'' diye yanıtlayan Kerrubi, gelecek meclis seçimlerine iki, cumhurbaşkanlığı seçimine 3 yıl kala böyle bir sorunun sorulmasının ''siyasi amaçlı olduğunu'' iddia etti. 
     
     ABD İLE İLİŞKİLER 
     İran'ın ABD'ye görüşme kapılarını kapadığı iddiasını reddeden ve sonuna kadar ABD ile görüşmelerin reddedilemeyeceğini belirten Kerrubi, görüşmelerin ancak ABD yöneticilerinin ''hegemonyacı davranışlarını'' terk etmeleri durumunda yeniden başlayabileceğini söyledi. 
     ''ABD yetkilileri 11 Eylül olaylarını kötüye kullanıyorlar. Mevcut koşullarda görüşmek için neden yok'' diyen Kerrubi, ''Amerikan yetkililerinin büyük ve uygar İran halkını 'şer ekseni' olarak adlandırdıkları bir durumda, görüşmeler bize hiçbir onurlu avantaj sağlamaz'' diye konuştu. 
     Ancak Kerrubi, Tahran Adliyesi'nin ''ABD ile görüşmelerden yana tavır açıklayanların yargılanacağı'' tehdidinde bulunmasını kınadı ve hata olarak nitelediği bu davranışı, kendisi gibi birçok yetkilinin de onaylamadığını söyledi. 
     





</TEXT>
</DOC>
