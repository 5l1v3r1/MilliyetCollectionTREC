<DOC>
<DOCNO> 75550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/dunya/adun.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKREP TAKTİĞİ 
</HEADLINE>
<TEXT>

İsrail, Filistin lideri Arafat’ı karargahındaki üç katlı bir binanın orta katında, elektriksiz, susuz ve yiyeceksiz bir durumda kapana kıstırdı. Arafat’ın dünyayla tek bağlantısı şimdilik bir cep telefonu. Ateşle çevrelenen bir akrep gibi umutsuz durumda olan Arafat, İsrail’e ağır bir taviz vererek siyasi yaşamını bitirmek, ya da teslim olmamak için hayatını riske atmak seçenekleriyle karşı karşıya 
     DIŞ HABERLER SERVİSİ 

     Ramallah’taki karargahında İsrail tankları tarafından kuşatılan Filistin lideri Yaser Arafat’ın dünyayla tüm bağlantısı kesildi. Beraberinde birkaç üst düzey Filistinli görevliyle birlikte bir binanın orta katında mahsur kalan Arafat’ın iki günden beri aç ve susuz olduğu bildirildi. 
     Arafat’ın liderliğini fiilen bitirerek hücre mahkumu konumuna indirgeyen bu operasyonun İsrailli stratejistler tarafından uzun süreden beri ustaca planlandığı belirtiliyor. Filistin liderine en küçük bir manevra alanı bırakmayan bu adımla İsrail, Arafat’ı siyasi hayattan silecek tavizler vermeye zorlama imkanını kazandı. Çünkü Arafat’ın önünde sadece iki seçenek kaldı. Ya İsrail’in istediği tavizleri verip "siyaseten ölü" olacak, ya da hayatını riske atacak. 
     
     Su ve yiyecek bitti 
     Filistin kaynaklarına göre, İsrail askerlerinin elektrik ve telefon hatlarını kesmesi üzerine dünyayla iletişim kurmak için Arafat’ın elinde sadece mobil telefonu kaldı. Bir Filistinli yetkili, İsrail askerlerinin karargahın sularını da kestiğini belirten yetkili, içerideki su ve yiyecek stoklarının hızla tükendiğini söyledi. 
     Haber ajanslarına göre, karargah çevresinde ve Ramallah sokaklarında İsrail askerleriyle Filistinliler arasındaki çatışmalar gece boyunca sürdü. Dün sabah İsrail birliklerinin yoğun makineli tüfek ateşiyle uyanan kentte bazı binalardan yoğun dumanlar yükseldiği görüldü. İsrail tankları ve askerleri işgalin ikinci gününde her köşe başında pozisyon alırken, Ramallah’taki Filistin radyosu işgal edilerek yayını kesildi. 
     
     Kafalarına kurşun sıktılar 
     Ramallah’ta İsrail askerlerinin işgal ettiği bir binada, başlarından vurulmuş 5 Filistinlinin cesedi bulundu. 
     İsrail ordusu, Ramallah’ta 2 gündür süren operasyonlarda 60’dan fazlası Filistin lideri Yaser Arafat’ın karargahından olmak üzere, toplam 145 Filistinli militanı gözaltına aldığını açıkladı. 
     Görgü tanıkları, İsrail askerlerinin megafonlarla 14 ila 40 yaşındaki bütün erkeklerin evlerinden çıkarak bir okulda toplanmasını istediğini söylediler. İsrail, Filistin topraklarındaki yabancıların tahliye edilmesini de istedi. 
     
     Hizbullah saldırdı 
     İsrail - Filistin çatışması Güney Lübnan’a sıçrarken Hizbullah gerillaları Şebaa çiftliklerindeki İsrail mevzilerine saldırdı. İsrail topçu ateşiyle karşılık verdi. İsrail uçakları Güney Lübnan’daki hedeflere bir hava akını düzenledi. 
     
İsrail askerleri Türk gazetecileri çırılçıplak soydu      HABER MERKEZİ 

     Ramallah’taki olayları izlemek için çatışma bölgesinde bulunan 4 Türk gazeteci, kendilerini gözetim altına alan İsrail askerlerinin baskınında ölümün eşiğinden döndüler. "Türk gazeteciyiz" diye bağıran basın men- supları, "çırılçıplak" soyularak arandılar. Televizyon, gazete ve ajanslara telefonla bağlanan Star TV muhabiri Mete Çubukçu kame- ramanı Mustafa Şap, atv muhabiri Burak Ersemiz ve kameramanı Talip Alpogan ile 3 Filistinli gazeteciyle birlikte önceki gece "Filistin Medya Merkezi" binasında İsrail güçleri tarafından alıkonulduklarını bildirdi. Çubukçu, şunları anlattı "Gece 24.00 gibi gürültüler geldi. Kapılarını bomba atan tüfeklerle patlattıkları dairelere girip kontrol ettiler. Söylediklerine göre 3. katta çatışma çıkmış ve 5 Filistinli ölmüş. Bizim stüdyoya geldiklerinde bizi tek tek dışarı çıkartıp bomba olasılığına karşı üstümüzü tamamen soyarak arama yaptılar. 15 - 20 dakika kadar ellerimiz duvara dayalı bekletildik. Tecrit edilmiş durumdayız." Başbakan Bülent Ecevit’in girişimi üzerine mahsur kalan gazeteciler, dün gece binadan tahliye edildi. Gazeteciler, bir zırhlı araçla bölgeden ayrıldı. 
     
Şaron, Arafat’ın yerine ılımlı lider arıyor      İsrail, ’Filistin lideri Yaser Arafat’tan daha ılımlı ve sağduyulu Filistin liderleriyle’’ muhatap olmayı ümit ettiğini açıkladı. İsrail hükümeti Sözcüsü Avi Pavsner, "Suisse Romande" adlı İsviçre televizyonuna yaptığı açıklamada, Arafat’ın "savaşçı olduğunu" ifade ederek, "Askeri üniformasını hiçbir zaman üstünden çıkarmadı ve masasının üzerinde bir tabanca bulundu. Bu, bir savaşçı olduğunu vurgulayan sembolik davranıştır. Arafat, halen bir savaşçıdır ve hiçbir zaman gerçek bir devlet adamı olmamıştır" dedi. 
     Sözcü Pazner, "amaçlarının Arafat’a zarar vermek değil, kendisini etkisiz hale getirmek" olduğunu kaydetti. 
     



 DÜNYA 












</TEXT>
</DOC>
