<DOC>
<DOCNO> 99897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/siyaset/siy04.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sökmenoğlu mucizesi 
</HEADLINE>
<TEXT>

Kısa bir süre önce bye-pass olan Sökmenoğlu kritik görüşmelerde soğukkanlı tavrı ile tansiyonu düşürdü 
     ANKARA Milliyet 

     TBMM görüşmelerini Başkan Ömer İzgi yerine bypass’lı Başkanvekili MHP’li Murat Sökmenoğlu yönetti. Hatay’ın anavatan topraklarına katılmadan önceki Cumhurbaşkanı Tayfur Sökmen’in oğlu olan Sökmenoğlu, gergin anların yaşandığı oylamalarda gösterdiği performansla paketin geçmesinde etkili rol oynadı. Meclis tarihi paketi görüşürken İzgi, Hereke Halı Fabrikası’nda inceleme yaptı. İzgi, sonra da Milli Saraylar’da denetimi sürdürmek için İstanbul’a hareket etti. 
     Sökmenoğlu, saat 05.00’de salondan müdahale gelince, "Beğenmiyorsanız gelin, vitesi siz atın, insaf Biraz nezaket" dedi. Grup Başkanvekili Mehmet Şandır’ın kürsüye çıkmasıyla zor durumda kalan Sökmenoğlu "Meclis’i idare ederken son anda acze düştüm." diye konuştu. Tansiyonu düşürmek için oturuma ara veren, mikrofonları kapatan Sökmenoğlu, Şandır’ın ısrarlı söz isteğini de, "Hemşehrilik hakkımı kullanıp söz vermiyorum" diyerek geri çevirdi. 
     



 SİYASET 

















</TEXT>
</DOC>
