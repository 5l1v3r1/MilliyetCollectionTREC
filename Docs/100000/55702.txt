<DOC>
<DOCNO> 55702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo18.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay "Birileri Göztepe düşsün diye uğraşıyor.." 
</HEADLINE>
<TEXT>

     Göztepe'nin sahasının 1 maç kapatılması sarı-kırmızılı camiada şok yaratırken, Asbaşkan Levent Ürkmez'den sonra teknik direktör Rıza Çalımbay da karara tepki gösterdi. 
     Çalımbay, düzenlediği basın toplantısında, Birinci Süper Lig'de oynanan birçok maçta, Göztepe-Fenerbahçe maçında çıkan olaylardan daha fazlasının yaşandığını ancak hiçbirine saha kapatma cezasının verilmediğini söyledi. 
     Göztepe-Fenerbahçe maçında oyunun durmadığını, kimseye birşey olmadığını söyleyen Rıza Çalımbay, ''İnsafsızca verilmiş bir ceza. 
     Neden Göztepe'nin üzerine bu kadar geliniyor anlamıyorum. Birileri Göztepe'nin düşmesi için uğraşıyor'' diye konuştu. 
     Bu hafta Gaziantepspor ile yapacakları maça, verilen ceza nedeniyle konsantre olamadıklarını kaydeden Çalımbay, şöyle dedi 
     ''Gaziantepspor maçı için birşey söyleyecek durumda değiliz. Maçı nerede, hangi şartlarda oynayacağımız belli değil. Verilen ceza nedeniyle şoktayız. Şimdi, Türkiye Kupası'nda karşılaşacağımız Erzurumspor deplasmanına nasıl gideceğimizi düşünüyoruz.'' Antrenör Feyyaz Uçar da takımın ekonomik sıkıntılarının olduğunu belirterek, ''Sahamız kapatılıyor, tribün gelirlerinden mahrum kalıyoruz. Biz şu an Erzurumspor deplasmanına nasıl gideceğimizi düşünüyoruz. Yönetim Kurulumuz karar alır, Türkiye Kupası'ndan çekilelim derse, hiç problem değil, çekiliriz'' ifadelerini kullandı. 
     






</TEXT>
</DOC>
