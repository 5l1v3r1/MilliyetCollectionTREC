<DOC>
<DOCNO> 53047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/soneko03.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti Aralık başında Türkiye'ye gelecek 
</HEADLINE>
<TEXT>

     Uluslararası Para Fonu IMF'nin Birinci Başkan Yardımcısı Anne Krueger, Türkiye'nin finansman ihtiyaçlarının daha iyi anlaşılması için IMF heyetinin muhtemelen Aralık başında Ankara'ya gideceğini söyledi. 
     Ottawa'da yapılan IMF, Dünya Bankası ve G-7 toplantıları için Kanada'da bulunan Krueger, ''Türkiye'nin finansman ihtiyaçları üzerinde daha iyi çalışabilmemiz amacıyla, IMF heyetinin muhtemelen Aralık başında Türkiye'ye gönderilmesi konusuna genel bir destek var'' dedi. 
     IMF kaynaklarına göre heyetin, hem Türkiye ile IMF arasında gelecek ay sonundan önce imzalanması planlanan yeni stand-by anlaşması üzerinde temaslar yapmak üzere, hem de bu yılın sonuncu gözden geçirme dönemi çalışmaları için Ankara'ya gönderilmesi öngörülüyor. 
     IMF Başkanı Horst Köhler, yeni stand-by anlaşması çerçevesinde, Türkiye'nin gelecek yılki 10 milyar dolarlık finansman açığının, IMF desteğiyle kapatılmasının planlandığını söylemişti. 
     Heyetin Aralık ayı başında Türkiye'ye gitmesinden önce IMF İcra Direktörleri Kurulu'nun, bu ay sonuna doğru 10'uncu gözden geçirme dönemini tamamlaması ve iki ay kadar geciken 3.1 milyar dolarlık dördüncü kredi dilimini serbest bırakması öngörülüyor. Aralık ayındaki 11'inci gözden geçirme döneminin sonunda da, bu yılki son kredi dilimi 
     olan 3.1 milyar doların Türkiye'ye iletilmesi bekleniyor. 
     






</TEXT>
</DOC>
