<DOC>
<DOCNO> 63035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko07.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük hisseleri kriz etkilemedi 
</HEADLINE>
<TEXT>

Son iki yılda yaşanan krizlere rağmen bazı şirketlerin hisseleri borsada yatırımcısına yüksek kazanç sağladı 
     ORHAN TEKEOĞLU 

     Borsanın tarihi zirvesine çıktığı 18 Ocak 2000 tarihinden bu yana tam iki yıl geçti. Türk Lirası bazında borsadaki kayıp yüzde 33.53 olurken, dolar bazında yüzde 73.18 oldu. Hızlı düşüşte 2001 şubat ayında yaşanan yüksek oranlı devalüasyonun büyük payı var. Ancak bazı hisse senetleri, son iki yılda yaşanan siyasal ve finansal krizlere adeta meydan okuyarak TL bazında yüksek kazanç elde etme başarısını gösterdi. 
     
     Krizlere direndiler 
     İMKB - 100 Endeksi, 19.577 ile tarihi zirvesine çıktığı 18 Ocak 2000’den başlayan ve 21 Şubat 2001’de 7.180 e kadar inerek dip yaptıktan sonra dün itibariyle 13.012 puan düzeyine çıktı. Son iki yıllık kayıp yüzde 33.53. Hisselerin üçte ikilik bölümü değer kaybetti. Hızlı düşüşe, özellikle 2000 yılının sonlarında yaşanan mali krizler, şubat 2001’de yaşanan yüksek oranlı devalüasyon ve 11 Eylül’de ABD’ye yapılan saldırılar sebep oldu. Son iki yılda Türkiye ekonomisi cumhuriyet tarihinin en büyük krizini yaşadı. Türk Lirası yüksek oranda değer kaybetti.Ancak bazı şirketlerin hisseleri bütün bu krizlere rağmen son iki yılda borsada yatırımcısına yüksek kazanç sağladı. Park Enerji hisseleri son iki yılda yüzde 684, Cu Sigorta yüzde 493 ve Akın Tekstil hisseleri de yüzde 416 prim yaptı. Sözkonusu süre içinde yüzde 80’e varan düşüşlerle Kardemir başta olmak üzere Tansaş ve Çarşı hisseleri ilk üç sırayı aldı. 
     
     Kazanç küçüklerde 
     Kent Yatırım Araştırma Müdürü Özgecan Fırıldak, son iki yılda prim yapanların, genelde sermayesi düşük ve dolaşımdaki hisse sayısı az olan şirketlerin hisseleri olduğunu söyledi. 
     Fırıldak, bu hisselerin düşüşlerde temkinli, ancak yükselişlerde hızla hareket edebilen ve takaslarının büyük bölümü belli şirketlerde bulunan hisseler olduğunu kaydetti. 
     
Son iki yılda düşen borsada yüksek kazanç sağlayanlar oldu Hisse adı Sermaye MilyarTL Halka Açık Son iki yıl Getirisi Park Enerji 9.600 35 684 Cu Sigorta 8.000 15 493 Akın Tekstil 8.400 14 416 Ceytaş 4.800 35 333 Avrasya Y.ort. 262 33 313 Okan Tekstil 6.600 44 252 Boyasan 6.750 35 246 Global Y.Ort 740 100 169 Altınyunus Ç. 4.914 6 164 Ceylan 2.092 20 156 Usaş 50 30 148 Kent Gıda 17.250 14 126 Tezsan 2.800 30 124 Söktaş 2.400 26 112 YKB Yat.Ort. 3.330 89 102      
     



 EKONOMİ 
























</TEXT>
</DOC>
