<DOC>
<DOCNO> 91133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo10.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Farkımız kalmadı 
</HEADLINE>
<TEXT>

Ay - Yıldızlı ekibimizin Dünya Kupası’nı kazanma şansı bahislerde sürekli artıyor. Yunan Elefterotipia gazetesi de, Milli Takım’a Almanya ile birlikte yüzde 5 şans verdi 
     Komşu’dan övgü 
     YUNANİSTAN’DA yayınlanan Elefterotipia gazetesine göre, Türkiye’nin Almanya kadar Dünya Kupası’nı kazanma şansı var. Çeyrek finalist takımlarını değerlendiren gazete, Türkiye, Almanya ve Senegal’e yüzde 5, Brezilya’ya yüzde 30, İngiltere ve İspanya’ya yüzde 25, Güney Kore’ye yüzde 4 ve ABD’ye de yüzde 1 şans tanıdı. Milli Takım’ın Senegal’i eleyecek güçte olduğunun altı çizildi. 
     
     "Hakan yabancı" 
     GAZETE, "Türkiye, Brezilya’ya haksız yenildi. Kosta Rika maçında vasattı. Çin’i zorlanmadan aştı. Japonya’ya karşı muhteşemdi. Kıskanıyoruz belki, ama her şeyi ile tam bir takım. Ciddi, dengeli, istikrarlı. En iyi oyuncusu süratı ve slalomlarıyla Hasan Şaş. En zayıf halkası tuhaf ama Hakan Şükür. Takımda adeta bir yabancı. Türkiye acaba kupanın en iyi takımı mı " yorumunu yaptı. 
     
     Ümit’e tam sayfa 
     ALMANYA’DA, Ay - Yıldızlı ekibimizin başarısının yankıları sürüyor. Berlin’de yayınlanan B.Z gazetesi, Japonya’yı yıkan Ümit Davala’ya tam sayfa ayırdı, 20 yıl Almanya’da yaşayan yıldız oyuncunun saç kesimini kızılderili kabilesinin bir üyesine benzetti. Berliner Kurrier gazetesi de, Milli Takım’a Ümit, Yıldıray, İlhan ve Tayfur gibi Almanya’da doğan Türk gençlerinin güç kattığını yazdı. 
     
     "Rahip Hasan " 
     RUSYA’NIN Sport Ekspress adlı gazetesi, Dünya’nın önde gelen kulüplerinin oyuncularımıza ilgisini daha da arttırdığını yazdı. Hakan Ünsal’ın İtalya’ya gitmek istediğini, Hasan Şaş’ın ise yorum yapmaktan kaçındığının altını çizdi. Fransız Haber Ajansı AFP, savaşçı ve ele avuca sığmayan kişiliğe sahip olan Hasan Şaş’ın maçlarda "Asyalı Zen rahibi gibi sakin davranabildiğini" ifade etti. 
     



 SPOR 


































</TEXT>
</DOC>
