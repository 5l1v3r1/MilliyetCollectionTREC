<DOC>
<DOCNO> 64992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko06.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada 2 şirketin daha tahtası açılıyor 
</HEADLINE>
<TEXT>

     İhlas Ev Aletleri ve Aktaş Elektrik hisselerinin yeniden işlem görmesiyle birlikte 16 bin 349 yatırımcının mağduriyeti ortadan kalkacak. 
     Borsa Yönetim Kurulu'nun dünkü toplantısında, bağımsız denetim firmasınca denetlenip SPK tarafından durumunun değerlendirilmesi amacıyla Borsa Başkanlığı'na gönderilen İhlas Ev Aletleri İmalat San. 
     ve Tic. A.Ş. ile Aktaş Elektrik A.Ş.'nin Kamuyu Aydınlatma Bilgi Formları incelendi. 
     Yapılan değerlendirme sonucunda, 5 Şubat tarihinden itibaren İhlas Ev Aletleri hisse senetlerinin işlem sırasının serbest fiyat marjı ile Ulusal Pazar'da işleme açılması kararlaştırıldı. 
     Aktaş Elektrik hisselerinin de 5 Şubat'tan itibaren Gözaltı Pazarı'nda işlem görmesi kararı alındı. 
     Borsa Yönetim Kurulu, Borsa kotundan çıkarılmasını talep eden işlem sırası kapalı Emek Sigorta'yı ise yeni sigorta ve reasürans sözleşmesi yapma yetkisinin Hazine Müsteşarlığı'nca kaldırılması ve sermayesinin 2 3'ünü kaybetmesi nedeniyle iflas talebiyle mahkemeye başvurmasını dikkate alarak, Borsa kotundan ve Borsa pazarlarından sürekli olarak çıkardı. 
     İhlas Ev Aletleri ve Aktaş Elektrik'in hisselerinin işlem sıralarının açılması 16 bin 349 yatırımcıyı yakından ilgilendiriyor. 
     Takasbank nezdinde, Aktaş Elektrik hisselerinin 12 bin 526, İhlas Ev Aletleri hisselerinin 3 bin 823 hesap sayısı bulunuyor. 
     Borsa kotundan çıkarılan Emek Sigorta hisselerinde ise 5 bin 519 hesap sayısı belirlendi. 
     2 şirketin işlem sıralarının açılmasıyla birlikte yılbaşından bu 
     yana tahtaları açılan şirket sayısı 5'e yükseldi. 
     İhlas Holding hisseleri 22 Ocak'ta, Toprak Factoring ve Toprak Finansal Kiralama hisseleri ise 17 Ocak'ta Ulusal Pazar'da işleme açılmıştı. 
     İhlas Ev ve Aktaş Elektrik'in işlem sıralarının açılmasıyla tahtası kapalı şirket sayısı 23'e, mağdur yatırımcı sayısı da 216 bin 527'ye gerileyecek. Bu sayıya, Fon'a devredildiği için borsa kaydından 
     çıkarılan şirket ve yatırımcıları dahil değil. 
     






</TEXT>
</DOC>
