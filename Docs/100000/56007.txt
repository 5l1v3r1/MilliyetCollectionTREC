<DOC>
<DOCNO> 56007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun15.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Taliban lideri Molla Ömer'in profili... 
</HEADLINE>
<TEXT>

     Taliban ideolojisinin doğduğu ve geliştiği yer olan Kandahar'ı teslim kararı aldıktan sonra akibeti meçhul olan Molla Muhammed Ömer, dünyanın en katı İslam devleti Taliban'ı 1996'dan bu yana yönetiyordu. 
     Batı'yı tehdit için dünyanın sonunun geldiğini anımsatan bir anlatım biçimine sık sık başvuran Molla Ömer, ''Amerika'nın en kısa sürede tahrip edilmesi'' sözü vermişti. 
     ''Müminlerin komutanı'' ve ''Afganistan İslam Emirliği'nin en üst düzey yöneticisi olan Molla Ömer, 5 yıldır Afgan topraklarında bulunan, rejminin ''onur konuğu'' Usame bin Ladin'i teslim etmeyi reddederek, ABD'nin şimşeklerini çekmişti. 
     11 Eylül'de ABD'de girişilen saldırılardan sonra da olmak üzere 
     Amerikan talimatlarını reddetmesi, Molla Ömer'in tüm dünyadaki en radikal İslamcıların hayranlık ve desteğini kazanmasını sağlarken, Afganistan'ın da uluslararası yönden tecritine neden oldu. 
     Ömer, 1959'da Kandahar yakınlarındaki Nodeh köyünde, Peştu kökenli Gilzailer'den yoksul bir köylü ailesinin çocuğu olarak doğdu. 
     Köyünde tüm kadınlar ayak parmaklarının uçlarına kadar kapalıyken, okul bulunmaması nedeniyle hiçbir kız çocuğu da okula gitmiyordu. 
     Özellikle Pakistan'daki medreselerde eğitim alan, ancak dini eğitimini tamamlamadan 1979'da Sovyetler'e karşı cihata katılan Ömer, özellikle 1989-1992 yılları arasındaki Sovyet yanlısı Necibullah rejimine karşı savaştı ve 4 kez yaralandı, birinde sağ gözünü kaybetti. 
     Daha sonra güneydeki Sangesar'a yerleşen ve köyün mollası olan Ömer, köyde radikal bir de okul açtı. 
     Pakistan'daki dini okullarda eğitim alan genç Afganlar bundan böyle Molla Ömer'in okuluna devam etmeye ve gittikçe büyüyen Taliban hareketine katılmaya başladılar. 
     Molla Ömer'in asıl yükselişi Taliban'ın 1994'te Peştu ülkesinin tarihi kalbi Kandahar'ı ele geçirmesiyle başlarken, savaş rahipleri Taliban da, 1992'den beri ülkedeki aşiretler arasında süregelen iç savaştan bıkmış halk tarafından hoşgörüyle karşılandı. 
     Molla Ömer'in Pakistan ve dolaylı olarak ABD tarafından desteklenen savaşçıları 1996'da Kabil'i ele geçirdikten sonra, başkent halkı Taliban'dan güvenliği sağlamasını beklemeye başladı. 
     Taliban, Kuzey İttifakı aşiretlerinin şiddet, açgözlülük ve yolsuzluklarla özdeşleşmiş iç savaş yıllarından sonra toplumu ''arındırmak'' adına güvenliği terör içinde sağladı. 
     Molla Ömer, 1999 Ağustos'unda bir suikastten kurtulmayı başarırken, Kandahar'da havaya uçan kamyon çok sayıda korumasını öldürdü. 
     Molla Ömer'in otoritesi Taliban denetimindeki bölgelerde hiçbir engelle karşılaşmaz görünürken, yönetim erkinin merkezi de Kabil'den Kandahar'a taşındı. 
     Tüm dış temas sorumluluğunu Dışişleri Bakanı Vekil Ahmed Mütevekkil'e bırakan Molla Ömer, gizemli bir kişilik olarak kalmayı sürdürürken, yakın çevresine göre, kendisini İslam'a hizmet eden basit bir insan olarak tanımlıyordu. 
     Sadece 2-3 defa gittiği Kabil'de bulunmaktan kaçınan Taliban lideri, evi yakında olan Usame bin Ladin tarafından kendisi için yaptırılan bir evde tecrit edilmiş bir şekilde zamanını sürekli Kandahar'da geçiriyordu. 
     Molla Ömer'in 1998'de bin Ladin'in büyük kızıyla evlenmesi, Bin Ladin'in de Ömer'in bir kızını 4. eşi olarak almasıyla, ikisi arasındaki ilişkiler daha da yakınlaştı. 
     Taliban'ın Kandahar'ı teslim etmesinin ardından Molla Ömer'in akibeti halen bilinmiyor. 
     






</TEXT>
</DOC>
