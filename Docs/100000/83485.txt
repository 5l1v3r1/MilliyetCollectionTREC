<DOC>
<DOCNO> 83485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur23.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Armutlu'da seçim heyecanı... Miting sırası için kavga çıktı... 
</HEADLINE>
<TEXT>

     SP Grup Başkan Vekili Ömer Vehbi Hatipoğlu, İzmir'in Kemalpaşa İlçesi Armutlu Beldesi'nde yarın yapılacak belediye meclis üyeliği seçimi öncesinde DSP ile SP arasında miting meydanı tartışması yaşandı. 
     Park Meydanı'nda 15.00'de başlayan DSP mitinginde, İzmir milletvekilleri Güler Aslan, Mehmet Çümen, Saffet Başaran, Salih Dayıoğlu, Burhan Bıçakçıoğlu ile Rahmi Sezgin, ''Güvercin 1'' otobüsünden halka hitap etti. 
     Saat 16.00'da meydanın sağ tarafına yanaşan SP otobüsü, bir süre DSP mitinginin sona ermesini bekledi. 16.10 sıralarında SP otobüsünün üzerinden, İl Başkan Yardımcısı Murat Unganer, DSP'lilere hitaben, ''İlçe Seçim Kurulu saat 16.00'dan itibaren meydanı bize tahsis etmiştir'' dedi. 
     Bu arada halka hitap eden DSP Milletvekili Salih Dayıoğlu, 5 dakika izin istedi. SP otobüsünden müzik sesinin yükselmesi üzerine, İzmir Büyükşehir Belediye Başkanı Ahmet Piriştina, mikrofonu eline alarak süre isteğini tekrarladı. Piriştina, ''Bizler demokrasinin güzelliğini yaşamak istiyoruz. Sizlerin propaganda çalışmasını engellemek gibi niyetimiz yok'' dedi. 
     Bu sırada alanı dolduran SP'ye mensup grupların ''Hükümet istifa'' demeleri ve ''yuh'' çekmeleri üzerine, DSP'liler de ''Türkiye laiktir, laik kalacak'' diye cevap verdi. Akli dengesi yerinde olmadığı bildirilen ve DSP'lilerle gezen Sedat Çatak isimli kişi de Telekom kulübesinin camını yumruklayarak, elini kesti. Tartışmalar, her iki parti mensuplarının araya girmesiyle yatıştırıldı. 
     Öte yandan, DYP'liler de seçim yasakları başlayıncaya kadar, sokaklarda davul zurna eşliğinde gezdi. Genel Başkan Yardımcısı Ufuk Söylemez de, çökertme türküsünde oynadı. Saat 18.00'de seçim yasaklarının başlamasıyla parti bayrakları toplandı ve partililer otobüslerle İzmir'e hareket ettiler. 
     





</TEXT>
</DOC>
