<DOC>
<DOCNO> 58607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/soneko05.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Marketlerde yılbaşı ve bayram sevinci... 
</HEADLINE>
<TEXT>

     Perakendecilik sektöründe faaliyet gösteren Tansaş ve Kipa ''Bu ülke için seve seve'', bayram, yılbaşı ve özel kampanyalarıyla sürdürdükleri indirim günleriyle müşteri sayılarında ve cirolarında artış yaşadı. 
     Tansaş Genel Müdürü İlhan Can, son dönemde halkın tüketim eğiliminde bir canlanma yaşandığını ifade ederek, bu eğilime sürdürdükleri özel indirim kampanyalarıyla destek verdiklerini bildirdi. Can, Tansaş'ın kuruluşunun 16. yıldönümü, Ramazan, bayram ve yılbaşını da içine alan özel kampanyaların başladığı günden bu yana ciroda yüzde 100, müşteri sayısında ise yüzde 50 artış kaydedildiğini ifade etti. Tansaş Genel Müdürü Can, 2001 yılı sonu itibariyle tahmini cirolarının 450 trilyon lira olduğunu açıkladı. Can, Tansaş'ın 18 bin müşterisini kapsayan anket sonuçlarına göre, halkın alışveriş alışkanlığının aylık toplu alışverişlerden haftalığa dönüştüğünü belirterek, bu sonuçlara göre Tansaş olarak indirim kampanyalarını gelecek dönemde de 15'er günlük periyotlarla gerçekleştireceklerini belirtti. Kipa Yönetim Kurulu Başkanı Şinasi Ertan da alışveriş merkezleri ve hipermarketlerin, ''Bu ülke için seve seve'' kampanyası ve özel indirim kampanyalarıyla müşteri sayısını önemli ölçüde arttığını söyledi. Kampanya döneminde Kipa'nın 5 ayrı hipermarket ve alışveriş merkezinde fiş kesilen müşteri adedinin günde 40 bin kişiye ulaştığını ve ciroların da önemli ölçüde arttığını açıkladı. Ertan, 2001 sonu itibarıyla yıllık müşteri sayılarının 8 milyon kişiye ulaşacağını ifade etti. Kampanyalar, bayram ve yılbaşı destekli satışların perakendecilik sektörünün yüzünü güldürdüğünü anlatan Ertan, ''Bu sürecin ardından yani yılbaşından sonra tüketimde yeniden bir durgunluk yaşanacağını tahmin ediyoruz'' dedi. Ertan, perakendecilik sektörü için 2002 yılının ''kar yılı değil, ar yılı'' olacağına işaret ederek, sözlerini şöyle sürdürdü ''Sektörün kar marjı yüzde 2-2.5 seviyelerinde. Türkiye'de bakkallar dahil organize perakendecilik sektörü pazarı yıllık toplam 45 milyar dolar. Yeni yılı büyük karlarla değil, zarar etmeden geçirmek önemli olacak. Esasında bu tüm sektörler için böyle. Postu deldirmemeye çalışacağız. Ancak bizim sektörümüzün bir avantajı halkın yeme, içme ve giyinme ihtiyacı sürecek. Biz de maliyetlerimizi en aza çekerek, en rasyonel yönetim ve satın alma stratejileriyle büyüyeceğiz Enflasyondan değil, operasyonlardan karlarımız olacak.'' Ertan, Kipa olarak yeni yılda da yatırımlara devam edeceklerine dikkat çekti. Yabancı sermayenin Türkiye'de perakende sektöründe yatırıma büyük ilgi gösterdiğini dile getiren Ertan, halen şehirleşmenin çok düşük seviyede olmasının bu sektörde yatırımları özellikle yabancılar açısından cazip kıldığını ve gelişme gördüklerini bildirdi. Perakende sektöründe faaliyette olan bir çok Türk şirketine yabancı ortaklık tekliflerinin yoğun şekilde sürdüğünü anlatan Ertan, Kipa'ya da ortaklık teklif eden çok sayıda yabancı yatırımcının bulunduğunu açıkladı. Ertan, ''Tüm görüşmelere açığız, bazılarıyla konuşuyoruz. Yabancı ortaklık hiç belli olmaz ama olursa azınlık ortağı olacak'' dedi. 
     






</TEXT>
</DOC>
