<DOC>
<DOCNO> 79142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur12.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'in beraat kararı bozuldu... 
</HEADLINE>
<TEXT>

     Yargıtay 6. Ceza Dairesi, Tasarruf Mevduatı Sigorta Fonu'na devredilen Egebank'ın eski sahibi ve işadamı Yahya Murat Demirel'in, şirketlerine Halk Bankası'ndan usulsüz kredi verildiği gerekçesiyle yargılandığı davada verilen beraat kararını bozdu. 
     İstanbul 4. Ağır Ceza Mahkemesi'nce Yahya Murat Demirel, Şaban Ayhan Tatlıgil, Gökalp Baştürk, Emine Mehtap Ceylan, Ender Altun, Hüsnü Barbaros Olcay, Muazzez Ela ve Mualla Halistürk hakkında 28 Kasım 2001'de verilen beraat kararını davanın müdahili olan Halk Bankası temyiz etti. 
     Temyiz istemini görüşen Yargıtay 6. Ceza Dairesi, Yargıtay Cumhuriyet Başsavcılığı'nın görüşü doğrultusunda tüm sanıklar hakkında verilen beraat kararını oybirliği ile bozdu. 6. Ceza Dairesi, bozma gerekçesi olarak ''eksik soruşturmayı'' gösterdi. Daire, Halk Bankası hakkında Başbakanlık Teftiş Kurulu ve Devlet Denetleme Kurulu'nca hazırlanan raporların getirilerek incelenmesini ve ayrıcı dosyadaki bazı eksiklikler giderildikten sonra hüküm kurulmasını istedi. 
     Yargıtay 6. Ceza Dairesi'nin bu kararından sonra sanıklar İstanbul 4. Ağır Ceza Mahkemesi'nde yeniden yargılanacaklar. 
     Mahkeme, ilk kararından direnirse dava dosyası Yargıtay Ceza Genel Kurulu'na gelecek. 
     İstanbul 4. Ağır Ceza Mahkemesi, sanıkların, ''Halk Bankası'nı dolandırmak gibi bir kasıtlarının bulunmadığının anlaşıldığını gerekçesiyle tüm sanıkların unsurları oluşmayan suçtan'' beraatlerine karar vermişti. 
     
     DAVANIN KONUSU 
     İstanbul Cumhuriyet Başsavcılığı'nca hazırlanan iddianamede, Halk Bankası'ndan, Yahya Murat Demirel'in bazı şirketlerine talep ettiğinden daha yüksek krediler çıkarıldığı, o dönem bankanın yöneticilerinden olan Barbaros Olcay ve bankanın Genel Müdürü Yenal Ansen'in, kredilerin verilmesi konusunda etkili olduğu, Olcay'ın daha sonra Demirel'in şirketinde çalışmaya başladığı anlatılıyordu. 
     Demirel'in şirketlerine sağlanan kredilerin bir kısmının geri döndüğü, ancak buna rağmen bankanın 159 milyon dolar zarara uğradığı belirtilen iddianamede, kredilerin Mualla Halistürk'ün müdür, Ender Altun'un da müdür yardımcısı olarak görev yaptığı Halk Bankası Levent Şubesi'nden verildiği belirtiliyordu. 
     İddianamede, sanıklar Yahya Murat Demirel, Mualla Halistürk, Ender Altun, Barbaros Olcay, Gökalp Baştürk, Şaban Ayhan Tatlıgil, Emine Mehtap Ceylan ve Muazzez Ela'nın, ''Banka aracılığıyla dolandırıcılık yapmak'' suçundan 4.5 ile 11'er yıl arasında ağır hapis cezasına çarptırılması isteniyordu. 
     





</TEXT>
</DOC>
