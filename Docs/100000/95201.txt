<DOC>
<DOCNO> 95201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/guncel/gun01.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Stratejik teleskop UFO’ları da görecek 
</HEADLINE>
<TEXT>

     SELMA KUNAR Antalya DHA 

     Amerikan Ulusal Havacılık ve Uzay Dairesi’nin NASA yıldızlar, gökadalar, süpernovalar ve gama ışın patlamalarını belirlemek üzere hazırladığı dört robotik teleskop sisteminden birinin Türkiye’de kurulması kesinleşti. 
     ABR, Afrika ve Avustralya’da kurulacak dev teleskoptan Türkiye’ye gelecek olanı Antalya’daki 2 bin 345 metre yükseklikteki Bakırlıtepe’de TÜBİTAK Ulusal Gözlemevi’nin yanına ekimde yerleştirilecek. 
     ABD’nin Michagan Üniversitesi ile NASA Uzay Üssü’nün ortak projesi olan robotik teleskop sistemi için Türkiye harcama yapmayacak. "Robotic Optical Transient Search Experiment" ROTSE olarak adlandırılan teleskop, her gece gökyüzünü iki kez tarayacak, 1000 görüntü çekecek, değişen yıldızlar ve gama ışın patlamalarını anında saptayacak. 
     
     Ekimde kurulacak 
     ROTSE’nin gökyüzünün açık olduğu gecelerde uzayı iki kez tarayacağını belirten İzzet Baysal Üniversitesi Fizik Bölümü Öğretim Üyesi Prof. Dr. Mehmet Emin Özel şöyle konuştu 
     "Teleskop bir gecede yaklaşık 1000 görüntü çekecek. Böylelikle, gökyüzündeki anlık gelişmeler saptanabilecek. Son yıllarda UFO gördüklerini iddia edenlerin sayısı çoğaldı. Oysa gördükleri kesinlikle birer yıldız veya göz yanılması. Eğer UFO varsa, bu teleskop UFO’ları da görüntüleyecek. Her gece çekilen görüntüler bir önceki gece çekilenlerle karşılaştırılıp, gökyüzündeki değişimler saptanacak." 
     



 GÜNCEL 












</TEXT>
</DOC>
