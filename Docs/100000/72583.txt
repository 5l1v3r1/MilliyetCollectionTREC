<DOC>
<DOCNO> 72583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo16.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Fenerbahçeli futbolcuların pestini çıkardı.. 
</HEADLINE>
<TEXT>

     Fenerbahçe, 17 Mart Pazar günü Malatyaspor ile yapacağı lig maçının hazırlıklarını sürdürdü. 
     Teknik direktör Werner Lorant yönetiminde Samandıra Tesisleri'nde gerçekleştirilen ve yaklaşık 2 saat süren idmanda futbolcular, koşu, şut çalışması ve çift kale maçın ardından depar çalışması yaptı. 
     Yaklaşık 2 saat süren ve oldukça yüksek tempolu geçen idmanda Alman çalıştırıcı, futbolcularının adeta pestilini çıkrattı. 
     Antrenmana, Ümit Milli Takım'dan dönen Serhat katılmayarak salonda çalışırken, Genç Milli Takım'dan dönen Fahri ve Bilal'i teknik direktör Lorant içeriye gönderdi. 
     Bu arada koşu çalışmasının ardından kaleci Rüştü de Lorant'tan izin alarak içeriye giderken, deneyimli kaleci Rüştü'nün önemli bir sorununun olmadığı ve çalışmasını salonda sürdürdüğü öğrenildi. 
     Sarı-lacivertli futbolcuların yaptığı şut çalışmasında, Hırvat Rapaiç, attığı sert şutlar ve gollerle dikkat çekti. 
     Hırvat futbolcunun sert bir şutunu çıkartmaya çalışan kaleci Oğuz, topun eliyle suratı arasında kalması sonrası zor anlar yaşarken, Rapaiç genç kalecinin yanına gelerek herhangi bir sorununun olup olmadığını sordu ve önemli birşeyin olmaması sonucunda da çalışma sürdü. 
     Öte yandan antrenman öncesi Werner Lorant, iki kaptan Ogün ve Revivo ile saha ortasında bir süre görüşme yaptı. 
     
     Oktay'dan gol şov 
     Fenerbahçe'de geçen hafta Antalyaspor deplasmanında attığı golle şampiyonluk yarışında takımına çok önemli 3 puan kazandıran Oktay Derelioğlu, antrenmanda da yüksek form grafiğini sürdürdü. 
     Golcü futbolcu, yapılan çift kale maçta birbirinden güzel 5 gol atarak adeta şov yaptı ve teknik direktörü Lorant'ın da yüzünü güldürdü. 
     Oldukça mücadeleli geçen çift kale maçta mavi takım, sarı takımı 7-5 yenerken, mavi takımın gollerini Oktay 5 , Yusuf, Erhan, sarı 
     takımın gollerini ise Ceyhun 3 , Revivo ve Andersson kaydetti. 
     Diğer yandan, yapılan çift kale maçta Werner Lorant'ın savunmada Fatih, Ümit ve Mustafa Doğan üçlüsünü bir arada oynatması dikkati çekti. 
     Fenerbahçe, Malatyaspor ile yapacağı lig maçının hazırlıklarını akşam gerçekleştireceği idmanla sürdürecek. 
     






</TEXT>
</DOC>
