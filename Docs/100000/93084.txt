<DOC>
<DOCNO> 93084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo26.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fernando rüzgarı 
</HEADLINE>
<TEXT>

76.Gazi Koşusu’nu Selman Taşbek’in safkanı kazandı. Fernando, 2.30.12’lik derecesiyle potaya uzandı 
     TÜRK yarışçılığının en büyük derbisi olan 76. Gazi Koşusu’nda zafer Fernando’nun oldu. Veliefendi Hipodromu’nda koşulan ve 20 üç yaşlı İngiliz tayının mücadele ettiği yarışta jokey Fuat Çakar’ın bindiği Fernando 2.30.12’lik derecesiyle potaya uzandı. 2400 metrede ve çim pistte yapılan yarışta ikinciliği Ultamar, üçüncülüğü Klubnika elde ederken, Adam tabelayı tamamladı. Yarışın büyük favorilerinden Master Vere ise ancak beşinci olabildi. 
     FERNANDO düzlükteki etkili sprinti ile birinciliğe uzanırken, sahibi Selman Taşbek’e de kaydiyeler ve yetiştiricik primleri dahil 425 milyar lira kazandırdı. Selman Taşbek, kupasını Cumhurbaşkanı Ahmet Necdet Sezer’i temsilen Cumhurbaşkanlığı Genel Sekreteri Kemal Nehrozoğlu’nun elinden aldı. Devlet Bakanı Ramazan Mirzaoğlu, Fernando’nun jokeyi Fuat Çakar’a, İstanbul Valisi Erol Çakır ise atın antrenörü Haldun Güneş’e bir plaket verdi. 
     



 SPOR 



























</TEXT>
</DOC>
