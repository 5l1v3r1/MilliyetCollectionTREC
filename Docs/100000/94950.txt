<DOC>
<DOCNO> 94950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur23.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Varolan hükümetle seçime girilmelidir'' 
</HEADLINE>
<TEXT>

     CHP Genel Başkanı Deniz Baykal, ''var olan hükümetle bir erken seçime gidilmesi gerektiğini'' ifade ederek, erken seçim tarihine ilişkin, ''Öyle anlaşılıyor ki Kasım, ciddi bir seçenek halindedir'' değerlendirmesini yaptı. 
     Baykal, TÜSİAD Başkanı Tuncay Özilhan ve beraberindeki heyeti, parti genel merkezinde kabul etti. 
     Özilhan, 1.5 saat süren görüşmenin ardından yaptığı açıklamada, Türkiye'nin kritik bir dönemeçte olduğunu ifade ederek, parti liderleriyle görüştüklerini söyledi. 
     TÜSİAD'ın 2002 yılı temel misyonunun, AB ile ilgili bir söz almak ve Kopenhag Kriterleri ile ilgili çalışmaları tamamlamak olduğunu söyleyen Özilhan, bu çerçevede, siyasi parti liderleriyle görüş alışverişinde bulundukların kaydetti. 
     Mayıs ayına kadar ekonomide pek çok göstergenin müspet geliştiğini anlatan Özilhan, Başbakan Bülent Ecevit'in rahatsızlığı ile koalisyondaki AB ile ilgili görüş ayrılıklarının belirdiğini söyledi. 
     ''Siyasi belirsizlik bir an önce çözülmezse enflasyonun yükselebileceğini ve büyümede düşüş olacağını tespit ettiklerini'' dile getiren Özilhan, ekonomik programın takip edilmesi ve bir uzlaşmanın sağlanması gerektiğini belirtti. 
     Özilhan, ''Bir seçim mailine giriliyor galiba, diye düşünüyoruz'' dedi. 
     CHP Genel Başkanı Baykal da Özilhan ile yaptıkları görüşmede, Türkiye'nin AB ile ilgili ilişkilerini değerlendirdiklerini belirtti. 
     Bugün ülkenin gündemine, siyasi krizin yerleştiğini söyleyen Baykal, bu krizin hem ekonomiyi, hem AB'yi, hem de ülke siyasetini etkilediğini ifade etti. 
     Türkiye'nin istikrarsız bir döneme girdiğini, hükümetin varlığının tartışılmaya başlandığını savunan Baykal, şöyle devam etti 
     ''Bu koalisyonun en büyük partisinde, ciddi şekilde çözülme başlamıştır. Türkiye'yi toparlamak lazım. Bugünkü çözülme içinde istikrarı sağlayacak formül yok. Yapılacak iş, Parlamento'yu yeniden yapılandırmaktır. Bu süreci fazla uzatmamak lazımdır. Yeni bir siyaset, yeni bir tablo oluşturmak lazım. 
     Yeni hükümet arayışına gerek yoktur. Var olan hükümetle seçime gidilmelidir. Çok zaman kaybediyoruz. Başbakan'ın, Nisan 2004'ü bekleyişinde olduğunu üzüntüyle görüyorum. Bir an önce Türkiye, net bir siyasi tercih aşamasına gelmelidir.'' Baykal, erken seçim tarihi üzerinde pek çok partinin görüş bildirdiğini ifade eden bir gazetecinin, ''Sizin seçim tarihiniz nedir '' sorusu üzerine, ayrı ayrı tarihlerin telaffuz edilmesini yanlış bulduğunu söyledi. 
     Parti liderlerinin biraraya gelerek tarih konusunu müzakere edebileceğini kaydeden Baykal, ''Öyle anlaşılıyor ki Kasım, ciddi bir seçenek halindedir'' dedi. 
     TÜSİAD Başkanı Özilhan ise aynı yöndeki soruyu yanıtlarken, seçimle ilgili herhangi bir yorum yapmak istemediklerini belirtti. 
     Siyasi belirsizlik ortamının kalkmasını istediklerini ifade eden Özilhan, ''Siyasi belirsizlik ortamını ne ortadan kaldıracaksa bir an önce bunun çözümü sağlanmalı ki ekonomideki kötüye gidişi, bir an evvel durdurabilelim'' dedi. 
     Baykal, bir soru üzerine, seçim barajının mevcut haliyle korunması gerektiğini belirtti. Barajın indirilmesi halinde, ''alt kültür ve kimlik siyasetinin Türkiye'ye yön vereceğini'' savunan Baykal, seçim ittifakı tartışmalarının da yersiz olduğunu söyledi. 
     ''DSP'den istifa eden bakanlardan bazılarının CHP'ye katılabileceği'' iddialarına da bir soru üzerine yanıt veren Baykal, CHP'nin transfer arayışı içinde bulunmadığını belirterek, ancak gelecek dönemde ''bir kısım arkadaşlarla birarada olunabileceğini'' kaydetti. 
     Baykal, Devlet Bakanı Kemal Derviş ile bugün bir görüşmesi olup olmayacağının sorulması üzerine de ''Görüşmeyeceğimi taahhüt etme durumunda değilim... Ortalık bir sakinleşsin, herkes tercihini yapsın ondan sonra durumu değerlendiririz'' diye konuştu. 
     





</TEXT>
</DOC>
