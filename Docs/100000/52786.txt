<DOC>
<DOCNO> 52786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sondun14.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Gazetesi "Türkiye'nin asker gönderme teklifi çok akıllıca" 
</HEADLINE>
<TEXT>

     Suudi Arabistan'da yayımlanan Arab News gazetesi, ''Türkiye'nin Afganistan'a asker gönderme teklifinin çok akıllıca bir seçenek olduğunu, Afganların Batı askerleri yerine Müslüman istikrar kuvvetlerini tercih edeceğini'' yazdı. 
     Arab News, Türk, Malezyalı ve Endonezyalı kuvvetlerin, Afganistan'a konuşlanan İngiliz güçlerine göre Kuzey İttifakı için daha kabul edilebilir olduğunu kaydetti. 
     Afganistan krizinde derin rolleri bulunan ülke askerlerinin Afganistan'da görev almasının ülkede durumu daha da zora sokacağını yazan gazete, ''Örneğin Pakistanlı askerlerin yer alması iyi bir fikir değil. Bunun yanında Türkiye'nin asker önerisi çok akıllıca bir seçenek. Malezya ve Endonezya da açık ve kabul edilebilir iki kaynak'' yorumunda bulundu. 
     Yabancı güçlerin, bölgede istikrarın elde edilmesi, geçiş hükümeti kurulması ve Afganistan'a ekonomik yardım sağlanması için katkılar yapabileceğini yazan gazete, ''Ancak onların varlığı geçici olmalı'' yorumunu yaptı. 
     






</TEXT>
</DOC>
