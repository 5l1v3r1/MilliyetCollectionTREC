<DOC>
<DOCNO> 88853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/soneko05.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''2002'nin ilk çeyreğinde göstergeler olumlu'' 
</HEADLINE>
<TEXT>

     Devlet Bakanı Kemal Derviş, ekonomik programın uygulanmasındaki kararlılığa ve orta vadeli ek dış kaynağa bağlı olarak bu yılın ilk çeyreğinde bekleyiş ve gerçekleşmelerde olumlu gelişmeler görüldüğünü bildirdi. 
     Derviş, büyüme konusunda yaptığı yazılı açıklamada, geçen yıl gayrı safi milli hasılanın bir önceki yıla göre yüzde 9.4, gayrı safi yurtiçi hasılanın ise yüzde 7.5 oranında daralma gösterdiğine dikkat çekti. 
     Bunun en büyük nedeninin yaşanan mali krizler sonucunda yükselen faizler ve belirsizliğin artmasına bağlı iç talep düşüşü olduğunu kaydeden Derviş, 2001'in 2. çeyreğinde faaliyet hacminin dip noktaya geldiğini kaydetti. Derviş, 3. çeyrekte göreli bir toparlanma görüldüğünü, ancak bütün dünyada olduğu gibi 11 Eylül olayının da etkisiyle yılın son çeyreğinde yeniden daralmaya girildiğini vurguladı. 
     
     EKONOMİK GÖSTERGELER 

     Devlet Bakanı, bu yılın ilk çeyreğinde ise bekleyiş ve gerçekleşmelerde olumlu gelişmeler görüldüğünü ve talep ile üretimin artmakta olduğuna dair güçlü sinyaller bulunduğunu ifade etti. 
     Bakan Derviş, bu alandaki gelişmeleri de şöyle sıraladı 
     ''-Sanayi Üretimi İlk üç ayın ortalaması, geçen yılın ilk üç aylık dönemine göre yüzde 3.5'lik artış göstermektedir. Ancak, rakamlar mevsimlik etkilerden arındırılıp, 2001 yılının son üç ayına oranlandığı zaman yüzde 11.8'lik bir artış görülmektedir. Ayrıca, bu yılın ilk 4 aylık ortalaması ile geçen yılın aynı dönemi karşılaştırıldığında toplam sanayi üretimi yüzde 6.1 oranında artmıştır. 
     -Kapasite Kullanım Oranı 2002'nin ilk dört ayında, 2001'in aynı dönemine göre yüzde 5.4 artmıştır. 
     -Merkez Bankası İktisadi Yönelim Anketi, DİE İmalat Sanayi Aylık Eğilim Anketi, Öncü Ekonomik Göstergeler Analizi, dahilde ve ithalde alınan KDV tahsilatı gibi göstergeler de gelişmeye ilişkin olumlu sinyaller vermektedir. Ayrıca, otomotiv ve beyaz eşya sektörlerinde, ağırlıklı olarak dış talep kaynaklı olmak üzere ilk üç ayda sırasıyla yüzde 6 ve yüzde 40 oranında üretim artışı olmuştur. Bunun yanı sıra, ilk 4 ayda açılan firma sayısı, kapananın üzerinde olmuş ve açılan firma sayısı geçen yılın aynı dönemine göre yüzde 30 artmıştır. 
     -DİE Turizm İstatistiklerine bakıldığında ülkemize giriş yapan yabancı ziyaretçilerin sayısında 2002'nin ilk dört ayında yüzde 2.7'lik artış görülmüştür. Ayrıca, ödemeler dengesinin ilk üç aylık döneminde turizm gelirleri geçen yılın aynı dönemine oranla yüzde 20 artmıştır.'' 
     
     HESAPLAMA YÖNTEMLERİ 

     Devlet Bakanı Derviş, bu yılın ilk çeyreğine ilişkin GSMH verisinin de DİE tarafından Haziran sonunda açıklanacağını belirtti. 
     Derviş, yurtiçi üretim ve milli gelirin hangi yönde geliştiğini saptamak için çeşitli ölçme yöntemlerini bir arada kullanmanın gereğine de işaret etti. 
     Birinci yöntemin GSMH'deki değişimi bir önceki yılın aynı dönemiyle karşılaştırdığını kaydeden Derviş, DİE'nin açıklayacağı ilk çeyrek verisinin de 2001'in aynı dönemiyle bir karşılaştırma içereceğini vurguladı. 
     Derviş, diğer bir yöntemin üretim ve gelir endeksinin zaman içinde gelişmesini ve dönüm noktalarını yakalamaya çalıştığını ve 3 aylık dönemdeki değeri hemen bir önceki dönemdeki değerine göre ölçtüğünü bildirdi. 
     Kriz sonrasını izleyen dönemlerde faaliyet hacmi ile ilgili değerlendirmelerin bir önceki yılın aynı dönemine göre yapılmasının gelişme eğiliminin izlenmesine imkan vermeyeceğini de vurgulayan Derviş, bunun için ekonomik aktivitenin bir önceki yılın aynı dönemi yanında, bir önceki döneme göre de ölçülmesinin daha doğru bir değerlendirme olacağını savundu. 
     Derviş, bu karşılaştırmanın sağlıklı olarak yapılabilmesi için rakamların mevsimsel etkilerden arındırılması gerektiğinin de altını çizdi. 
     
     MİLLİ GELİR YUKARI TIRMANIYOR 

     Göstergeler dikkate alındığında, kriz sonrasında ekonomide yaşanan daralma sürecinden çıkılmakta olduğunun görüldüğünü de kaydeden Bakan Derviş, açıklamasında daha sonra şu görüşlere yer verdi 
     ''Milli gelir çok aşağı düşmüş bir düzeyden yukarıya doğru tırmanmaktadır. Ancak, 2002'nin ilk çeyreğine ilişkin rakamlar geçen yılın ilk döneminde görülen faaliyet düzeyini henüz aşmamış olabilecek, hatta yüzde 3 kadar altında kalabilecektir. Bu arada, geçen yıl yaşanan olumsuz iklim koşulları nedeniyle tarımsal üretimde görülen düşüşün bu yılın ilk 3 ayına sarkmış olduğu tahmin edilmektedir. Ancak Mart ayından itibaren büyüme başlamıştır ve başlayan büyüme süreci milli gelirin ve yurtiçi üretimin ikinci çeyrekten itibaren bir önceki yılın düzeylerini aşmasını sağlayacaktır. 
     Tahminlerimize göre rakamlar mevsimsel etkilerden arındırıldığında 2001'in son dönemine göre GSMH'de yılın ilk üç aylık döneminde yüzde 3'e yakın bir artışın sağlanabileceği ortaya çıkmaktadır. Sanayi 
     sektörünün de bu dönemde yüzde 11 oranında artması beklenmektedir. 
     GSYİ'de yani yurtiçi üretimde ise bu oranın yüzde 3.3 olacağı düşünülmektedir.'' Derviş, bu çerçevede, yılın ilk 3 ayında görülen üretim seviyesi dikkate alındığında, muhafazakar bir tahminle ortalama 1'er puanlık bir büyüme sağlanması durumunda bile yüzde 3'lük yıl sonu hedefinin tutturulmasının mümkün olabileceğini belirtti. 
     Orta dönemde büyümeyi verimlilik ve yatırım hacminin belirleyeceğini de ifade eden Derviş, bunun ise yasalaşan yapısal reformların tam sonuç verebilmesine olanak sağlayacağını ve ekonomideki iyi yönetim, eşgüdüm ve güven ortamı ile çok yakından ilgili olduğunu bildirdi. 
     





</TEXT>
</DOC>
