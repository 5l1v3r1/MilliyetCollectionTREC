<DOC>
<DOCNO> 52914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sondun01.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
G-20 toplantısından terörizmin mali kaynaklarına ortak tavır çıktı 
</HEADLINE>
<TEXT>

     Sanayileşmiş ülkeler grubu G-7 üyeleri ve Türkiye'nin de yer aldığı bazı önemli yükselen pazarların dahil olduğu G-20 oluşumunun bakanlar düzeyinde Kanada'nın başkenti Ottawa'da düzenlenen üçüncü toplantısı sona erdi. 
     Toplantı sonunda yayınlanan bildiride, ABD'de 11 Eylül'de düzenlenen dev terörist saldırıların bütün dünya ülkelerini hedef aldığı, global anlamda ekonomik istikrarsızlık yaratılmak istendiği vurgulandı. 
     Terörizmin mali kaynakları kesilerek bununla mücadele yoluna gitmek istendiği ifade edilen bildiride, terörist faaliyetlere finans sağlayan kişi ve grupların sığınabilecekleri hiçbir yer kalmaması gerektiği, bu bağlamda bir eylem planı onaylandığı kaydedildi. 
     Söz konusu eylem planının teröristlerin ve onları destekleyen grupların para sistemlerine giriş yapmasını önlemeyi amaçladığı belirtildi. Yayınlanan kapanış bildirisinde, 11 Eylül saldırılarının küresel anlamda ekonomi hedeflerini yıpratamayacağı, bu amaçla pazar istikrarını sağlamaya yönelik bazı stratejik tedbirlerin onaylandığı, gerekli olması halinde daha geniş kapsamlı kararlar da alınabileceği ifade edildi. 
     Bildiride G-20 oluşumunun serbest ticaret ve uluslararası pazarların açıklığına ilişkin temel görüşünde bir değişiklik olmadığı vurgulandı. 
     Kredi sağlayan ve borç alan ülkelerin, uluslararası para piyasalarının etkinliği ve iyi işlemesi yönünden ortak çıkarları bulunduğu hatırlatıldı. 
     Bu arada, G-20'nin terörizmin mali olarak desteklenmesiyle mücadele kapsamında hazırladığı eylem planında, konuyla ilgili uluslararası çabalara bütün ülkelerin katılması için çağrıda da bulunuldu. 
     Plan genel olarak, G-20 üyelerinin, BM Güvenlik Konseyi'nin terörizme mali desteğin durdurulmasına ilişkin 1373 sayılı kararını yürürlüğe koymasını, bu amaçla G-20 ülkelerinin terörist gruplara ve işbirliği içindeki odaklara ait bütün malların dondurulmasını, söz konusu kapsama giren kesimin uluslararası mali sisteme giriş yapmasının engellenmesini öngörüyor. 
     Eylem planı ayrıca, üye ülkelerin, ülke sınırları içinde malları dondurulan terörist grup ve işbirliği içindeki odakların listesini yayınlamaları da isteniyor. 
     Planda, uluslararası alanda işbirliği ve bilgi iletişimin sağlanması kapsamında, özellikle BM kararı uyarınca alınan tedbirler hakkında karşılıklı iletişime önem verilmesi vurgulanıyor. Buna bağlı olarak her üye ülkenin mali istihbarat birimi oluşturması öngörülüyor. 
     Öte yandan, G-20 ülkeleri, terörist grupların mali desteğinin önlenmesi ve kara para aklamayla mücadele kapsamında IMF, Dünya Bankası ve diğer çok taraflı ya da bölgesel kuruluşların bu konuda teknik yardım sağlamaları, bu bağlamda mevcut programlar ve merkezlerin genişletilmesi isteniyor. 
     Toplantıya Türkiye adına ekonomiden sorumlu Devlet Bakanı Kemal Derviş, Merkez Bankası Başkanı Süreyya Serdengeçti, Hazine Müsteşarı Faik Öztrak ve beraberlerindeki heyet katıldı. 
     G-20 çerçevesinde, sanayileşmiş ülkelerin Almanya, Fransa, İngiltere, İtalya, Kanada, ABD ve Japonya yanısıra Türkiye, Arjantin, Avustralya, Brezilya, Çin, Hindistan, Meksika, Rusya, Suudi Arabistan, Güney Afrika ve Güney Kore maliye bakanları ile merkez bankaları başkanları bir araya geliyorlar. 
     Toplantıya ayrıca IMF-Dünya Bankası ve Avrupa Birliği gibi kurumlar da katılıyor. 
     Bu arada, toplantının yapıldığı Konferans Merkezi ve heyetlerin kaldığı otel önünde toplanan eylemciler küreselleşmeyi protesto için gösteriler düzenlediler. Kent merkezinde bulunan toplantı merkezi çevresinde olağanüstü güvenlik tedbirleri dikkat çekiyor. 
     






</TEXT>
</DOC>
