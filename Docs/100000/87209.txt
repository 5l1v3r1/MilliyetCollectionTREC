<DOC>
<DOCNO> 87209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko14.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirazı çok seviyoruz... Dünyadan 11 kat fazla tüketiyoruz.. 
</HEADLINE>
<TEXT>

     Tekirdağ Tarım İl Müdürü Haydar Soykan, Türkiye'de kiraz tüketiminin dünya ortalamasının çok üzerinde olduğunu blirterek, ''Dünyada kişi başına düşen kiraz tüketim miktarı 300 gramken ülkemizde bu miktar 3,5 kilogramı buluyor'' dedi. 
     Tekirdağ Belediyesi'nce 37 yıldır ''Kiraz Festivali'' düzenlendiğini hatırlatan Soykan, Tekirdağ'da kiraz üretiminde kaliteyi ve verimi arttırmak amacıyla ''Kiraz Üretimi Geliştirme Projesi''nin oluşturulduğunu kaydetti. 
     Tekirdağ'ın coğrafi konumu, İstanbul'a yakınlığının projenin oluşturulmasında etkili olduğunu belirten Soykan, şöyle dedi 
     ''Bu türden projelerin hazırlanıp, uygulanmasında buğday ve ayçiçeğe dayalı ilimizin, bitkisel üretiminde, özellikle küçük işletmelerimiz için katma değeri yüksek pazar ve pazarlama sıkıntısı olmayan alternatif ürün bulma düşüncesi de etkili olmaktadır. Dünyada kişi başına düşen kiraz tüketim miktarı 300 gramken ülkemizde bu miktar 3,5 kilogramı buluyor. 
     Bu proje ile sanayi tipi ve ihraç amaçlı sofralık kiraz üretimi birlikte planlanmıştır. Alıcılar açısından da tercih edilecek arz büyüklüklerine ulaşabilmek için üretim sahaları aynı özellikleri birbirine yakın olan bölgelerden seçilmiştir. Her iki cinsten 500 dekar olmak üzere iki yıl içinde 1.000 dekar modern kiraz bahçesinin oluşturulmasını öngören projenin fidan gideri olarak 360 milyar lira maliyet hesaplanmıştır. Fidan ihtiyaçları karşılanacak çiftçimizin bu projeye istekli ve hazır olduğuu görüyoruz.'' 
     





</TEXT>
</DOC>
