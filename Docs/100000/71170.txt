<DOC>
<DOCNO> 71170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur11.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın siyasi hayatı bitti 
</HEADLINE>
<TEXT>

     Kamuoyunda ''Kayıp Trilyon'' davası diye bilinen davada, kapatılan RP'nin Genel Başkanı Necmettin Erbakan, 2 yıl 4 ay hapis cezasına mahkum oldu. Davada, eski Genel Başkan 
     Yardımcıları Şevket Kazan ve Ahmet Tekdal'ın da aralarında bulunduğu 5 kişi beraat etti. Mahkeme, ayrıca, 19 sanığı 1 yıl 2'şer ay, 50 sanığı da 1'er yıl hapis cezasına çarptırdı. 
     Ankara 9. Ağır Ceza Mahkemesi'nin kararında, Yargıtay Cumhuriyet Başsavcılığı'nın 21 Mayıs 1997 tarihinde RP'nin kapatılması talebiyle Anayasa Mahkemesi'ne dava açmasından sonra, partinin kapatılacağı endişesiyle, 2820 Sayılı Siyasi Partiler Yasası'nın 1. maddesinde belirlenen devlet yardımının Ziraat Bankası Merkez Şubesi'nden çekildiği belirtildi. 
     Daha sonra, Yapı Kredi Bankası Balgat Şubesi'ndeki hesaptan 4 Haziran 1997 tarihinde 2 milyon 500 bin, 5 Haziran 1997'de 5 milyon 500 bin, 6 Haziran 1997'de 500 bin ve 9 Haziran 1997'de 1.5 milyon 
     mark olmak üzere toplam 10 milyon markın çekildiği ifade edilen kararda, paraların, tam yetkili Genel Başkan Yardımcısı Rıza Ulucak tarafından alındığı kaydedildi. 
     Kararda, 1997 yılı içerisinde 869 milyar 300 milyon liranın, gerçekte para verilmediği halde sahte olarak düzenlenen ''RP Gelir Makbuzu'' karşılığında il başkanları ve il muhasiplerine imzalattırılmak suretiyle, bazı il başkanlarına da sahte imzayla düzenlenen gelir makbuzlarıyla verilmiş gibi gösterildiğinin anlaşıldığı kaydedildi. 
     Rıza Ulucak tarafından çekilen 10 milyon markın Türk Lirası'na çevrildiğine ilişkin herhangi bir belgeye rastlanmadığı bildirilen kararda, yine Ulucak tarafından parti hesabında kayıtlı olan 943 bin 390 Dolar'ın bankadan çekildikten sonra genel merkez defter ve 
     kayıtlarına geçmediği gibi, Türk Lirası'na çevrildiğine ve parti hesaplarında kullanıldığına ilişkin herhangi bir belgeye rastlanamadığı ifade edildi. 
     
     Faturalar hayali şirketlerden 

     İbraz edilen faturaları düzenleyen şirketlerin hayali olduğu, Yapı Kredi Bankası'nda bulunan milyonlarca mark ve dolarlık hesabında aylarca bekleyen ve tahakkuk ettirilen faizinin parti genel merkezi defter ve kayıtlarına geçirilmediği anlatılan kararda, şöyle devam edildi 
     ''RP'nin Genel Merkezi'nde düzenlenen gelir makbuzlarında 12 il başkanı ve muhasibinin imzalarının kendilerine ait olmadığı, her il başkanı ve muhasibine 100'er milyar liraya varan paraların PTT veya banka havalesi yerine elden verildiği yönündeki savunmanın mantıken ve hukuken mümkün olmadığı anlaşılmıştır. Bazı il başkanlarının, gerçekte paranın kendilerine verilmediği yönündeki açık ve samimi beyanlarından, bazı illerin defter ve kayıtlarında, verildiği iddia edilen bu paraların 'gelir' dahi gösterilmediği, bazı illerde derlenen sahte ve içeriği itibariyle yanıltıcı belge niteliğinde oldukları, bu sahte belgeleri düzenleyen vergi mükellefleri hakkında kamu davaları açıldığı, birçok il ve ilçede adlarına harcama belgesi düzenlenen kişilerin gerçekte mal ve hizmet vermediklerini açık ve samimi olarak beyan ettikleri anlaşılmıştır. 
     RP Genel Merkezi'nde hazırlanan il başkanları ve muhasiplerine imzalattırılan gelir makbuzlarının sahte olarak düzenlendiği, gerçekte para verilmediği halde para verilmiş gibi düzenlenerek parti genel merkezince 'gider' gösterilen bu makbuzların 'sahte belge' niteliği taşıdığı ve kullanıldığı açık ve kesin olarak subute ermiştir.'' 
     
     Erbakan'ın bilgisi vardı 

     Kararda, Erbakan'ın RP'nin Genel Başkanı sıfatıyla ve parti tüzüğü gereği bilgi ve denetimi dışında, böylesi büyük bir tutarın illere dağıtılmasının mümkün olmadığının anlaşıldığı belirtilerek, Türk Ceza Kanunu'nun ''özel belgede sahtecilik'' hükmünü içeren 345. maddesi uyarınca, suçun işleniş şekli ve özelliği, suç konusunun önemi ve değeri, suç işleme kastının yoğunluğu dikkate alınarak 2 yıl hapis cezasına çarptırıldığı bildirildi. Kararda, 139 adet sahte belgenin aynı kasıtla düzenlendiği gerekçesiyle Erbakan'ın cezasının, TCK'nın 80. maddesi uyarınca altıda bir oranında artırılarak toplam 2 yıl 4 
     aya çıkarıldığı belirtildi. 
     
     Şırnak ve Hakkari İl Başkanlarına erteleme 

     Kararda, eski Şırnak İl Başkanı Abdulmuttalip Tatar ve eski Hakkari İl Başkanı Ahmet Özdemir'in de TCK'nın 345. maddesine göre 1'er yıl hapis cezasına mahkum edildikleri bildirilerek, sanıkların 
     samimi ikrarları ile olayın ortaya çıkmasına sebebiyet verdikleri gerekçesiyle altıda bir oranında indirilerek 10'ar aya düşürüldüğü belirtildi. Kararda, sanıklar hakkındaki hapis cezaları para cezasına çevrilerek ertelendiği kaydedildi. 
     
     5 sanık beraat etti 

     Kararda, eski Genel Başkan Yardımcıları Şevket Kazan ve Ahmet Tekdal, eski Genel Muhasip Abdurrahim Bezci ile eski Niğde İl Başkanı Rıfat Özkan ve eski Muğla İl Başkanı Mehmet Nil Hıdır'ın ''yeterli, kesin ve inandırıcı delil bulunmadığından'' beraatlerine karar verildiği kaydedildi. 
     Milletvekilleri Mehmet Zeki Çelik ve Ali Güner'in dokunulmazlıklarının kaldırılması için, dosyanın Ankara Cumhuriyet Başsavcılığı'na gönderilmesine karar veren Mahkeme, milletvekilleri Rıza Ulucak ve Özkan Öksüz hakkında da Ankara Cumhuriyet Başsavcılığı'na suç duyurusunda bulunulmasını kararlaştırdı. 
     Sanıkların 2820 Sayılı Siyasi Partiler Yasası'na muhalefet ettiklerine dair mahkumiyetlerine yeterli kesin ve inandırıcı delil elde edilemediğinden bu suçtan beraatlerine karar verildi. 
     Üye Nihat Varol, karara muhalif kaldı. Erbakan dahil, ceza alan bazı sanıklarla ilgili eksik tahkikat yapıldığını savunan Varol, 2820 Sayılı Yasa'ya muhalefet suçundan Erbakan dışında diğer sanıklara verilen beraat kararına da katılmadı.. 
     . 
     Kararın Yargıtay tarafından da onaylanması halinde Erbakan bir daha siyaset yapamayacak. 
     Yürürlükteki seçim mevzuatı ve Siyasi Partiler Yasası uyarınca "yüz kızartıcı suçlar"dan sayılan dolandırıcılık suçunu işleyenler siyasetle uğraşamıyor 
     






</TEXT>
</DOC>
