<DOC>
<DOCNO> 83784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur13.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nimesülid etken maddeli ilaçlar zehirliyor 
</HEADLINE>
<TEXT>

     Türk Eczacıları Birliği TEB Genel Başkanı Mehmet Domaç, ölümcül yan etki nedeniyle toplatılan ''nimesulid'' etken maddeli 9 ilacın karaciğerde zehir etkisi yaptığını ve insanların karaciğer yetmezliğinden ölmelerine neden olabildiğini belirterek, ''Bu ilaçları kullananlar, karaciğere ağır gelen yemeklerle ilaçlardan uzak dururlarsa organ kendi kendini yenileyebilir'' dedi. 
     Domaç, yarın 163. yıldönümünü kutlanacak olan Eczacılık Günü nedeniyle birlik genel merkezinde düzenlediği basın toplantısında, eczacıların sorunlarını anlattı ve çözüm önerilerini sıraladı. 
     TEB Genel Başkanı Domaç, daha sonra gazetecilerin, ağrı kesici ve ateş düşürücü olarak kullanılan ''nimesulid'' etken maddeli 9 ilacın, ''ölümcül yan etki'' nedeniyle toplatılmasına ilişkin sorularını yanıtladı. 
     Konu kendilerine intikal ettirilir ettirilmez toplatma kararı verdiklerini belirten Domaç, ilaçların karaciğerde zehir etkisi yaptığını ve insanların karaciğer yetmezliğinden ölmelerine neden olacağını söyledi. 
     Türkiye'de geri bildirim sistemi bulunmadığını ifade eden Domaç, ''Sanıyorum Türkiye'de bu ilaçlarla ilgili herhangi bir bildirim söz konusu değil'' dedi. 
     Domaç, hekimlerin, eczacıların ve vatandaşların bir ilaçla ilgili yan etki görüldüğünde Sağlık Bakanlığı'na bildirmelerini istedi. 
     ''Türkiye'de yan etki araştırmaları yapılmıyor diye bilir miyiz '' diye soran bir gazeteciye Domaç, ''Evet'' dedi. 
     İlaçların yan etkisini araştırma şanslarının bulunmadığını, bu tür araştırmaların çok pahalıya malolduğunu belirten Domaç, ''Türkiye'nin koşulları o tür bir araştırmayı kaldırabilecek durumda değildir. Bir kurumun kendi başına yapabileceği bir araştırma değil. Keşke olsa, böyle bir araştırma TEB'in bütçesini 5'e katlar'' dedi. 
     ''İnsanlar telaşlanıyor, ne önerirsiniz '' sorusunu da Domaç, ''Bundan böyle kullanmasınlar. Karaciğer fonksiyon testi yaptırsınlar demiyorum. Karaciğer kendi kendini yenileyebilen bir organdır. 
     Karaciğere ağır gelen yemekler ve ilaçlardan uzak durursa ilaç kullananlar, organ kendi kendini yenileyebilir'' diye yanıtladı. 
     Domaç, bu ilaçların Türkiye'de en fazla satan ilaçlardan olduğunu sözlerine ekledi. 
     





</TEXT>
</DOC>
