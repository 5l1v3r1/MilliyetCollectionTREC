<DOC>
<DOCNO> 92891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur10.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanlık artınca sigara yasağını kaldırdılar 
</HEADLINE>
<TEXT>

     Muş'un Suluca Köyü'nde, iki yıl önce İhtiyar Heyeti'nce alınan kararla konulan sigara içme yasağı, köylülerin, ''sigarayı bıraktık, kilo alıyoruz'' yakınmaları üzerine kaldırıldı. 
     Muş'un merkeze bağlı 50 haneli, 500 nüfuslu Suluca Köyü'nde, iki yıl önce üç vatandaşın, sigaranın yan etkileri yüzünden hastalanıp, akciğer kanserinden ölmeleri üzerine, bu sorunun çözümü için çalışma başlatıldı. 
     Muhtar Kamil Aktaş başkanlığında toplanan İhtiyar Heyeti, köyde sigara içmeyi yasaklayarak, sigara içene ''bir koyun'' cezası belirledi. Cezanın ağır olması üzerine köylüler de sigarayı bırakarak, İhtiyar Heyeti'nin aldığı bu karara uydular. 
     
     ''ŞİŞMANLIK ARTINCA...'' 
     Ancak, iki yıldan sonra köylülerin, ''Sigarayı bıraktık, kilo alıyoruz'' şeklinde yakınmalarının artması üzerine, Muhtar Aktaş, İhtiyar Heyeti'ni topladı. İhtiyar Heyeti, bu kez şişmanlığın da bir rahatsızlık ortaya çıkardığını dikkate alarak, ''İsteyenler, fazla olmamak koşuluyla sigara içebilirler'' şeklinde karar aldı. 
     Aktaş, bu kararın gençler için geçerli olmadığını belirterek, ''Sigarayı orta ve orta yaşın üzerindekiler içebilecek. Ancak gençlerin sigara içmesine kesinlikle izin vermeyeceğiz'' dedi. 
     Muhtar Aktaş, gençlerin sigara içmelerinin önüne geçebilmek için, ceza öngördüklerini de kaydetti. Buna göre, gençlerin sigara içtikleri görülmesi üzerine, ailesinden bir koyun alınacak ayrıca aile, köye gelen konukları ağırlamakla görevlendirilecek. Sigara içen gencin ailesi, köye gelen konukların barınmasını, yeme içmesini karşılayacak. 
     





</TEXT>
</DOC>
