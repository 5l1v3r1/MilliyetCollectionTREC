<DOC>
<DOCNO> 69116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/yazar/akyol.html </URL>
<DATE> 2002/02/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslam ve yaşama sevinci 
</HEADLINE>
<TEXT>

     FRANSIZ sosyal bilimci Oliver Roi, Müslüman hayatının "kasvetli" olduğunu yazar daha önce de belirtmiştim. İslamcı Şevket Eygi de "Hayır, İslam neş'e dinidir" diye tepki göstermişti. 
     Konuyu önemsiyorum... Kentleşme, eğitim, ticarileşme gibi modernleşmenin üç temel dinamiği hayata bakışımızı değiştiriyor. 
     Hayata bakışın gerçekten kasvetli, şüpheci ve otoriter olduğu bir kültürden, daha bir yaşama sevincine dönük, daha bireysel ve serbest bir kültüre geçiyoruz. 
     Eskiden sol örgütlerin "burjuva adeti" diye koyduğu yasaklarla, bir muhafazakarın "yozlaşma" sayarak koyduğu yasakları yan yana koysak, önemli benzerlikler çıkar Aynı kasvetli, şüpheci ve otoriter kültürün iki kolu... 
     Onun için mesele din - laiklik meselesi değil, kültür meselesidir. 
     
     NEŞ'ELİ olduğumuz zaman bir saksı çiçeği mutluluğumuzu arttırır. Kederli isek rengarenk çiçeklerle, kuş sesleriyle dolu güzel bir parkta oturup kara kara düşünürüz. 
     Sosyolog Weber, Avrupa'nın ekonomik ve kültürel gelişme döneminde kiliselerde cehennem vaazlarının azaldığını, onun yerine Allah'ın merhamet ve lütfunu anlatan vaazların ilgi gördüğünü anlatır. 
     Bizde Yaşar Nuri Öztürk'ün popülerliği, böyle bir süreci yaşamakta olduğumuzun göstergelerinden biridir. 
     Galatasaray mezunu muhafazakar İslamcı Şevket Eygi sık sık estetiği, kaliteyi savunuyor "İslam'ı varoşlaştıranları" eleştiriyor. İslamcı Prof. Hüseyin Hatemi hac kurbanı konusunda "Allah kan istemez" diyor. Hukuk profesörü Hatemi'nin klasik medrese çapında bir İslam kültürü vardır. 
     Bu kültür değişimi İslami çevrelerde tesettürün defilelerindeki şıklık olarak kendini giyim kuşam alanında da ortaya koyuyor. 
     "İrtica tehlikesi", toplumsal dinamiklerden habersiz, eskimiş bir sakızdır. 
     
     ŞUNU da belirteyim, karamsarlık ve toplumsal öfke, içimizdeki şiddet duygularını kışkırtabilir. Sol büyük kitlelere yeniden yumruk sıktırabilir gelişip serpilen, renklenen hayatın üzerine "burjuva" diye kara bir damga vurabilir. 
     Siyaset bilimci Martin Lipset'e göre, 1930'da dünyada emsali görülmemiş korkunç kriz gelip vurduğunda Amerika'da Protestan kiliselerinde en çok ilgi gören vaazlar zalimlerin cehenneme gideceğini anlatan vaazlardı. 
     Bizde şu ekonomik krizde, İslam'ın binyılda kültürümüze kazandırdığı sabır ve metanete şükredelim ki, ekonomiyi daha da batıracak sosyal patlamalar olmuyor 
     Roi'nın İslam'ı kasvet dini sayması, azgelişmiş ülke hayatının umutsuzluğuna bakarak verilmiş yanlış bir hükümdür. 
     Dün yazmıştım, Diyanet Vakfı İslam Ansiklopedisi, "eğlence" maddesine sayfalar açmış, Paygamberi'mizin hayatından örnekler vermiştir. 
     Orada okudum Gazali'nin her şeyi özetleyen sözlerini 
     "Eğlence yorgunluk ve tembellik hastalığına karşı kalbin devasıdır... Musikiden etkilenmemek ruhsal bir bozukluk, bir kabalıktır..." 
     Sadece bayramlarda değil, her gün hayatımızda biraz neş'e yaratmayı başarmalıyız... 
     
     







İslam ve yaşama sevinci 


Zafer ve Bayram 


Kum saati 


AB karşıtı parti 


İnternetin geleceği 


"Gomonist" demekten vezgeçtiler... 


Operada öğrenciye tam bilet 


Siz tazminatı alın 


Bu postacı kapıyı 1 defa çalıyor 


Berlin’de işçi Ahmet’ şimdi taksici’ 


</TEXT>
</DOC>
