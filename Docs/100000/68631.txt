<DOC>
<DOCNO> 68631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun06.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yasa değişiyor, medyada dev evlilikler gündemde... 
</HEADLINE>
<TEXT>

     - ABD'de bir federal mahkeme, kuruluşların sahip olabileceği TV kanalı sayısını kısıtlayan katı kuralların gözden geçirilmesine karar verdi. 
     Haberi veren New York Times gazetesi, kararın televizyon kanalları açısından büyük başarı olarak değerlendirildiğini belirtti. 
     Bir üst mahkeme tarafından bozulmadığı takdirde karar, AOL-Time Warner gibi dev kablo şirketlerinin TV istasyonu sahibi şirketlerle birleşmelerinin önünü açmış olacak. Aynı şekilde CBS ve FOX News kanallarının da yeni TV istasyonları satın alabilecekleri bildiriliyor. 
     
     Medyada dev evlilikler bekleniyor 
     Medya sahipliğinde çeşitliliği savunan küçük TV istasyonları açısından ''idam fermanı'' olarak nitelenen kararın, medya alanında dev evlilikler dalgası başlatabileceği ifade ediliyor. 
     Bu gerçekleştiği takdirde, büyük medya kuruluşları ellerine büyük bir güç geçirmiş olacak. Büyük medya kuruluşlarının yöneticileri, mahkeme kararını memnuniyetle karşıladı ve ''TV istasyonu sahipliğini kısıtlayan kararın çağdışı olduğunu'' öne sürdü. 
     Eski uygulamaya mahkemede karşı çıkan AOL genel danışmanı Paul Cappuccio, eski kuralın çağdışı olduğunu ve kamu çıkarlarına hizmet etmediğini söyledi. 
     Cappuccio, eski uygulamanın sanıldığı gibi rekabeti kamçılamadığını sözlerine ekledi. 
     Karara karşı çıkan ''Media Access Project'' adlı grubun başkanı Andrew Schwartzman ise kendilerinin yayın alanında çeşitliliği savunduklarını belirterek, karara bir üst mahkemede itirazda bulunacaklarını açıkladı. 
     Eski ABD Başkanı Bill Clinton yönetimi, dev medya kuruluşlarının TV istasyonlarını tek elde toplamasına karşı çıkmıştı. Yeni Başkan George Bush yönetimi ise yıllardır devam eden kısıtlamanın kaldırılması eğilimini taşıyor. 
     Halen yürürlükte bulunan kurallar, tek bir kuruluşun, Amerikan kamuoyunun en fazla yüzde 35'ine hitap edebilecek sayıda TV istasyonuna sahip olmasına izin veriyor. Kurallar gereğince, kablo şirketlerinin yayın kuruluşlarıyla birleşmeleri de yasak. 
     Buna karşılık Viacom şirketi, geçen yıl CBS televizyonunu satın aldığında kamuoyunun yüzde 41'ine ulaşma gücüne erişmişti. FOX kanalı da Chris-Craft İndustries adlı kuruluşu satın alınca, ulusal kamuoyunun yüzde 40'ına hitap eder hale geldi. Eski kuralın değiştirilmesini isteyen kuruluşlar arasında, FOX Television Stations, NBC ve Viacom önde geliyor. 
     






</TEXT>
</DOC>
