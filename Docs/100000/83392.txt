<DOC>
<DOCNO> 83392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/spor/spo03.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi adayı Baggio 
</HEADLINE>
<TEXT>

Orta sahaya Rumen futbolcu ayarında bir "10" numara arayan Galatasaray, gündemine Baggio’yu aldı. Fatih Terim, menajeri Moreno aracılığıyla İtalyan yıldıza teklif yaptı 
     ERHAN TELLİ 

     Orta sahaya beyin 
     YABANCI transfer arayışlarını sürdüren Galatasaray’da ilk hedef, Rumen yıldız Hagi gibi orta sahayı toparlayıp, Cim - Bom’u kritik maçlarda sırtlayabilecek bir "10" numara alabilmek. Bu düşünce doğrultusunda harekete geçen teknik direktör Fatih Terim’in, Brescia’da forma giyen İtalyanlar’ın ünlü yıldızı Roberto Baggio’ya teklif götürdüğü öğrenildi. Terim’in menajeri Moreno aracılığıyla İtalyan yıldızla temasa geçip, ilk adımı attığı belirtildi. 
     
     Sözleşme sıkıntısı 
     BRESCIA’YA teknik direktör Carlo Mazzone ile birlikte gelen ünlü futbolcunun sözleşmesinde "Mazzone ile istediği kulübe gidebilir" maddesinin bulunduğu da iddia edildi. İtalyan Milli Takımı’nın en önemli isimlerinden birisi olan Baggio, sakatlığı olmamasına rağmen Dünya Kupası için kadroya alınmadı. Bu karar İtalya’da futbolseverlerin tepkisini çekti. Öte yandan Fatih Terim dünkü basın toplantısında "Hagi gibi bir yıldız istiyorum" sözlerini tekrarladı. 
     
Baggio kimdir      1967 doğumlu olan Roberto Baggio, İtalya’nın orta sahada yetiştirdiği efsane futbolcular arasında yer alıyor. Sırasıyla Vicenza, Fiorentina, Juventus, Milan, Bologna, Inter ve son olarak Brescia’nın formasını giyen yıldız futbolcu 55 kere İtalya Milli Takım’da yer aldı. Tecrübeli futbolcu geçen sezon Brescia forması altında ligde 10 gole imzasını koydu. 
     
Köprü yine Sarı-Kırmızı      BOĞAZ Köprüsü’ndeki bayrak krizi Valilik izniyle son buldu. Fenerbahçeli bir kaç taraftar tarafından sökülen dev Galatasaray bayrağı dün Boğaz Köprüsü’ne tekrar asıldı. 3 bin 500 metrekarelik bayrağı yaptıran eski yöneticilerden Ergun Gürsoy, "Valilik’ten aldığımız yasal izinle bu işi gerçekleştirdik. Fenerbahçe de şampiyon olduğunda köprüye bayrak assın. Bu artık gelenek oldu. Anlayışlı davransınlar" dedi. 
     
Cihan Cim-Bom’da      TRANSFERDE hareketli günler geçiren Galatasaray, Kocaelispor’un genç yıldızlarından Cihan Haspolatlı ile anlaştı. Milli Takım ile birlikte Antalya’da kamp yapan Cihan’ın teklifi kabul ettiği ve Galatasaray’ın hafta içerisinde başarılı futbolcu için Kocaelispor ile pazarlıklara başlayacağı belirtildi. 
     
Berkant’ın keyfi yerinde      BAYERN Münih’in altyapısında yetiştikten sonra 20 yaşında Türkiye defterini açan Galatasaraylı Berkant, birbirine yürekten bağlı bir aileye girdiğini söyledi. Arkadaşlık ruhunun Cim - Bom’da en üst düzeyde olduğunu söyleyen genç futbolcu, "Başta işim kolay olmadı. Özellikle burnumun kırılması beni çok zorladı. Ancak Yozgat maçındaki asistim ve golümle hayata yeniden döndüm" dedi. 
     SIKINTILI dönemde Lucescu’nun kendisine destek olduğunu da belirten Berkant, "Zor günlerimde hep yanımdaydı. Yozgat maçından sonra mutluluğumu O’nunla paylaştım. Bana söylediği - Burnunun kırılması çok işe yaradı - sözlerini asla unutmayacağım" dedi. Berkant, her başarılı sonuçtan sonra Ümit Karan ile yaptıkları dansı ise, "O dansı biz bulduk. Adı gurbetçi dansı" şeklinde yorumladı. 
     
Başkan’dan açıklama      GALATASARAY Başkanı Özhan Canaydın, Divan Kurulu Toplantısı’ndaki "Terim’e mecburdum" sözlerinin basına yanlış yansıdığını söyledi. Başkan Canaydın, Terim ile ilgili konuşmasının "Dünya Kulübü olma yolundaki Galatasaray, Fatih Terim’siz olamaz" içeriğini taşıdığını dile getirdi. 
     
Dünya takibi Teknik direktör Fatih Terim, alternatifli bir transfer listesinin olduğunu söyleyip, "Her tarafla temas halindeyim" dedi 
     "Hepsini alamayız" 
     GALATASARAY Teknik Direktörü Fatih Terim, dün düzenlediği basın toplantısında transferlerle ilgili çarpıcı açıklamalar yaptı. Seçimlerinin doğru olması için tüm dünya ile temasa geçtiğini söyleyen Terim, "Listemizde ekonomik olarak belirli bir noktaya geldiğimiz oyuncular var. Ancak yazılıp çizilen isimlerin hepsini almamız mümkün değil. Buna gücümüz yetmez" diye konuştu. 
     
     "Amaral’ı görmedim" 
     BAŞARILI hoca sözlerini şöyle sürdürdü "Şu anda transferler için net bir şey yok. Amaral’ı alacağımız yazılıyor. Fiorentina’dan ayrıldığımdan beri bu futbolcuyu görmedim. Yine Fiorentina’dan Nuno Gomez’in de geleceği çok sık dile getiriliyor. Sanırım teknik direktör olarak bu transferden bir tek benim haberim yok. Zamanı gelince herkes yeni futbolcularımızı öğrenecek." 
     
     Yabancıları yolladı 
     TERİM, geçen sezonki kadroda yer alan futbolculardan Fleurquin, Gonzales, Murat Sözkesen, Niceluscu ve Perez ile yollarının ayrıldığını açıkladı. Tecrübeli hoca, "Victoria konusunda bazı sorunlar var. Capone’nin menajeri ile görüşmelerimiz ise devam ediyor. Samsunsporlu Müslim ile imza attık. Benden önceki dönemde alınan Arnavut Duro’yu ise kampa götürmeyi düşünüyorum" dedi. 
     



 SPOR 























</TEXT>
</DOC>
