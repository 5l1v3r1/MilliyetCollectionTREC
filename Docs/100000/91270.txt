<DOC>
<DOCNO> 91270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur02.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Türkiye'nin seçim tarihi bellidir" 
</HEADLINE>
<TEXT>

     Maliye Bakanı Sümer Oral, ''Türkiye'de seçim tarihi bellidir. Hükümetin önünde ekonomik programa uygun şekilde hareket etmek ve programı daha sağlıklı hale getirmek vardır'' dedi. 
     Maliye Bakanı Oral, Manisa Genç İşadamları Derneği'nin MAGİAD toplantısına katılmak üzere geldiği Manisa Anemon Otel'de basın mensuplarının sorularını yanıtladı. 
     Bir gazetecinin ''Pamukbank'ın fona devredilmesi ekonomiyi nasıl etkileyecek'' sorusuna Bakan Oral, ''Pamukbank, Bankacılık Düzenleme ve Denetleme Kurulu BDDK kararıyla fona devredildi. Kurul başkanı bu konuda açıklama yapmıştır. Bu konuda daha fazla değerlendirmeye girmek uygun düşmez'' dedi. 
     ''Erken seçim'' konusundaki bir soruya karşılık da Bakan Oral, Türkiye'de seçim tarihinin belli olduğunu vurgulayarak, ''Hükümetin önünde gündemin ekonomik programına uygun şekilde hareket etmek ve programı daha sağlıklı hale getirmek vardır'' diye konuştu. 
     Oral, belediyelerde kaynak sıkıntısı çekildiğini bildiğini, Mahalli İdareler Kanun Tasarısı'nın Meclis'ten geçmesiyle bu sorunun da aşılacağını kaydetti. 
     İzmir-Manisa karayolunun program dışında ilave kaynaklarla bölünmüş yol haline getirilmeye çalışıldığını belirten Bakan Sümer Oral, 20 güne kadar ek ödenek çıkartılarak ''hizmetin devam edeceğini'' anlattı. 
     Bakan Oral'ın toplantısına Manisa Valisi M. Rasih Özbek, Manisa Belediye Başkanı Adil Aygül, ANAP Manisa İl Başkanı Ahmet Özövgü, ANAP İzmir İl Başkanı Bilal Doğan, Manisa Sanayi ve Ticaret Odası Başkanı Bülent Koşmaz ile Manisa Genç İşadamları Derneği üyeleri katıldı. 
     





</TEXT>
</DOC>
