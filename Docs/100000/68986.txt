<DOC>
<DOCNO> 68986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sondun01.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal ''Kaçırılan muhabirimiz öldürüldü'' 
</HEADLINE>
<TEXT>

     Pakistan'ın Karaçi kentinde 23 Ocak'ta kaçırılan The Wall Street Journal gazetesi muhabiri Daniel Pearl'ün öldüğü bildirildi. 
     The Wall Street Journal gazetesinden yapılan açıklamada, Pearl'ün öldüğü belirtildi ve ''ABD Dışişleri Bakanlığı ve Pakistan'daki Sind eyaleti polis yetkililerinden edindiğimiz bilgiye göre, muhabirimiz Pearl, kendisini kaçıranlar tarafından öldürülmüş'' dedi. 
     Pearl'ün öldürüldüğü, ABD Dışişleri Bakanlığı tarafından da doğrulandı. 
     Bakanlık, Pakistan'daki ABD Büyükelçiliği'den gelen deliller ışığında Pearl'ün öldüğü haberini doğruladı. 
     Pearl, dinci çevrelerde yaptığı bir araştırma sırasında kaçırılmıştı. 
     Bush "Bütün ABD ağlıyor" 
     ABD Başkanı George Bush, Pakistan'ın Karaçi kentinde kaçırılan The Wall Street Journal gazetesi muhabiri Daniel Pearl'ün öldürülmesinin, tüm ABD'yi yasa boğduğunu söyledi. 
     Pearl'ün öldürüldüğü haberini, Asya turunun son durağı Pekin'de alan Bush, ''Tüm Amerikalılar, Pearl'ün öldürülmesinden dolayı büyük bir üzüntü ve kızgınlık hissediyor'' dedi. 
     Olayı, ''barbarca bir hareket'' olarak değerlendiren Bush, Pearl'ün öldürülmesinin, sadece, teröristleri yuvalarından çıkartmaktaki kararlılıklarını artırdığını belirtti. 
     Dehşet kaseti 
     Pakistan'ın Karaçi kentinde kaçırılan The Wall Street Journal muhabiri Daniel Pearl'ün ölüm anını gösteren bir kasetin, Pakistanlı yetkililerin eline ulaştığı bildirildi. 
     Pakistanlı yetkililer tarafından yapılan açıklamada, ''21 Şubat'ta, Pearl'ün tutsak geçirdiği günleri ve öldürülüşünü gösteren bir video kaset alınmıştır'' denildi. 
     Açıklamada, kasetin sahte olduğunun düşünülmediği belirtildi. 
     Karaçi'de 23 Ocak'ta kaçırılan Pearl'ün öldürüldüğü haberi dün çalıştığı kuruluş tarafından bildirilmiş, açıklama ABD Dışişleri Bakanlığı tarafından doğrulanmıştı. 
     Arkadan saldırdılar 
     Yetkililerin eline geçen bir video kasette, 23 Ocak'ta Pakistan'da kaçırılan Pearl'ün, birisiyle konuştuğu sırada, arkasından yaklaşan bir başkası tarafından boğazı kesilerek öldürüldüğü görüldü. 
     Amerikan The Washington Post gazetesi, kasetin, ABD'nin Karaçi konsolosluğuna bırakıldığını yazarken, ABC ve CNN televizyonları, Pakistanlı bir gazeteciye yaklaşarak ellerindeki video kaseti vermek isteyen 2 adamın, gazeteci kimliğine bürünen bir Federal Soruşturma Bürosu FBI ajanı tarafından yakalandığını ve kasetin bu şekilde ele geçirildiğini, bir Amerikalı yetkiliye dayanarak verdiler. 
     Wall Street Journal'ın Güney Asya büro şefi, 38 yaşındaki Pearl'ün tam olarak ne zaman öldürüldüğü ise bilinmiyor. Video kasetin de bu konuda ipucu vermediği kaydedildi. Pearl'ü kaçıranlar, ABD'nin Afganistan'da esir alarak, Küba'daki Guantanamo üssüne götürdüğü Pakistanlı El Kaide üyelerinin serbest bırakılmasını da içeren bir dizi talepte bulunmuşlardı. 
     
     Ayakkabı bombacısını araştırıyordu 

     Pearl, ''ayakkabı bombacısı'' olarak bilinen ve bir Amerikan uçağında ayakkabısında patlayıcı maddeyle yakalanan Robert Reid'in, Pakistan'daki İslamcı militanlarla bağlantısını araştırıyordu. 
     Daniel Pearl, Pakistan'da köktendinci İslamcı örgüt Cemaat ül Fukra'nın lideri Şeyh Mübarek Ali Gilani ile röportaj yapmasına yardım edeceği vaadiyle, buluşma noktasında kaçırılmıştı. 
     Pearl'ün, kafasına silah dayanmış olarak ve Wall Street Journal gazetesi elindeyken çekilmiş fotoğrafları, kaçıranlar tarafından basına elektronik posta yolu ile gönderilmişti. 
     ABD Dışişleri Bakanlığı Sözcüsü Richard Boucher, ABD ve Pakistan'ın, bu suçun sorumlularını yakalayarak adalet önüne getirmeye kararlı olduğunu kaydetti. 
     Pakistan'ın, Pearl'ü kaçıranları bulmak için her türlü çabayı gösterdiğini belirten Boucher, gazetecinin öldürülmesini kınadı. 
     
     Wall Street Journal "Kalbimiz kırıldı" 

     ABD ve Pakistan yetkilileri, Pearl'ün serbest bırakılması için uğraşırken, kaçırılmanın arkasındaki bir dizi kişiyi tutuklamışlardı. 
     Wall Street Journal muhabirinin kaçırılmasını tasarlayanlardan biri olan Ahmed Ömer Said Şeyh, tutuklandıktan sonra Pearl'ün öldüğünü zannettiğini söylemişti. 
     Wall Street Journal'ın yazı işleri müdürü Paul Steiger, gazete binasının önünde düzenlediği basın toplantısında, kendisi ve gazetenin yayıncısı Peter Kann'ın da imzasını taşıyan bir açıklamayı okudu. 
     Steiger, ''ABD Dışişleri Bakanlığı ve polisten gelen raporlara dayanarak Pearl'ün, kendisini kaçırılanlar tarafından öldürüldüğüne inanıyoruz. Ölümüyle kalbimiz kırıldı'' dedi. 
     Steiger, Pearl'ün ailesinin, yas tutabilmesi için gazeteciler tarafından rahatsız edilmemelerini de istedi. 
     Steiger, ''Danny'yi öldürenler, Pakistanlı milliyetçiler olduklarını iddia ediyorlar. Ancak eylemleri, gerçek Pakistanlı vatanseverlere utanç getirecek'' dedi. 
     
     Eşi 6 aylık hamile 

     Pearl'ün 6 aylık hamile eşi Mariane, haftalardır süren acı dolu bekleyişin ardından, eşinin ölüm haberini, California'daki ailesinin evinde aldı. 
     Ailenin sözcüsü, gazetecilere yaptığı açıklamada, ''Birkaç saat öncesine kadar Danny'nin sağ olduğuna ve geri döneceğine inanıyorduk. 
     Böyle iyi kalpli birisine hiçbir insanın zarar veremeyeceğini düşünüyorduk'' dedi. 
     Gazetecileri Koruma Komitesi'nin raporuna göre Daniel Pearl, ABD'nin terörizme karşı savaşını izlerken ölen 10. gazeteci oldu. 
     
     Casusluk iddiası 

     Kariyerinin 12 yılını Wall Street Journal'da çalışarak geçiren 14 yıllık gazeteci Pearl'ü kaçıranlar, gazetecinin önce Amerikan Merkezi İstihbarat Teşkilatı CIA adına çalıştığını öne sürdüler. 
     CIA ve Wall Street Journal'ın reddettiği bu iddianın arkasından, Musevi asıllı Pearl'ü kaçıranlar, ''Yanılmışız. Pearl CIA değil, İsrail adına casusluk yapıyor'' iddiasını ortaya attılar. 
     Yetkililer, cesedi bulunmasa bile, Pearl'ün boğazı kesilerek öldürüldüğü video kasetin düzmece değil, gerçek olduğundan kuşkuları bulunmadığını belirtiyorlar. 
     Kasetin şu anda, Amerikan Federal Soruşturma Bürosu FBI 
     yetkilileri tarafından incelendiği kaydedildi. 
     
     Fidye politikası değişecek 

     Daniel Pearl'ün öldürülmesi haberinden birkaç saat önce Amerikan basını, hükümet yetkililerine dayanarak verdiği haberlerde, ABD'nin, rehine ve fidye konusundaki politikasında büyük bir değişikliğe gitmeye hazırlandığını duyurmuştu. 
     Rehin alınan Amerikalılar için fidye ödenmesini içeren yeni politika değişikliğine ilişkin kararın, ABD Başkanı George Bush tarafından geçen hafta imzalandığı belirtilmişti. ABD, rehinelerin para karşılığı serbest kalmasını sağladıktan sonra, adam kaçıranların yakalanması çabasında olacak. 
     Ancak yetkililer, politika değişikliğinin, Pearl'ün durumuyla ilgisi olmadığını belirttiler. 
     






</TEXT>
</DOC>
