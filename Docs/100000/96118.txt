<DOC>
<DOCNO> 96118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur20.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Bundan sonra hükümetin kalması verilen sözlerle bağdaşmaz" 
</HEADLINE>
<TEXT>

     DYP Genel Başkanı Tansu Çiller, ''Bundan sonra bu hükümetin kalması ne teamüllerle, ne demokrasiyle, ne de verilen sözlerle bağdaşmaz'' dedi. 
     Çiller, NTV'de Ankara Temsilcisi Murat Akgün'ün son siyasi gelişmelere ilişkin sorularını yanıtladı. 
     DSP'den bugünkü istifalar sonucunda iktidar partilerinin toplam sandalye sayısının üye tamsayısının altına indiğinin hatırlatılması üzerine, Çiller ''Bundan sonra bu hükümetin kalması, ne teamüllerle, ne demokrasiyle, ne de verilen sözlerle bağdaşmaz'' dedi. 
     ''Eğer hükümet istifa ederse sizin ANAP ve yeni oluşumcularla seçime kadar bir hükümet kurmanız söz konusu olur mu '' sorusuna Çiller, ''Biz ülkeyi hükümetsiz bırakmayız. Hiç kimse paniğe kapılmasın. Demokrasi çarkının seçime doğru işlemesinden büyük memnunluk duyuyoruz'' dedi. 
     Çiller, ''yeni oluşumcular'' ile ilgili bir soru üzerine, dış politikada ve ekonomide başarısız olunduğunu ileri sürdü. ''Yeni oluşumcuların eskilerin şablonu olduğunu bu millet biliyor'' diyen Çiller, ''Bugüne kadar ülkeyi buraya getirenler kimlerdi diye sorarsanız, tefeciden borç alan kimlerdi diye sorarsanız, işte hepsi bunlar'' şeklinde konuştu. 
     Tansu Çiller, yeni oluşumu değerlendirirken, şunları söyledi 
     ''Ekonomide bunca işsizlik iyiyse, Türkiye yüzde 9.4 küçüldü bu iyiyse, sefalet düzeyine düşmüş bir ülke iyiyse, IMF'ye en çok borçlanan ülke haline gelinmiş bir konum iyiyse o zaman bu troyka devam etsin. Bunun adına da yeni oluşum değil, eskinin ta kendisi denir. Millet de bunu görmeye başladı zaten.'' 
     





</TEXT>
</DOC>
