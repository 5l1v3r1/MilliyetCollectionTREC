<DOC>
<DOCNO> 57905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun04.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da yeni geçim kaynağı gazeteciler... 
</HEADLINE>
<TEXT>

     Afganistan'ın Tora Bora bölgesinde Usame bin Ladin ve El Kaide militanlarını yakalamak için başlatılan savaş, bölgeye ek sefalet ve ızdırap getirirken, halkın yeni geçim kaynağı gazeteciler oldu. 
     Reuters'in haberine göre, Tora Bora'da cephe hattının arkasında küçük bir köye akın eden gazeteciler, karşılarında topraktan evler, su ihtiyacının dereden karşılandığı, tuvaletlerin olmadığı, yüzlerce yıl değişmemiş bir köy buldular. 
     Savaş koşullarının artırdığı sefalet ortamında gazetecilerin yeni bir gelir kaynağı haline geldiği köyde, gazetecilere 3'e 6 metre genişliğinde bir yer için gecelik 500 dolar fiyat biçilip, 400 dolara anlaşılabiliyor. 
     Ulaşım, rehber gibi masraflar için de halk gazetecilere özel fiyatlar uyguluyor. Gazeteciler için, kötü bir pikaba günlük 250 dolar kira istenirken, yine yerel bir tercüman günlük 250 dolar fiyat belirliyor. 
     Yerel komutanların, El Kaide'ye ilişkin gazetecilere bilgi sattığı, örneğin yakalanan El Kaide militanlarıyla gazetecilerin görüşmesine izin vermeyen yetkililerin bir medya şirketiyle 2 ila 5 bin dolar civarında bir anlaşma yaptığı iddia ediliyor. 
     Haberde, yerel savaşçıların da gazetecileri çeşitli biçimlerde soyduğu belirtilerek, cephe hattı yakınlarında kamerayı öne almayı öneren, sonra da onu gazetecilere geriye verirken parayla satan mücahitlerin ''akıllı işadamları'' oldukları, bu nedenle Afganistan'da yoksulluğun ''uzun sürmeyebileceği'' belirtiliyor. 
     






</TEXT>
</DOC>
