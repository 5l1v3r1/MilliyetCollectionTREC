<DOC>
<DOCNO> 73805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko08.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO anketinin sonucu ''Türkiye 10 yıl geriye gitmiştir'' 
</HEADLINE>
<TEXT>

     Türkiye'nin, kişi başına Gayri Safi Milli Hasıla'da GSMH 10 yıl geriye gittiği bildirildi. 
     İstanbul Sanayi Odası tarafından üye işletmeler arasında yapılan ''Ekonomik Durum Tespit Anketi'' sonuçları, basın toplantısıyla açıklandı. 
     2001 yılında Türkiye'nin Cumhuriyet tarihinin en derin krizlerden 
     birini yaşadığına işaret edilen çalışmada, ''2001 yılı ikinci yarısına dair kullanılabileceğimiz en doğru ifade, kötüye gidiş hızının azaldığıdır. Ancak hız kesmesine karşın, kötüye gidiş halen devam etmektedir. 2001 yılında yaşanan daralmanın boyutları gözönüne alınıdğında bu iyileşme kayıpların telafi edilebileceği bir iyileşmeden çok ancak kötü gidişin sona ereceği bir iyileşme olacaktır'' ifadesi kullanıldı. 2001 yılında GSMH'nin yüzde 9 civarında küçülmesinin beklendiği, özellikle son 10 yılda yaşanan krizlerin etkisiyle kişi başına düşen GSMH'nin önemli ölçüde gerilediği ve 1990 yılında kişi başına düşen GSMH'nin 2 bin 710 dolar iken, 2001 yılı sonunda 1990 yılına göre yüzde 18.8 oranında küçülerek 2 bin 200 dolar civarında gerçekleşmesinin beklendiği kaydedildi. Çalışmada, ''Özetle Türkiye 10 yıl geriye gitmiştir. 2001 yılında yaşadığımız krizler, üretimi ihmal eden yöntemlere dayalı büyüme çabalarının iflas ettiğini açıkça ortaya koşmuştur'' denildi. Art arda yaşanan krizlerin toplumun tüm kesimlerini etkilediği ancak asıl yıkıcı etkinin sanayi kesimi üzerinde hissedildiğine dikkat çekilen çalışmada, yaşanan daralma sonucu işsizliğin Türkiye'nin önceki dönemlerde görmediği bir boyut ve niteliği ulaşarak en önemli sorunlardan biri haline geldiği kaydedildi. Anket sonuçlarına göre, 2001 yılının ikinci yarısında işyerlerinin yüzde 39.8'i üretimlerinde, yüzde 46.8'i iç satışlarında, yüzde 38.9'u istihdamlarında, yüzde 40.2'si yeni siparişlerde, yüzde 28.6'sı ise dış satışlarında azalış olduğunu bildirdi. 
     
     İşten çıkarılanlar 

     Sonuçlara göre, geçen yıl işten çıkarılan çalışanların toplam çalışanlar içindeki payı ortalama yüzde 14.1 olarak gerçekleşirken, küçük işletmelerde bu oran yüzde 24'e ulaştı. 
     Bu arada ankete katılan işletmelerin, yaşanan tüm olumsuz gelişmelere karşın 2002 yılına yönelik beklentilerinin göreceli olarak iyimser olduğu belirtildi. 
     Sonuç raporunda, 2002 yılının ilk yarısı için işyerlerinin yüzde 14.4'ünün üretimlerinde, yüzde 17.2'sinin iç satışlarında, yüzde 
     17.9'unun istihdamlarında, yüzde 15.3'ünün yeni siparişlerde, yüzde 
     11.3'ünün ise dış satışlarda azalış bekledikleri kaydedildi. 
     İşletmelerin azalış olacağını belirttikleri alanlar içinde istihdamın yüzde 17.9'la en yüksek değeri bulduğu ve konunun en önemli sorun olarak ortaya çıktığı tespit edilen çalışmada, büyük ölçekli işletmelerin yüzde 15.5'inin, orta ölçekli işletmelerin yüzde 17.2'sinin ve küçüklerin de yüzde 19.9'unun bu yılın ilk yarısında 
     istihdamlarında azalma olacağı tahmininde bulundukları belirtildi. 
     Çalışmada istihdam başlığı altında, şunlar kaydedildi 
     ''2001 yılında işten çıkarılmak zorunda kalınan çalışanların toplam çalışanlar içindeki payı yüzde 14.1'dir. 2001 yılında ölçeklere göre bu oran küçük ölçekli işyerlerinde yüzde 24, orta ölçeklilerde yüzde 17.5 büyüklerde ise yüzde 12.5 olmuştur. Görüldüğü gibi istihdamdaki en büyük azalış küçük ölçekli işletmelerde yaşanmıştır.'' 
     
     Kapasite kullanım oranları 

     Ankete katılan işyerlerinin yüzde 35.6'sının, yüzde 50'nin altında kapasite kullanım oranı ile çalıştıklarını beyan ettikleri çalışmada, 2001 yılında kapasite kullanım oranlarını tüm işyerlerinde 2000 yılına 
     göre düştüğü belirtildi. 
     Ölçeklere göre, kapasite kullanım oranları küçük ölçekli işyerlerinde 2000 yılında yüzde 56.9 iken 2001'de yüzde 46.6, orta ölçekli işyerlerinde yüzde 65.6 iken yüzde 57.5 ve büyük ölçekli işyerlerinde de yüzde 72.3 iken yüzde 67.6 oldu. 
     Bulguların 2001 yılında işyerlerinin çok büyük oranda atıl kapasiteyle çalıştıklarını ortaya koyduğu araştırmada, iç talebin daralması sonucunda çeşitli ölçeklerde ve sektörlerde faaliyet gösteren firmaların büyük bölümünün ihracata yönelmelerinin 2001'de ihracat artışını da beraberinde getirdiği bildirildi. 
     Ankette, 2001 yılında yapılan devalüasyonun ihracatlarını nasıl etkilediği sorusuna üye işletmelerin yüzde 25.4'ü etkilenmedikleri, yüzde 13.6'sı kur artışının bir yarar getirmediği, yüzde 6.4'ünün de aşırı dalgalanma nedeniyle ihracattan kaçındıkları şeklinde cevap verdi. 
     Anket sonuç raporunda, ''2001 yılında dünya ekonomisindeki durgunluk ve dünya ticaret hacmindeki yalnızca yüzde 0.1'lik büyüme beklentisine karşın Türkiye ihracatı yüzde 12.3 civarında artış göstermiştir. 
     
     Dolar kuru tahmini "2 milyon 87 bin" 

     İşletmelerin 2002 yılı ekonomik büyüklüklerine ilişkin tahminlerine de yer verildi. 
     Buna göre dolar kuru 2 milyon 87 bin 405 lira, GSMH büyüme hızı ortalama yüzde 3.0, Tefe, yüzde 55.2, Tüfe yüzde 55.1. 
     Ankette yer alan bir diğer sorunun da mevcut KDV oranlarının düşürülmesiyle ilgili olduğu belirtilen raporda, tüm ölçekteki işletmeler arasında görüş birliğinin varlığına işaret edildi. 
     Raporda, ''Mevcut KDV oranları düşürülmeli ve bu oranlara tabi mal ve hizmet gurupları yeniden düzenlenmelidir'' görüşüne katılanların oranının yüzde 65 olduğuna dikkat çekilerek, mevcut yüzde 1'lik KDV oranı için işyerlerinin istedikleri yeni oranın yüzde 0.8 olduğu belirtildi. 
     Raporda, yüzde 8'lik KDV oranının yüzde 4-5, yüzde 18'lik oranın yüzde 10-11, yüzde 26'lık oranın ise yüzde 15-18 düzeyine indirilmesinin istendiği kaydedildi. 
     Çalışmada, elde edilen bulguların Türk sanayiinin ve Türkiye'nin yaşadığı olumsuz gelişmeyi açıkça ortaya koyduğu kaydedilirken, Türkiye'nin artık borçalanarak gelirinden fazlasını harcayan bir toplumdan üreterek tasarruf eden ve kendi geleceğini katılımcı bir anlayışla şekillendiren bir topluma geçiş yapma zorunluluğu dile getirildi. 
     ''Bunun için bir yandan büyümeyi ve üretimi canlandıracak önlemlerin alınması diğer yandan yapısal değişikliklerin hayata geçirilmesi gerekmektedir'' ifadelerine yer verilen ankette, Türkiye'nin sürdürülebilir bir gelişme sağlayabilmesi için, yüksek enflasyon problemini bir an önce çözümlemesi, üretimi özendiren uygulamaları en kısa sürede benimsemesi, ödenebilir ve tabana yaygınlaştırılmış adil bir vergi sistemini, şeffaf ve katılımcı bir yönetim anlayışını benimsemesi gerektiği vurgulandı. 
     






</TEXT>
</DOC>
