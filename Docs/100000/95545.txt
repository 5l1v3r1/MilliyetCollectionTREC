<DOC>
<DOCNO> 95545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur01.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Sökmenoğlu "Derviş kontrolsuz güç olur" 
</HEADLINE>
<TEXT>

     Hükümet'in MHP kanadından, önce istifa eden sonra bu istifasını geri alan Devlet Bakanı Kemal Derviş'e ve istifanın geri alınmasında etkili olan Cumhurbaşkanı Ahmet Necdet Sezer'e ilginç ilginç tepkiler gelmeye devam ediyor. TBMM Başkanvekili MHP'li Murat Sökmenoğlu, Derviş'in "bu şekilde" hükümette kalmaya devam etmesinin Derviş'i "kontrolsüz güç" haline getireceğini öne sürdü. Sökmenoğlu, Cumhurbaşkanı Sezer'in 7 Haziran'da düzenlediği zirve ile "hükümetin çöküşünün fikri yapısının hazırlandığını" savundu. 
     Sökmenoğlu, ANKA'ya yaptığı açıklamada son gelişmeleri "40 senelik siyasi kültürüm olayı çözmeye yetmiyor. Nereye gideceğimiz belli değil" sözleriyle özetledi. Türkiye'nin uzun süredir sıkıntıda olduğunu, bu sıkıntıyı aşmakla yükümlü olan bakanların istifa edip ayrılırken Başbakan Bülent Ecevit'ten şikayet ettiklerini kaydeden Sökmenoğlu, "Ama görevdeyken fakir fukaranın hakkı için proje geliştirip başbakana başvurmular mı belli değil. 100 günlük-500 günlük program yapıp Türkiye'yi kurtaracağını söyleyen insanlar Bakanlar Kurulu'nda kaç proje sunmuşlar" dedi. Sökmenoğlu, "Yeni oluşum Türkiye için bir umut olsa da cesaretle konuşamayan, cesaretle Başbakanın önüne bakanken koyamayanlar Türkiye'ye şimdi ne verecekler, ibretle izlemek lazım" diye konuştu. 
     
     ZİRVE HÜKÜMETTE ÇÖKÜNTÜYÜ HAZIRLADI 
     Sökmenoğlu, Cumhurbaşkanı Ahmet Necdet Sezer tarafından düzenlenen AB konulu liderler zirvesinin "hükümetin fikri yapısındaki çöküntüyü" hazırladığını iddia etti. Sökmenoğlu, şunları söyledi 
     "Üstü örtülü anlaşmazlıklar Çankaya'da su yüzüne çıkmıştır. Yetkilerini kullanmamakta ısrar ederek Bakanlar Kurulu'na bir kez bile başkanlık etmeyen Cumhurbaşkanı şimdi müdahaleyi kendisinde hak görüyor. Milletin geleceği için müdahale etmek başka şey, taraf olmak başka şeydir." "Türkiye sırat köprüsünden geçiyor" diyen Sökmenoğlu, Devlet Bakanı Kemal Derviş'in önce istifa etmesini sonra da Cumhurbaşkanı Sezer'in isteği üzerine geri almasını değerlendirirken de Derviş'in bir ekonomik programın uygulayıcısı olduğuna dikkat çekti. Sökmenoğlu, "Bir programın uygulayıcısı olan Derviş'in siyasete soyunması ve şekilde hükümette görev almaya devam etmesi kendisini kontrolsüz güç haline getirir. Kontrolsüz güç güç değildir" dedi. Sökmenoğlu, Derviş'in Kıbrıs sorunu konusundaki fikrinin net olmadığını da belirtirken, bu konuda Derviş'in Türk milletini aydınlatması gerektiğini söyledi. 
     





</TEXT>
</DOC>
