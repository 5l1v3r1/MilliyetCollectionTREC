<DOC>
<DOCNO> 88851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/soneko03.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Şu anda durumun çok da iyi olduğunu söyleyemem" 
</HEADLINE>
<TEXT>

     Devlet Bakanı Kemal Derviş, ''Şu anda durumun da çok iyi olduğunu iddia edemem. Yani şu anda son derece parçalanmış bir yönetim, bence son derece kısır çekişmeler içinde olan bir bürokratik yapı ve bu yapıyı toparlayacak güçlü bir eşgüdüm de yok'' dedi. 
     Ekonomistler Platformu'nun, Türkiye İhracatçılar Meclisi'nin TİM katkılarıyla düzenlediği ''Ekonomi Politikaları Zirvesi''nin 2. 
     gününde, ''Türkiye'ye Gelecekten Bakmak ve Türkiye'nin Rekabet Gücü'' başlıklı özel oturumuna katılan Bakan Derviş, ''Biz orta yerdeyiz. Birçok ülkeye oranla gelişmemiş ülkelere göre durum iyi diyebiliriz'' şeklinde konuştu. Dünyada Türkiye'nin kendisini İtalya, İspanya, Macaristan ve Yunanistan ile kıyaslamak istediğini anlatan Derviş, ''Orada tabii, maalesef bizim aleyhimize ciddi fark devam ediyor'' dedi. Derviş, ''Günlük konulara girmek istemediğini'' yineleyerek, şunları kaydetti ''Ama bizim şu anda gerçekten önemli sorunlarımız var. Yatırım ortamı, makro ekonomik çerçeve büyük ölçüde çizildi. Büyük bir darbeden sonra çok zor bir dönem geçirdik, ama Türkiye iyi kötü makro ekonomik dengeleri yeniden oturtabildi. Borç sorunu devam ediyor. Bu durumu unutmamamız lazım. Ağır bir borç yükünü hala taşıyoruz, ama genelde ödemeler dengesinde fazla bir sorun yok.'' 
     
     ''EŞGÜDÜMÜN SAĞLANMASI LAZIM'' 
     Enflasyonun indiğini ve panik havasının yavaş yavaş kaybolmuş durumda olduğunu, yavaş da olsa bir büyüme ortamına girildiğini dile getiren Derviş, şöyle devam etti 
     ''Nisan rakamları da bayağı iyi çıktı. Makro kaynak dengesi sağlanmış durumda, ama gerçek hızlı büyümenin, yani sürdürülebilir, o hepimizin özlediği büyüme ortamının oluşması tabii ki kurumların ve piyasaların çok daha düzgün bir şekilde işlemesine bağlı ve burada çok iş var. Eşgüdümün sağlanması lazım. Kararların, birtakım bürokratik teşkilatların çekişmeler sonucunda değil, gerçekten piyasayı en iyi şekilde nasıl destekleriz yaklaşımıyla oluşması lazım. 
     İdeolojik düzeyde sanıyorum sorunların bir kısmını hallettik, ama hepsini değil hala. Yani ideolojik dediğim felsefi algılama.'' 
     
     ''TÜRKİYE BAŞARILI OLMAK ZORUNDA'' 
     Devlet Bakanı Derviş, ihracatçı denilen kişinin ''Türkiye'nin gücünü dışarıya taşıyan insan'' anlamına geldiğini belirterek, sözlerini şöyle sürdürdü 
     ''Bunu artık eski bürokratik kafalar bile, sanıyorum büyük ölçüde anlamış durumda. Ama belki tam anlamış değil daha. Türkiye, bu değişim sürecinde başarılı olmak zorunda. 
     Fakat şu anda durumun da çok iyi olduğunu iddia edemem. Yani şu anda son derece parçalanmış bir yönetim, bence son derece kısır çekişmeler içinde olan bir bürokratik yapı ve bu yapıyı toparlayacak güçlü bir eşgüdüm de yok. 
     Bu da maalesef böyle, başka türlü görmemiz mümkün değil. Ama sanıyorum önümüzdeki yıllarda, neyin yapılması gerektiği de bence belli oldu.'' 
     





</TEXT>
</DOC>
