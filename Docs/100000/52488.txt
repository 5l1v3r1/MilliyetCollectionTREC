<DOC>
<DOCNO> 52488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur03.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"AB ile ilişkiler gelişsin diye Kıbrıs'tan ödün veremeyiz" 
</HEADLINE>
<TEXT>

     Devlet Bakanı Şükrü Sina Gürel, Avrupa Birliği AB sürecini kesintiye uğratmamak için Türkiye'nin ulusal çıkarlarından ödün vereceğini bekleyenlerin tarihsel bir yanılgı içinde olduğunu belirterek, AB ile olan ilişkileri, Türkiye'nin KKTC ile olan ilişkileriyle bir tutmanın doğru olmadığını vurguladı. 
     Gürel, Kıbrıs Türk Gazeteciler Cemiyeti'nin, KKTC'nin Cumhuriyet Bayramı nedeniyle yayımladığı özel gazeteye verdiği demeçte, AB-Türkiye ilişkileri gelişsin diye Türkiye'nin Kıbrıs'ta ödün vermesinin söz konusu olmadığını kaydetti. 
     Türkiye'nin Kıbrıs Türkü'nün ne azınlık haline getirilmesine izin vereceğini, ne de Kıbrıs'ın bir başka coğrafyaya götürülmesine göz yumacağını belirten Gürel, Türkiye'nin bu doğrultudaki kararlılığının ve desteğinin kesintisiz devam ettiğini bildirdi. 
     ''Ufukta bile olmayan AB üyeliği için Kıbrıs'tan vazgeçmemiz ya da Kıbrıs için bu üyelikten vazgeçmemiz zaten söz konusu olamaz'' diyen Gürel, şöyle devam etti 
     ''KKTC'nin esenliği ve güvenliği karşısında Türkiye'nin ödeyeceği bir bedel yoktur. Çünkü Kıbrıs Türk halkı ve Türkiye, Kıbrıs ile ilgili bütün bedelleri şimdiye kadar ödemiştir.'' Devlet Bakanı Gürel, Türkiye ve KKTC'nin, Kıbrıs konusunda bugüne kadar hep yapıcı yaklaşımlarda bulunduğuna işaret ederek, KKTC Cumhurbaşkanı Rauf Denktaş'ın Rum yönetimi lideri Glafkos Klerides'e yaptığı yüz yüze görüşme çağrısının son derece yerinde ve yaratıcı bir çağrı olduğunu kaydetti. 
     KKTC ve Türkiye'nin temel hak ve çıkarlarından ödün verme niyetinde olmadığının altını çizen Gürel, şunları kaydetti 
     ''KKTC'nin varlığına, egemenliğine, Türiye'nin etkin garantisine ve KKTC ile özel ilişkilerinin devamına yer vermeyen hiçbir sözde çözüm önerisi kabul edilmeycektir. 
     KKTC artık rüştünü ispat etmiş ve Kıbrıs Türk halkının uzun yıllardır sürdürdüğü özverili kimlik mücadelesiyle hak ettiği bir devlet kişiliğini kazanmıştır. Kıbrıs Türk halkı Anavatan'ın desteğiyle devletine ve özgürlüğüne sahip çıkmaya devam edecektir.'' 
     






</TEXT>
</DOC>
