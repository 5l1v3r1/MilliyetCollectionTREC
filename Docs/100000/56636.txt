<DOC>
<DOCNO> 56636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko16.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş ile Macro güçbirliğine gidiyor 
</HEADLINE>
<TEXT>

     Doğuş Grubu, operasyonel verimliliği ve karlılığı artırmak amacıyla perakendecilik sektöründe faaliyet gösteren Tansaş'ın, Macrocenter hisselerini satın alarak güçbirliği oluşturulmasını kararlaştırdı. 
     Tansaş ve Macrocenter Yönetim Kurulu Başkanı Aclan Acar, düzenlediği basın toplantısında, Türkiye'de perakendecilik pazar payının 45 milyar dolar, organize perakendecilik payının ise 8 milyar dolar olduğunu belirterek, 2005 yılında öngördükleri 65 milyar dolarlık perakendecilik pazarında organize perakende pazarının da 17 milyar dolar olacağını tahmin ettiklerini söyledi. 
     Doğuş Grubu'nun gıda perakendeciliği sektörüne 1990 yılında Fransızlarla ortak Continent'le girdiğini hatırlatan Acar, doğru bir büyüme stratejisi izlenememesi nedeniyle bu ortaklıktan ayrıldıklarını ve ardından Tansaş'a yatırım yaptıklarını ifade etti. 
     Tansaş'ın son 1-1.5 yıl içinde çok hızlı büyüdüğünü kaydeden Acar, toplam 194 mağazaya sahip Tansaş'ın ortalama ayda fiş sayısının 6.4 milyon adet, bu yılın 9 aylık net satışının da 324 trilyon lira olduğunu bildirdi. 
     Acar, yüksek gelir grubuna hitap eden ve 11 mağazası bulunan Macrocenter'ın 9 aylık net satışının ise 26 trilyon lira olduğunu ifade etti. 
     Tansaş'ın kayıtlı sermaye tavanını 100 trilyon liradan 300 trilyon liraya çıkarma kararı aldıklarını belirten Acar, bu kararın SPK tarafından onaylandığını ve 24 Aralık'ta da Genel Kurul'da hissedarların onayına sunulacağını, Tansaş'ın ödenmiş sermayesini de yüzde 200 bedelli artışla 66 trilyon liradan 198 trilyon liraya çıkarmayı hedeflediklerini söyledi. 
     Acar, Tansaş'ın, büyümeyi banka borçlanmasıyla sağladığına işaret ederek, söz konusu sermaye artırımı sonucu elde edilen kaynakların bu banka borçlarının ödenmesinde kullanılacağını ifade etti. 
     -GÜÇBİRLİĞİ İLE MEVCUT MARKA VE TÜZEL KİŞİLİK KORUNACAK- Aclan Acar, Doğuş Grubu'nun perakendecilik sektöründe faaliyet gösteren 2 markası olan Tansaş ve Macrocenter arasında güçbirliği kararı alındığını belirterek, operasyonel verimlilik ve karlılığı artırmak amacıyla yapılan güçbirliği ile Tansaş'ın Macrocenter'ın hisselerini satın alacağını kaydetti. 
     Acar, ''Macrocenter hisseleri Tansaş'ın içinde olacak. Ancak her 2'si de, mevcut marka ve tüzel kişiliği ile mağazalarını ve isimlerini 
     koruyacak. Bu birliktelik özellikle Macrocenter'ın ulusal çapta büyümesini hızlandıracak'' diye konuştu. Aclan Acar, bu güçbirliğinin birleşme olmadığına dikkat çekerek, her 2 mağazanın, satın alma, lojistik, insan kaynakları yönetimi, bilgi teknolojileri, mali işler, hukuk ve gayrimenkul alanlarında ortak hareket edeceğini söyledi. Macrocenter'ın geçtiğimiz yıl 35.5 milyon dolara satın alındığını hatırlatan Acar, ''Bu yıl ise, uluslararası bir kuruluş tarafından 39 trilyon lira değer biçildi. Macrocenter'ı 38 trilyon lira ödeyerek satın alacağız'' dedi. 
     






</TEXT>
</DOC>
