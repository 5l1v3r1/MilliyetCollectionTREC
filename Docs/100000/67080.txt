<DOC>
<DOCNO> 67080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko21.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Türkiye'nin 2004'te AB'ye üye olması mümkün değil.." 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'nin 2004 yılında Avrupa Birliği'ne AB üye olmasının mümkün olmadığını belirterek, ''Bizim için rasyonel hedef AB'nin 2007 yılı için öngördüğü Romanya ve Bulgaristan ile katılmaktır'' dedi. 
     Yılmaz, Türkiye'de İsviçre Ticaret Odası Derneği tarafından düzenlenen ''Türkiye'nin AB'deki Yeri'' konulu toplantıda yaptığı konuşmanın ardından, katılımcıların sorularını yanıtladı. 
     Yılmaz, AB'ye üyelik tarihine ilişkin bir soruya şu yanıtı verdi 
     ''Türkiye'nin 2004 yılında AB'ye üye olması mümkün değil. Çünkü AB kendisi için liste bir takvim yaptı. O takvimde Avrupa 28 üyelik değil 27 üyelik bir birlik olarak öngörüldüğü açıkça ilan edildi. 2010'da 12 
     aday ülkenin katılmasıyla nasıl bir siyasi yapı olacağını açıkça ifade etti. Biz normal şartlarda bugün AB'nin gözünde 2010 yılına kadar üyeliği öngörülmeyen bir ülkeyiz. Ancak biz AB'nin kendi takvimini zorlamayı hedefliyoruz. 2010'u öne çıkarmayı hedefliyoruz. Bizim için rasyonel hedef AB'nin 2007 yılı için öngördüğü Romanya ve Bulgaristan ile katılmaktır. 2007'ye kadar daha önümüzde 5 yıl var. Bu sene siyasi kriterleri yerine getirip, önünüzdeki sene başında müzakerelere başlayabilirsek, o zaman 2007'de Bulgaristan ve Romanya ile birlikte ikinci genişlemeye Türkiye'yi de katabiliriz. İkinci genişleme dalgasını yakalayamazsak o zaman tam üyelik 2010 yılından sonra belirsiz bir tarihe sarkar. Benim burada bir endişem var. Eğer katılım konusunda gerekli kararlılığı, aceleyi gösteremezsek, diğer aday ülkelerin de katılımıyla AB'nin yapısı yeniden şekillenecek, o yapıda Avrupa Parlamentosu çok daha fazla önem kazanacaktır. Avrupa Birliği karar mekanizması içinde bizimle siyasi ihtilafı olan yeni ülkeler yer alacak. O yapı bizim tam üyeliğimizi çok daha güçleştirebilecektir. Türkiye'nin bir anlamda şu anki belirsiz statüden kurtulup tam üyelik müzakerelerini başlatması lazım. Bununla birlikte tarama süreci başlayacak ve ilişkilerimiz geri dönülmez bir yapıya kavuşacaktır.'' 
     
     İdam cezasının kaldırılması 
     Yılmaz, müzakerelerin başlayacağı tarihe ilişkin bir soru üzerine, 19 Mart 2002'de Ulusal Program'ın bir yıllık süresinin dolacağını 
     hatırlatarak, Türkiye'nin AB'ye üyelik yolundaki kısa vadeli hedeflerinin tamamını yerine getiremediğini söyledi. Bu süreye kadar kısa vadeli hedeflerin yerine getirilmesi için çalışacaklarını anlatan Yılmaz, Mart ayının sonuna kadar yapılacak değişiklikleri tek bir pakette toplayan uyum yasalarını bu ay sonunda Meclis'ten geçirebileceklerini söyledi. Ölüm cezasını Ulusal Program'da orta vadeli bir hedef olarak ortaya koyduklarını ve 3-4 yılda değiştirilebileceğini vaat ettiklerini ifade eden Yılmaz, Anayasa'da sadece terör ve savaş suçlarıyla sınırlanan ölüm cezası ile ilgili bir kanun tasarısı veya sadece bu maddeleri içeren bir düzenleme yapılabileceğini kaydetti. Yılmaz, ölüm cezasının kaldırılmasının ulusal bir taahhüt olmadığına işaret ederek, şöyle konuştu ''Ancak, ölüm cezasının kaldırılması Türkiye'yi AB içinde değil, bütün Avrupa içinde çok büyük ölçüde yalnız kalmaktan kurtaracak bir olaydır. Şu anda Avrupa'da ölüm cezasını uygulayan tek ülke, aslında uygulamayan ancak mevzuatı bulunduran tek ülke Türkiye. 17 seneden beri uygulamadığımız cezayı zannediyorum, mevzuatta düzenleme yaparak kaldırmak, sadece AB üyeliği için değil, Türkiye'nin çağdaşlık iddiası için de doğru bir adım olacaktır. Kısa vadede değişiklik paketini çıkarabilirsek ve ölüm cezası ile ilgili düzenlemeyi gerçekleştirebilirsek, tam üyelik müzakerelerinin önümüzdeki sene başlamasının önünde ciddi bir engel olduğunu sanmıyorum.'' 
     






</TEXT>
</DOC>
