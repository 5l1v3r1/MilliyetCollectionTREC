<DOC>
<DOCNO> 76460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur12.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban eylemcilerine kelepçe takılınca soruşturma açıldı 
</HEADLINE>
<TEXT>

     İçişleri Bakanı Rüştü Kazım Yücelen, İstanbul'da meydana gelen başörtüsü eylemlerinde öğrencilerin gözaltına alınırken kelepçelenmesi olayıyla ilgili soruşturma açtıklarını bildirdi. 
     Yücelen, Ayaş Emniyet Müdürlüğü Hizmet Binası'nın açılış töreninden sonra bir gazetecinin, ''İstanbul'da meydana gelen başörtüsü eylemlerinde gözaltına alınırken öğrencilere kelepçe vurulduğu için İstanbul Valisi'nin açığa alınması, sorgulanması gibi bir şey söz konusu mu'' şeklindeki sorusu üzerine, olayla ilgili soruşturma açtıklarını bildirdi. 
     Yücelen, ''Müfettişlerimiz daha gelmedi. Ancak sanıyorum, bütün araştırmalarını bitirmişler. Raporlarını bekliyorum. Raporlarına göre işlem yaparım. Rapor önüme gelmedi.'' diye konuştu. 
     
     VALİ DEĞİL OLAY HAKKINDA SORUŞTURMA 

     - İçişleri Bakanı Rüştü Kazım Yücelen, İstanbul'daki türban eylemleri sırasında çocuklara kelepçe takılması konusunda valilik hakkında değil, olay hakkında soruşturma açıldığını bildirdi. 
     İçişleri Bakanı Yücelen, Beypazarı Havuç Yıkama Tesisleri'nin açılış töreninde gazetecilerin sorularını yanıtladı. 
     Bir gazetecinin, ''İstanbul'daki türban eylemlerinde kelepçe takılmasıyla ilgili müfettiş görevlendirildiğini ifade ettiniz. 
     Valilik hakkında mı, olay hakkında mı, yoksa sayın vali hakkında mı soruşturma açıldı '' sorusu üzerine Yücelen, şöyle konuştu 
     ''Bu yeni değil ki. Bu haberler çıktığı anda açıklama yaptım. 
     Hiçbir suçla ilgili olarak 13 yaşında kişilere kelepçe takılamaz dedim. olayı Araştırmaları için müfettiş görevlendirdim. Biraz önce de söylediğim o. Gönderdiğimiz müfettişler daha gelmedi. Olay hakkında inceleme ve araştırma yapacaklar. 
     Bir suçu olan varsa tabii cezalandırır. Ama kimse zaten kanunsuz emir veremez. Kimse 13 yaşında çocuğa kelepçe takın diyemez. Eğer böyle bir yanlışı yapan görevli varsa onun hakkında açılır. Olay hakkında açıldı.'' Bir gazetecinin, bir olay hakkında açılan soruşturma, mülki amir olarak vali hakkında açılmış sayılmaz mı '' sorusunu şöyle yanıtladı 
     ''Hayır, 4483 sayılı yasa kimler hakkında nasıl soruşturma açılacağını belirlemiştir. Biz önce olayları inceleriz. Kurumların işlemesini, kuralların uygulanmasını gözetmek benim görevimdir. Bir şikayet olmuştur, çocuklara kelepçe takıldı diye, basından öğrenmişizdir. Olayı incelemek için müfettiş görevlendiririz. Olay incelenir. Olay inceledikten sonra eğer suçlu varsa, suçlu için ayrıca soruşturma açılır. 
     Vali, 13 yaşında çocuğa kelepçe takmaz, Kelepçe takan makam bellidir.'' 
     






</TEXT>
</DOC>
