<DOC>
<DOCNO> 76784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun01.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood'da evlat edinme modası. Kimler evlat ediniyor 
</HEADLINE>
<TEXT>

     Müzik ve sinema dünyasının ünlü yıldızları, birbiri ardına evlat edinmeye başladı. 
     Internetteki ''peoplenews'' sitesinin haberine göre, eşi aktör Billy Bob Thornton ile birlikte Kamboçyalı bir çocuğu evlat edinen Oscarlı ünlü aktris Angelina Jolie, ikinci bir bebeğe daha sıcak bir yuva hazırlamak için tekrar bu ülkenin yolunu tuttu. 
     Başrolü oynadığı ''Lara Croft-Tomb Raider'' filminin Kamboçya'daki çekimleri sırasında evlat edinmeye karar veren Jolie, geçen yıl Birleşmiş Milletler Mülteciler Yüksek Komiserliği UNHCR tarafından iyi niyet elçisi olarak atanmıştı. 
     
     Gwyneth Paltrow da evlat edinecek 
     Daha önce Brad Pitt ve Ben Affleck ile evliliğin eşiğinden dönen Gwyneth Paltrow, aradığı mutlu yuva özlemini evlat edinerek gidermeye çalışacak. 
     Güzel yıldızın yakın çevresi, Paltrow'un evlat edinme isteğini sık sık dile getirdiğini belirterek, bunun her an olabileceğini ifade etti. 
     İki çocuğu olmasına rağmen halen bu hasreti dinmeyen Michael Jackson'ın da bir evlatlık aldığı belirtildi. 
     Jackson'ın, melez bir erkek çocuğu gizli bir şekilde nüfusuna geçirdiği ve bu bebeğin sanatçının California eyaletindeki Santa Barbara'da bulunan ''Neverland'' adlı lüks çiftliğine 3 hafta önce geldiği ifade edildi. Jackson'a yakın bir kaynak, ''O, hiçbir zaman daha çok çocuk istediğini saklamadı. Bu, bir sır değil. Şaşıracak birşey yok'' açıklamasında bulundu. 
     Michael Jackson'ın, ikinci eşi Debbie Rowe'dan 4 yaşındaki Paris ile 5 yaşındaki Prince olmak üzere iki çocuğu bulunuyor. 
     Yollarını ayıran Tom Cruise ile Nicole Kidman çiftinin evlat edindiği Connor ile İsabel ise boşanmanın ardından Kidman'ın yanında kalıyor. 
     






</TEXT>
</DOC>
