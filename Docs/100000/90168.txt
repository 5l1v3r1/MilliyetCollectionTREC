<DOC>
<DOCNO> 90168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sondun10.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de Türkler, Türk bir bakkala yapılan saldırı için yürüdü 
</HEADLINE>
<TEXT>

     Belçika'nın başkenti Brüksel'de, Türklerin yoğun bulunduğu Schaerbeek bölgesinde, geçen hafta bir Türk bakkalına yapılan silahlı saldırıya tepki gösteren Türkler, bugün büyük bir yürüyüş düzenleyerek olayı kınadılar. 
     Kimliği bilinen ancak henüz yakalanamayan Faslılar tarafından yapılan silahlı saldırıda, bölgenin sevilen ve sayılan kişilerinden Haydar Er adlı bir Türk öldürülmüş, Seftar Er de ağır yaralanmıştı. 
     Yaklaşık 2 bin Türk'ün katıldığı protesto yürüyüşünde, ''hoşgörüye evet, şiddete hayır'', ''vergi veriyoruz, güvenlik istiyoruz'', ''vatandaş kurban, suçlular cezasız'' gibi pankartlar taşındı ve sloganlar atıldı. Katılımcı Türkler, Türkiye Büyükelçiliği'ni ilgisizlik ve tepkisizlikle itham eden sloganlara da yer verdiler. 
     Yürüyüş ve gösteriler sırasında bir konuşma yapan Schaerbeek Belediye Başkanı Bernard Clerfayt, belediyede, son iki yılda 15 cinayet işlendiğini, daha fazla güvenlik istemenin zamanının çoktan geçtiğini söyleyerek, federal hükümeti ve Brüksel bölgesel hükümetini eleştirdi. Belediyede 120 polis kadrosu açığı olduğunu, bütçede de büyük açık bulunduğunu söyleyen ve kendilerinden hala tasarruf istendiğini anlatan Clerfayt, son saldırıyı kınadığını, acı paylaştığını, şiddet ve güvensizlik ortamına karşı el ele vermek gerektiğini söyledi. 
     Yapılan konuşmalarda Türk toplumunun demokrasi ve insanlık bilgisi olduğu, güvenlik içinde onurlu ve uyumlu bir yaşam istendiği belirtilerek, Belçikalı yöneticilerin konuya daha ciddi eğilmeleri, katillerin yakalanması, bu tür saldırıların devamının engellenmesi çağrısında bulunuldu. 
     Türkler caddelerde yürürken, balkonlara çıkan çok sayıda Belçikalı'nın alkış desteği verdiği ve ''güvenlik istiyoruz'', ''adalet istiyoruz'' diye bağırdıkları gözlemlendi. 
     Yürüyüş ve gösteriler olaysız son buldu. 
     





</TEXT>
</DOC>
