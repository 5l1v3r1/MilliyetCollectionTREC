<DOC>
<DOCNO> 82443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo19.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ile dobra dobra... "Washington çok faydalı olacak" 
</HEADLINE>
<TEXT>

     Fenerbahçe Teknik Direktörü Werner Lorant, önümüzdeki yıl ligde büyük bir rekabet yaşanacağını belirterek, güçlü bir kadro oluşturup, iyi bir hazırlık dönemi geçirmek istediklerini söyledi. 
     Fenerbahçe Kulüp Binası'nda düzenlediği basın toplantısında, basın mensuplarının sorularını yanıtlayan Alman çalıştırıcı, Fatih Terim'in Galatasaray'a gelmesiyle bu rekabetin daha da artacağını ifade ederek, ''Benim hedefim her zaman başarılı olmak. Gelecek yıl Türkiye Ligi'nde şampiyon olmak ve Türkiye Kupası'nı kazanmak istiyorum. Şampiyonlar Ligi'nde de mümkün olduğu kadar tur atlamak istiyoruz'' dedi. 
     Şampiyonlar Ligi öncesinde oynayacakları ön eleme maçlarının önemli olduğuna dikkat çeken Lorant, bu maçları asla basit görmemeleri gerektiğini vurguladı. 
     Alman teknik adam, başarılı olabilmek için herkesin elinden geleni yapması gerektiğini belirterek, ''Şampiyonlar Ligi'nde başarılı olmak için güçlü bir kadro oluşturup, iyi bir hazırlık dönemi geçirmeliyiz. 
     Sezona çok iyi başlangıç yapmamız lazım. Ön eleme maçları çok önemli. 
     Asla basit görmemek lazım. Takımımla gelecek yıl Şampiyonlar Ligi'nde gideceğimiz yere kadar gitmek istiyoruz'' diye konuştu. 
     Önümüzdeki yıl Şampiyonlar Ligi'nde mücadele edecekleri Galatasaray ile birlikte final oynamayı çok istediğini anlatan Lorant, şöyle devam etti 
     ''Şampiyonlar Ligi'nde belli bir rakibimiz olmayacak. Fakat sezonun sonuna kadar ligde rakibimiz belli. Galatasaray ile Fenerbahçe'nin Şampiyonlar Ligi'nde final oynamasını çok isterim. 
     Bunları sezon başladıktan sonra hep birlikte göreceğiz.'' 
     
     ''WASHİNGTON ÇOK FAYDALI OLACAK'' 
     Lorant, Fenerbahçe Kulübü'nün transfer ettiği Brezilyalı futbolcu Washington'un sarı-lacivertli takıma çok faydalı olacağını kaydetti. 
     Alman çalıştırıcı, Brezilyalı oyuncuyla ilgili medyada yer alan olumsuz haberlere katılmadığını kaydederek, ''Washington hakkında çok şey yazıldı. Hasta ve yavaş olduğu söylenildi. Bir santrfor kendi liginde 4 yıldır 30'un üzerinde gol atıyorsa, bu yorumları yanlış buluyorum. Bu bakımdan Washington'un bize çok faydalı olacağını düşünüyorum'' dedi. 
     
     ABDULLAH'IN DURUMU 
     Sarı-lacivertli takımın teknik direktörü, hiçbir zaman Abdullah'ı takımdan göndermek istediği şeklinde bir açıklama yapmadığını söyledi. 
     Milli futbolcunun Fenerbahçe'den gönderileceği şeklindeki haberlerin sadece medyada yer aldığını anlatan Lorant, bu tartışmaya girmek istemediğini ifade ederek, Rüştü ve Serhat'la ilgili olarak ise şunları söyledi 
     ''Rüştü'nün 1 yıl daha mukavelesi var. Bu konuda fazla bir şey söylemek istemiyorum. Serhat'la da önümüzdeki günlerde tekrar konuşup bu konuyu çözüme ulaştıracağız.'' Ogün'ün A Milli Futbol Takımı aday kadrosuna alınmamasına şaşırdığını da ifade eden Lorant, ''Ama neticede bu milli takım antrenörünün kararıdır. Ben buna şaşırdım. Ogün için de üzücü bir olay. Böyle bir organizasyonda yer almak isterdi diye düşünüyorum'' dedi. 
     
     TRANSFER ÇALIŞMALARI 
     Basın toplantısında, transfer çalışmaları hakkında basın mensuplarının ısrarlı soruları karşısında net bir bilgi vermekten kaçınan Lorant, bu konuda detaylı bilgileri başkan Aziz Yıldırım'ın vereceğini dile getirdi. Brezilya'da sürdürdükleri transfer çalışmalarına, transfer etmek istedikleri oyuncularla ilgili bilgi edinmek için katıldığını ifade eden Lorant, şöyle konuştu 
     ''Önemli olan bir şey var. Almak istediğimiz bazı oyuncular hakkında basında çok yorumlar yapılıyor. Yavaş ve yaşlı oyuncular olarak nitelendiriliyor. Bunları bir kenara bırakmak lazım. 
     Fenerbahçe'ye yararlı oyuncular transfer edeceğiz. Fenerbahçe büyük bir camia ve mutlaka yeni bir kadro oluşturacağız. Başkanımızla yapılan görüşmeler hakkında son bir değerlendirme yaptıktan sonra, hak ettiğim tatile çıkacağım.'' Bu sezonun takım kadrosundaki futbolculardan göndermeyi düşündüğü isimleri açıklamak istemediğini de vurgulayan Lorant, ''Zamanı geldiğinde bu bilgileri vereceğiz. Ancak gidecek oyuncuların yerine en iyi oyuncuları transfer etmemiz gerekiyor. Gelecek yıl çok zorlu maçlar oynayacağımız için en sağlıklı transferleri yapmamız lazım'' dedi. 
     
     ''İKİNCİLİK BENİ TATMİN ETMEDİ'' 
     Lorant, Fenerbahçe'de geçirdiği 2001-2002 Sezonu'nun ikinci yarısında şampiyonluk için elinden gelen her şeyi yaptığını söyledi. 
     Bir kaç maçta kaybettikleri puanlar nedeniyle şampiyonluktan olduklarını anlatan Lorant, ''Hedefim şampiyon olmaktı. Neticeye baktığımda ikincilik beni tatmin etmiyor. Ancak ikinciliğin de benim için yeterli olması lazım. Çünkü ben geldikten sonra liderle aramızdaki puan farkını kapattık, ama şampiyonluk için yeterli puanı alamadık'' diye konuştu. 
     
     KAMP PROGRAMI 
     Fenerbahçe Teknik Direktörü, 24 Haziran Pazartesi gününden itibaren yeni sezon için çalışmalara başlayacaklarını kaydetti. 
     Lorant, 10 Temmuz'a kadar İstanbul'da sürdürecekleri yeni sezon hazırlıklarına, 10-24 Temmuz tarihleri arasında Avusturya'da yapacakları kampla devam edeceklerini kaydetti. Lorant, Avusturya'daki kamp süresi içerisinde 17-18 Temmuz tarihlerinde İnsburg kentinde bir turnuvaya katılacaklarını ve ayrıca İspanyol Real Mallorca takımıyla da bir hazırlık maçı yapmayı planladıklarını ifade etti. 
     Bu arada, Fenerbahçe Kulübü Asbaşkanı Hakan Bilal Kutlualp, iç transfer çalışmalarını bu hafta içerisinde sonuçlandıracaklarını kaydetti. 
     Kutlualp, Ogün'ün A Milli Futbol Takımı kadrosuna alınmamasıyla ilgili de ''Ogün kalitesi belli olan bir futbolcu. Kendisini ispatlamasına gerek yok'' dedi. 
     





</TEXT>
</DOC>
