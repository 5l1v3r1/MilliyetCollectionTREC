<DOC>
<DOCNO> 79574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/spo17.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Dedikodulara üzülüyorum’      SAKATLIĞI yüzünden Galatasaray - Ankaragücü maçından alınan hakem Serdar Tatlı, çıkan dedikodulara üzüldüğünü söyledi. Tatlı, "Ben çekinmeden derbi maçlar yönettim. Tarafsızlığımı tüm spor camiası bilir. Böyle bir maçı yönetmeyi her hakem ister. Sakatlanınca Bülent Yavuz’u aradım, durumu bildirdim" açıklamasını yaptı. 
     
İtalya memnun      UEFA Tahkim Kurulu’nun Roma - Galatasaray maçında çıkan olaylar nedeniyle İtalyan kulübüne ve bazı futbolculara verdiği cezaları indirmesi, İtalyan basınında "Türkler’in provokasyonu tanındı" şeklinde yorumlandı. La Gazzetta Dello Sport gazetesi, "Ama daha bitmedi. Olimpiyat Stadı’ndaki kavgada kamu görevlisi olan polise karşı gelme, hakaret ve yaralamadan suçlanan 6 veya 7 Türk’ün davası başlayacak" diye yazdı. 
     
Ataman ile iki yıl daha      İTALYA Birinci Basketbol Ligi takımlarından Siena’yı çalıştıran Ergin Ataman, kulübü ile olan sözleşmesini iki yıl daha uzattı. Siena Başkanı Ferdinando Minucci, "Ataman, bizim bu sezonki en büyük transferimiz. Onun, çalıştığı takıma aşık olması, kazanma arzusu ve üst düzey kişiliği bizim projelerimizi ileriye götürdü" dedi. 
     
FIFA yüzyılın golünü seçiyor      ULUSLARARASI Futbol Federasyonları Birliği FIFA , internette "Yüzyılın golünü" seçecek. Eski Dünya Kupaları’nda atılan gollerden belirlediği bir listeyi resmi web sitesi, "fifaworldcup.comöda yayınlayacak olan FIFA, Pele’den Maradona’ya, Carlos Alberto’dan Gerd Müller’e, Archie Gemmill’den Eusebio’ya kadar uzanan oyuncuların gollerini oya sunacak. 
     
Baş, 5. oldu      15. Uluslararası Belgrad Maratonu’nda Ahmet Ali Baş, 2 saat 29 dakikalık derecesiyle 5. oldu. Yarışı Kenyalı Goeffrey Kinyua 2.18.49’luk derecesiyle birinci bitirirken, Kinyua’nın ardından vatandaşı William Kiprotich ikinci oldu. Bayanlarda da Romanya’dan Rodica Chirita 2.40.55 ile birinciliği kazandı. 
     
Canca bereketi      9. Uluslararası 23 Nisan Canca Ümitler Judo Turnuvası Ankara’da başladı. İlk gün sporcularımız 4 altın, 4 gümüş, 5 bronz madalya kazandı. Erkeklerde sadece bronz madalya çıkarken, bayanlarda 57 kiloda Yeşim Soylu, 63’te N.Bahar Aloğlu, 70’de Şerife Aygündüz ve artı 70’de Merve Gül altın kazandı. 
     
Sirmen 12. kez başkan seçildi      KOCAELİSPOR’UN mali genel kurulla birleştirilen olağanüstü kongresinde tek listeyle seçime giren Sefa Sirmen 12. kez başkanlığa getirildi. Yeni bütçe 17 trilyon 850 milyar lira olarak karara bağlanırken, Sirmen, federasyon ve hakemlere yönelik artan eleştiriler için "Kulüpler başarısızlığı kendilerinde arasın" dedi. 
     
Antalya’da isyan çıktı      LİGDE Diyarbakırspor ile kritik bir maça çıkacak olan Antalyaspor’da yönetimin söz verdiği paraları ödememesi üzerine futbolcular kampa girmeyip, dünkü idmana da çıkmadılar. Oyuncular, yazılı açıklama yaparak, yöneticileri protesto etmek için Diyarbakır karşılaşmasına siyah forma ile çıkacaklarını açıkladılar. 
     



 SPOR 




























</TEXT>
</DOC>
