<DOC>
<DOCNO> 51772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur16.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitap Fuarı'ndaki kalabalık bakanı şaşırttı... 
</HEADLINE>
<TEXT>

     Devlet Bakanı Yılmaz Karakoyunlu, 20. İstanbul Kitap Fuarı'nda gördüğü kalabalıktan büyük mutluluk 
     duyduğunu belirterek, ''Aldığım bilgiler, satışların da iyi olduğu yönünde'' dedi. Karakoyunlu, TÜYAP İstanbul Sergi Sarayı'ndaki fuarın son gününde, Doğan Kitapçılık standında düzenlenen imza gününe katıldı. Burada, ''Güz Sancısı'', ''Salkım Hanımın Taneleri'', ''Çiçekli Mumlar Sokağı'', ''Mevsimler Eskidi Biraz'' ve ''Üç Aliler Divanı'' kitaplarını imzalayan Karakoyunlu, bu arada gazetecilerin sorularını yanıtladı. Karakoyunlu, bir soru üzerine, siyaseti ve yazarlığı birlikte yürütebildiğini belirtti. Romanlarının nostaljik olmadığını ifade eden Karakoyunlu, yaşanan olayları tarih süzgecinden geçirerek romanlaştırdığını anlattı. Bir soru üzerine de Karakoyunlu, ''Gerçek Yılmaz Karakoyunlu'nun, yazar Yılmaz Karakoyunlu'' olduğunu belirterek, ''Ama siyasetteki mesuliyetimi de şimdiye kadar hiç ihmal etmedim. O konuda da ciddi ve kararlı bir tavır içerisindeyim'' dedi. Karakoyunlu, kitaplarının satışının, bakanlık görevine gelmesinden sonra artış gösterip göstermediği'' yönündeki soruya ''Onu ben bilmem, yayıncım bilir'' karşılığını verdi. 
     
     Kimseyle sorunum yok 
     Bakanlar Kurulu'nda yaşanan bir tartışmayla ilgili soruyu da Karakoyunlu, şöyle yanıtladı 
     ''Benim kimseyle aramda sorun yok. Birisi benimle geçinemiyorsa, sorunu önce kendisinde aramalı. Ben uzlaşan, uysal yaradılışlı bir insanım. Ama orada tartıştığımız konuda, öyle gazetelere yansıdığı gibi bir kavga hali yok. Sadece bir mesuliyet tarifi, sorumluluk tarifi var. Bu, bir eşgüdümden farklıdır. Benim işaret ettiğim husus ondan ibarettir. Yoksa, kimseyle kavga edecek birisi değilim. Ne kavga edilmesine izin veririm, ne de kimseyle kavga ederim.'' Karakoyunlu, fuara ilgiyi nasıl bulduğu yolundaki soru üzerine, ''Burada gördüğüm kalabalıktan büyük mutluluk duydum. Aldığım bilgiler, satışların da iyi olduğu yönünde. Dışarıda yüzlerce metre uzayan insan kuyruğu var. Bu ekonomik kriz içinde genç nesil ümit verici'' diye konuştu. 
     






</TEXT>
</DOC>
