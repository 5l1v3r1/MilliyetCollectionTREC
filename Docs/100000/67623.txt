<DOC>
<DOCNO> 67623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko09.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış ışıklandırmadan her yıl 14 trilyon lira heba oluyor 
</HEADLINE>
<TEXT>

     Türkiye'de yanlış dış aydınlatma nedeniyle her yıl yaklaşık 14 trilyon lira tutarında enerji heba oluyor. 
     Son yıllarda yaşanan enerji sıkıntısı nedeniyle gündeme sürekli olarak gelen enerji tasarrufunun özellikle dış aydınlatmalarda uygulanması gerektiği belirtildi. 
     TÜBİTAK Ulusal Gözlemevi Müdürü Prof. Dr. Zeki Aslan, dış aydınlatmanın kötü yapılmasının enerji kaybının yanısıra yıldızlı karanlık gökyüzüne olumsuz etkisinin bulunduğunu belirterek, ışık kirliliğinin doğal hayat için de çok tehlikeli olduğunu söyledi. 
     Gece seyahat eden göçmen kuşlarının kısmen yıldızlardan yön bulduklarını, ancak gökdelen ve deniz feneri gibi yüksek yapılardan yayılan ışıkların bu kuşlar için çekici olduğunu ifade eden Prof. Dr. Aslan, bu ışıklara yönelen kuşların yorulup yere düşünceye kadar ışık etrafında döndüğünü yada binaya çarptığını ve binlerce kuşun geceleri öldüğünü kaydetti. 
     Prof.Dr. Aslan, cadde ve sokak aydınlatmalarından uzaya kaçan ışık nedeniyle Türkiye'de yılda 14 trilyon lira değerindeki enerjinin boşa gittiğini kaydederek, şöyle dedi 
     ''Uluslararası Karanlık Gökyüzü Birliği'nin yaptığı araştırmaya göre, dış aydınlatmalarda ışığın yüzde 30'unun boşa gittiği belirlendi. Işık kirliliğine karşı önlem almak demek, bir enerji santralı kurmak anlamına gelmektedir. Işık üretilirken kömür, petrol ve su gibi doğal kaynaklar kullanılıyor. Bunun için boşa giden ışık doğal kaynakları boşa harcamak demektir. Yerleşim birimlerinin gelişi güzel aydınlatılması hem profesyonel gök bilimcilerini, hem de özel araçlarıyla gökyüzünü izleyenleri etkilemektedir. İstenilen gök aydınlatılmadan doğru aydınlatma kurallarına göre ışığın gerektiği yerde ve miktarda kullanılmasıdır.'' Prof. Dr.Aslan, ışık kirliliğinin önlenmesi için ilk olarak ışığın göğe yönelmesini önleyerek, ışığın istenilen yere yöneltilmesi gerektiğini anlatarak, ''birim ışık başına daha çok ışık veren kaynaklar kullanılmalı. Zamanlayıcılarla gereksiz aydınlatmaları önlemek gerekir. Örneğin reklam panolarındaki ışıklandırmalar gece yarısından sonra kapatılmalıdır'' dedi. 
     
     "Yönetmelik hazırlandı" 
     Prof. Dr. Aslan, ışık kirliliğinin önlenmesi konusunda herkese görev düştüğünü, bunun için doğru aydınlatma konusunun bilinmesi gerektiğini belirterek, şöyle konuştu 
     ''ABD ve İspanya başta olmak üzere birçok ülkede yerel yönetimler ışık kirliliğine karşı özel yasalar ve yönetmelikler çıkarmakta ve uygulamayı yaygınlaştırmaktadır. 
     Işık kirliliğinin önlenmesi için TÜBİTAK eşgüdümünde Dış Aydınlatma Yönetmeliği taslağı hazırlandı. TÜBİTAK, TSE, İTÜ, Enerji Bakanlığı, TEDAŞ ve Karayolları Genel Müdürlüğü'nce oluşturulan bir ekip tarafından hazırlanan yönetmelik Enerji Bakanlığı'nda incelenmektedir. 
     Yönetmelikteki amaç enerjinin etkin ve doğru kullanılmasıyla gereksiz yere enerji sarfiyatı önlenerek, enerji tasarrufunun sağlanması ve astronomi gözlemleri ve doğal hayatı olumsuz yönde etkileyen ışık kirliliğinin önlenmesidir.'' 
     






</TEXT>
</DOC>
