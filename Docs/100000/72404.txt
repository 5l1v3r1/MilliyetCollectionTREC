<DOC>
<DOCNO> 72404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur08.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde şenlik var, beş gezegen art arda dizilecek... 
</HEADLINE>
<TEXT>

     ''Gökyüzü avcıları'' için gezegen ve yıldız şenliği başlıyor. 
     Ay'ın Satürn'ün halkalarını örtmesi 20 Mart, Jüpiter-Ay yakınlaşması ise 22 Mart akşamı, Türkiye'den de izlenebilecek. Bundan 341 yıl önce dünyayı ziyaret eden İkeya-Zhang kuyrukluyıldızı ise en 
     parlak konumuna önümüzdeki günlerde ulaşacak. Merkür, Venüs, Mars, Jüpiter ve Satürn de, 20 Nisan-14 Mayıs tarihleri arasında aynı yönde art arda dizilecek. Bu gökyüzü olayları, küçük bir teleskop veya el dürbünüyle ışık kirliliğinden uzak, olabildiğince karanlık bölgelerde Türkiye'den de izlenebilecek. Boğaziçi Üniversitesi Kandilli Rasathanesi ve Deprem Araştırma Enstitüsü ve ODTÜ Amatör Astronomi Topluluğu Danışmanı Dr. Sinan Kaan Yerli'den aldığı bilgiye göre, Ay, Satürn'ün halkalarını 20-21 Mart tarihlerinde örtecek. Kuzeydoğu Afrika, Arabistan, Asya ve Japonya'dan izlenebilecek bu gökyüzü olayı, 20 Mart akşamı Türkiye'den de gözlenebilecek. Jüpiter'in Ay tarafından örtülmesi ise 22-23 Mart tarihlerinde gerçekleşecek. Kuzey kutbuna yakın yerler Gröndland ve İzlanda'dan izlenebilecek olan bu gökyüzü olayı, Türkiye'deki gözlemciler tarafından da Jüpiter- Ay yakınlaşması olarak 22 Mart akşamı görülebilecek. Bilimadamları, Ay'ın Satürn'ün halkalarını örtmesi olayının bundan sonra 2007, Jüpiter Ay yakınlaşmasının ise 2012 yılında gerçekleşeceğini bildiriyorlar. 
     
     Keya-Zhang kuyruklu yıldızı 
     Bu arada, 341 yıl önce dünyayı ziyaret ettiği tahmin edilen ve 2000 yılında kuyrukluyıldız avcısı Japon İkeya Kaoru ile Çinli Dagin 
     Zhang tarafından gözlemlenen İkeya-Zhang kuyrukluyıldızı, en parlak konumuna önümüzdeki günlerde ulaşacak. 
     Bu kuyrukluyıldız, güneşe en yakın konumuna 18 Mart, dünyaya en yakın konumuna da 28 Mart günü erişecek. 
     İkeya-Zhang kuyrukluyıldızı, Güneş battıktan sonra batı-kuzeybatı yönünde gözlenebilecek parlaklık ve konumda olacak. 
     Sabah saatlerinde de görülebilecek bu kuyrukluyıldız, Nisan ayı boyunca giderek sönükleşecek. 
     
     Beş gezegen art arda dizilecek 
     Boğa takımyıldızındaki Satürn ile İkizler takımyıldızındaki Jüpiter, önümüzdeki günlerden itibaren gece yarısına kadar gözlenebilecek. Bunlara en yakın görünen gezegen ise günbatımından sonra batıda Mars olacak. Venüs ise bugünlerde Güneş battıktan sonra Batı yönünde görülüyor. 
     Daha sonraki günlerde Batı yönünde Mars, Satürn'e doğru yaklaşacak, Venüs de büyük bir hızla Mars ve Satürn'e doğru ilerleyecek. 20 Nisan 2002 tarihinden sonra Merkür de ortaya çıkarak, Venüs-Mars-Satürn üçlüsüne yaklaşacak. Böylece 20 Nisan-14 Mayıs tarihleri arasında çıplak gözle izlenebilen Merkür, Venüs, Mars, Jüpiter ve Satürn, aynı yönde art arda dizilmiş biçimde rahatça izlenebilecek. Ayrıca 3 Mayıs akşamı Mars ile Satürn, 7 Mayıs akşamı Venüs ile Satürn, 11 Mayıs akşamı ise Venüs ile Mars yan yana izlenebilecek. 11 Mayıs akşamı Merkür de Venüs-Mars-Satürn üçlüsüne en yakın konumda olacak. 
     Mayıs ayının ortalarında itibaren Merkür ve Satürn gözlenemeyecek. 
     Gökyüzünün en parlak gezegenleri Venüs ve Jüpiter, 2 ve 3 Haziran akşamı, İkizler takımyıldızında yan yana gelecek. 
     Bilimadamları, gökyüzü olaylarının, küçük bir teleskop veya el dürbünüyle ışık kirliliğinden uzak, olabildiğince karanlık bölgelerde izlenmesini önerdiler. 
     
     Hangi gezegen nerede 
     Art arda dizilecek beş gezegenden en yüksekte görüleni Jüpiter. 
     Jüpiter'in de üzerinde görülebilecek yan yana iki yıldız ise İkizler takımyıldızındaki Castor ve Pollux takımyıldızının en parlak yıldızları. 
     Jüpiter'in sağ altında görülebilen iki parlak nesneden soldaki Satürn, sağdaki de Boğa takımyıldızındaki Aldebaran yıldızı. Satürn ve Aldebaran'a doğru yaklaşacak iki gezegenden sönük olanı Mars, en parlak olanı da Venüs. Nisan sonu ve Mayıs başında Venüs-Mars-Satürn gezegenleri ve Aldebaran'a yaklaşacak gezegen ise alçakta görülecek Merkür olacak. 
     






</TEXT>
</DOC>
