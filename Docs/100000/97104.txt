<DOC>
<DOCNO> 97104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/yasam/yas04.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
100 kişi de hastanelik oldu... 
</HEADLINE>
<TEXT>
Hokkabaz diskoyu yaktı 25 ölü 
Peru’da fıkra gibi olay Hokkabaz gösteride alevleri sıçrattı. Diskodakiler de içkiyle söndürmeye kalktı 
     DIŞ HABERLER SERVİSİ 

     Peru’nun başkenti Lima’da bir alışveriş merkezinde bulunan ruhsatsız diskoda çıkan yangında 25 kişi öldü, 100 kişi de yaralandı. "Utopia" adlı diskonun açılışının ikinci ayı dolayısıyla verilen partide çıkan yangının, insanları eğlendirmek için gösteri yapan hokkabazın alevli sopasından sıçrayan kıvılcımlarla başladığı anlaşıldı. Müşterilerin alevleri söndürmek için alkollü içecek dökmesi ise yangını daha da şiddetlendirdi. 
     
     1000 kişi vardı... 
     Kutlama için düzenlenen yaklaşık 1000 kişilik parti için, diskoya hokkabazlar ve kafes içinde hayvanlar getirildi. Gösteri sırasında bir hokkabazın elindeki alevli sopalarından sıçrayan kıvılcım yangın çıkmasına neden oldu. 
     Tıklım tıklım olan diskoda müşterilerin alevleri söndürmek için alkollü içecek dökmeleri, yangının şiddetini daha da artırdı. Kurtarma görevlileri, diskodaki çok sayıda kişinin dumandan zehirlendiğini, bazılarının şuurunu kaybettiğini açıkladı. 
     
     Ruhsatı yok 
     İtfaiye yetkilileri ise, ruhsatsız işletildiği belirtilen diskoda yangına karşı alınmış hiçbir önlem bulunmamasının faciaya yol açtığını söyledi. 
     Sabaha karşı çıkan yangın, günün ilk ışıklarıyla ancak söndürülürken, kafesteki bir aslan ile bir kaplanın da telef olduğu belirtildi. 
     



 YAŞAM 
















</TEXT>
</DOC>
