<DOC>
<DOCNO> 55543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur12.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlüler konferansında, Vali ağlayan özürlü çocuğu dışarı çıkarttı 
</HEADLINE>
<TEXT>

     Yalova'da, özürlü yakınlarına yönelik olarak düzenlenen bir konferansta, özürlü çocuğu ağlayan anne, Vali Nihat Özgöl'ün talimatıyla salondan çıkarıldı. 
     Atatürk Bahçe Kültürleri Araştırma Enstitüsü'nde gerçekleştirilen konferansta, salonun arka bölümünde oturan Emine Kalender'in 4.5 yaşındaki spastik özürlü kızı Çiğdem'in ağlaması, katılımcıları rahatsız etti. 
     Olayın konferansı etkilemesi üzerine, Vali Özgöl, gönderdiği bir görevli aracılığıyla anneden çocuğunu susturmasını ya da salondan çıkmasını istedi. 
     Emine Kalender ise davetli olarak konferansa geldiklerini belirterek, ''Kim rahatsız oluyorsa o salondan çıksın'' diyerek görevliye tepki gösterdi. 
     Kalender'in bu görüşünü yüksek sesle dile getirmesi üzerine, Vali Özgöl ayağa kalkarak konferansa katılanlara, ''Rahatsız oluyor musunuz '' diye sordu. Katılımcıların çoğunluğunun ''Evet'' demesi üzerine Vali Özgöl, anneyle çocuğunun salondan çıkarılması talimatını verdi. Emine Kalender, bu talimattan sonra görevlilerin eşliğinde dışarı çıkarıldı. 
     Bu sırada, izleyicilerden biri Vali Özgöl'e dönerek, ''Biz rahatsız olmuyorduk. Sürekli bu ortamların içindeyiz. Siz o kişinin gururunu incittiniz'' diyerek sitemde bulundu. Vali Özgöl de, ''Ben sizin gibi düşünmüyorum, ama gururunu incittiysem gerekirse evine gider o kişiden özür dilerim'' diye karşılık verdi. 
     
     Özürlünün halinden 
     Salondan çıkarıldığı için sinirlenen ve gözyaşlarına hakim olamayan anne Kalender, gazetecilere yaptığı açıklamada, spastik özürlü çocuğunun kimseyi rahatsız etmeyecek şekilde ağladığını söyledi. 
     ''Özürlünün halinden evinde özürlüsü olan anlar'' diyen Kalender, toplantıya herkesin özürlü yakınıyla geldiğini ifade ederek, şöyle konuştu 
     ''Bu tür çocuklar zaten problemli olur. Kaldı ki, benim çocuğum toplumu rahatsız edecek şekilde ağlamıyordu. Gerçi ben de rahatsız oldum ağlamasından, ama ne yapayım susturamadım. Toplantıyı terk etmeyi düşünürken Vali beyin uyarıları gelmeye başladı. O an ben de tepki gösterdim. Sorunlarımızın tartışıldığı bir konferansta, sayın Vali rahatsız olduysa, toplantıyı o terk etmeliydi.'' İstanbul Büyükşehir Belediye Başkanı Ali Müfit Gürtuna'nın akrabası olduğunu söyleyen Emine Kalender, ''Toplum içinde küçük düşürüldüğü'' gerekçesiyle, Vali Nihat Özgöl hakkında Cumhuriyet Savcılığı'na suç duyurusunda bulunacağını kaydetti. 
     
     Ya cahil ya provakatör 
     Yalova Valisi Nihat Özgöl, Başbakanlık Özürlüler İdaresi Başkanlığı'nda görevli uzman yardımcısı Canan Aktaş'ın verdiği konferansta, salonun tamamının dolduğunu söyledi. 
     Konferans başladıktan kısa süre sonra salonun arka bölümünden bir ağlama sesi gelmeye başladığını dile getiren Özgöl, şöyle devam etti 
     ''Arkama döndüm, ama doğrudan sesin kaynağını göremedim. Bir kadının kucağındaki çocuk ağlıyormuş. Gönderdiğim görevliden, kadına 'Ya çocuğu sustursun, ya da susana kadar salon dışına çıksın' demesi talimatını verdim. Görevliye karşı çıkan bu kadın, 'Bizi buraya çağıranlar neden rahatsız oluyor ki' ve 'Rahatsız olanlar salondan çıksın' şeklinde yüksek sesle konuşmaya başladı. Ben de bunun üzerine, 'Hanımefendi herkes rahatsız oluyor' dedim. O da bana, 'Ama bu bir çocuk nasıl susturabilirim' yanıtını verdi. Olayın böyle gelişmesi ve konferansı etkilemesi üzerine, ben de görevlilere kadının dışarı çıkarılması talimatını verdim. Bu kadın ya cahil ya da provokatör.'' 
     






</TEXT>
</DOC>
