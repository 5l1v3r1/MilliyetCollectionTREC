<DOC>
<DOCNO> 85872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun18.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe'nin arkadaşları Prenses Diana'yı dengesizlikle suçladı 
</HEADLINE>
<TEXT>

     Tahta çıkışının 50. yıldönümü dolayısıyla hakkında yapılan belgesellerden birine katılan iki yakın arkadaşı, Kraliçe II. Elizabeth'ten söz ederken, gelini Diana'yı ''dengesizlikle'' suçladı. 
     Kraliçe II. Elizabeth'in yakın arkadaşları Leydi Penn ile Mountbatten Kontesi, söz konusu açıklamalarını yaklaşık 10 gün içinde ITV adlı TV kanalında yayınlanacak bir belgeselin çekimlerinde dile getirdi. 
     Leydi Penn ve Mountbatten Kontesi, yaklaşık 4 yıl önce bir trafik kazası sonucu yaşamını yitiren Prenses'in ''akıl sağlığından'' kuşkuları bulunduğunu belirtirken, Leydi Penn bu duygularını, ''Kraliçe, Diana'nın bu durumunu anlamakta uzun süre büyük güçlük çekti, zira kendisi son derece mantıklı bir insandır'' dedi. 
     Yakın arkadaşı olmanın dışında uzun zaman Kraliçe'nin nedimeliğini de yapan Leydi Penn, Diana'nın zaman zaman Kraliçe'nin sabır sınırlarını da zorladığını iddia etti. 
     Kraliçe'nin çocukluk arkadaşı olan Mountbatten Kontesi ise ''Diana'nın kamuoyu önünde ve fotoğraflarında görünen yüzünden farklı bir yüzünün daha bulunduğunu anlamak herkes için uzun zaman aldı'' dedi. 
     Mountbatten Kontesi ile Leydi Penn, yakın arkadaşları olan Kraliçe'nin, Charles ve Diana'nın evliliklerinin bozulmasını önlemek için de büyük çaba gösterdiğini, ancak bunun kolay olmadığının görüldüğünü iddia ettiler. Mountbatten Kontesi, Diana'nın Charles'ın Camilla Parker Bowles ile görüşmesinin söz konusu olmadığı dönemde de devamlı böyle bir ilişkinin yaşandığı kuşkusu içinde bulunduğunu belirtirken, bu kuşkunun da genç Prenses'in dengesini iyice bozduğunu savundu. 
     





</TEXT>
</DOC>
