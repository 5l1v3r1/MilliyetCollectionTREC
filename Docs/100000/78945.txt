<DOC>
<DOCNO> 78945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur14.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Solda, Murat Karayalçın'ın partisi Cuma günü kuruluyor... 
</HEADLINE>
<TEXT>

     Murat Karayalçın'ın öncülüğündeki Sosyal Demokrat Halk Partisi'nin, 26 Nisan Cuma günü kurulması bekleniyor. 
     Karayalçın, var olanlara benzer yeni bir yapı ortaya çıkması halinde bir bölünmüşlükten bahsedilebilineceğini, ancak kuracakları partinin var olan partilerden içerik ve işleyiş olarak çok ciddi farklılıklar taşıyacağını belirterek, ''Sosyal demokrat solun sorunu bölünme, birleşme sorunu değil, yenilenme sorunudur'' dedi. 
     Karayalçın, partinin kuruluş tarihi olarak 26 Nisan'ı belirlediklerini ifade ederek, ''Tarih olarak, 26 Nisan'ı tutturabilecek gibi gözüküyoruz. Ancak önümüzdeki hafta pazartesi veya salı günü kesinlik kazanır'' dedi. 
     Kurucular Kurulu üyeliklerine geçen isimler konusunda bilgi vermek istemeyen Karayalçın, isimler üzerinde değerlendirme yaptıklarını, bunları bir bütün olarak açıklanmasını uygun bulduklarını söyledi. 
     Solda yeni parti oluşumlarının bir bölünmüşlüğe yol açıp açmayacağına ilişkin olarak Karayalçın, ''bölünmüşlüğün'' benzer yapılar için yapılabilecek bir değerlendirme olduğunu kaydetti. 
     Var olanlara benzer yeni bir yapı ortaya çıkması halinde bir bölünmüşlükten bahsedilebilineceğini vurgulayan Karayalçın, ancak kuracakları partinin var olan partilerden içerik ve işleyiş olarak çok ciddi farklılıklar taşıyacağını belirtti. Karayalçın, sözlerini şöyle sürdürdü 
     ''Bizim partimiz için böyle bir ifadenin kullanılmasını doğru bulmam. Yapısal olarak farklı olan bir partiyi, sadece bazı benzetmeler nedeniyle mevcut partilerle karşılaştırıp, bölünme sonucunu çıkarmak doğru olmaz. Sosyal demokrat solun sorunu, bölünme, birleşme sorunu değil, yenilenme sorunudur. 
     1995 Şubat'da CHP ve SHP birleşti. İki parti, ayrı ayrı girdikleri 
     1994 yerel yönetim seçimlerinde, yüzde 19 dolaylarında oy almışlardı. 
     Ama birleşmeden sonraki ilk seçimde, bunların oylarının artması beklenirken yarı yarıya azaldı. 24 Aralık 1995 seçimi baskın seçim değildi, CHP istemişti. Daha sonra, CHP'nin isteğiyle 3.5 yıl aranın ardından yeni bir genel seçime gidildi 18 Nisan'da barajın altında kalındı. Demek ki sorun, ayrı olmak, birlikte olmak sorunu değildir. 
     Sorun siyasetin yenilenmesidir, partinin örgüt yapısının, işleyişinin yenilenmesidir, yeni programlarla, projelerle yurttaşın karşısına çıkılmasıdır.'' 
     
     ''HEDEFİMİZ YOKSULLUĞU YENMEK'' 
     Karayalçın, örgüt ve program olarak, diğer partilerden farklı olacaklarını kaydetti. 
     Öncelikli hedeflerinin yoksulluğu yenmek olduğunu ifade eden Karayalçın, yenilmesi gereken çok sayıda olumsuzluk bulunduğunu söyledi. 
     İkinci önceliklerinin, bugünkü kamusal örgütlenmenin ve yönetim teknolojisinin değiştirilmesi gerektiğini anlatan Karayalçın, ''Yeni bir siyaset teknolojisi, yeni bir yönetim teknolojisi getirmek istiyoruz'' dedi. 
     
     AMBLEM ZEYTİN DALI TAŞIYAN İNSAN 
     Sosyal Demokrat Halk Partisi Kurucular Kurulu, 22, 23 ve 24 Nisan 2002 tarihlerinde yapacağı toplantılarda, parti programı ve tüzüğü 
     üzerinde çalışmalar yapacak ve son şeklini verecek. 
     Karayalçın, bugünden itibaren, işçi ve işveren sendikaları, meslek odaları ve birlik temsilcileri ile görüşecek, kuracağı parti hakkında bilgi verecek ve destek isteyecek. 
     Partinin kuruluş dilekçesinin verilmesinin ardından Kurucular Kurulu toplanarak, Genel Başkan, Genel Sekreter ve Merkez Yönetim Kurulu seçimi yapılacak. Yeni yönetim, 27 Nisan'da Anıtkabir'i ziyaret ederek, Atatürk'ün kabrine çelenk bırakacak. 
     Sosyal Demokrat Halk Partisi'nin amblemi, elinde zeytin dalı taşıyan bir insan figüründen oluşacak. 
     Parti Genel Merkezi ise Turan Güneş Bulvarı'nda bulunan 7 katlı bir bina olacak. 
     





</TEXT>
</DOC>
