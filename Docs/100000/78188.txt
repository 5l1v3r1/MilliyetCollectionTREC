<DOC>
<DOCNO> 78188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/soneko04.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
PUİS Genel Başkanı "Akaryakıt sektörünü zor günler bekliyor" 
</HEADLINE>
<TEXT>

     Petrol Ürünleri İşverenler Sendikası PÜİS Genel Başkanı İsmail Aytemiz, akaryakıt sektörünü zor günler beklediğini savunarak, ''Bayileri kapatmak istemiyoruz ama noktaya doğru gidiyoruz'' dedi. 
     Aytemiz, düzenlediği basın toplantısında, benzin pompa fiyatının bir doları aştığını, Türk tüketicisinin akaryakıt alamaz hale geldiğini söyledi. Türkiye'de bir litre kurşunsuz benzin fiyatının 1 milyon 393 bin lira, dolar bazında da 1 dolar 4 cent'e ulaştığını kaydeden Aytemiz, ''Böylelikle Avrupa ülkeleri arasında en pahalı benzin tüketen ülke konumuna gelmiş bulunuyoruz'' dedi. 
     Akaryakıt fiyatlarının, kişi başına düşen milli gelir göz önüne alındığında yüksek olduğunu dile getiren Aytemiz, şunları kaydetti 
     ''Kişi başına düşen milli geliri 24 bin dolar olan Fransa'da kurşunsuz benzinin litresi 85 cent, kişi başına milli geliri 26 bin dolar olan Almanya'da 81 cent, kişi başına milli geliri 11 bin dolar olan Yunanistan'da 58 cent iken kişi başına milli geliri 2 bin 300 dolar olan Türkiye'de 104 cent'tir.'' 
     
     ''İSTASYONLAR SATIŞA ÇIKARILIYOR'' 
     Akaryakıt istasyonlarındaki satışların her geçen gün düştüğünü anlatan İsmail Aytemiz, 2001 yılında sektörde yüzde 15'lik bir daralmanın yaşandığını açıkladı. Gazetelerde satılık istasyon ilanlarının arttığına dikkati çeken Aytemiz, 3 yıl içinde 1000'e yakın akaryakıt istasyonunun kapandığını, 1500 bayinin ise, istasyonuna satılık ilanı astığını bildirdi. 
     PÜİS Genel Başkanı Aytemiz, akaryakıta yapılan zamların bayilere yansımadığını belirterek, şu bilgileri verdi 
     ''Akaryakıt fiyatlarının en büyük bölümünü Akaryakıt Tüketim Vergisi oluşturmaktadır. KDV'yi de buna eklerseniz pompa satış fiyatının yüzde 71'i vergilerden oluşmaktadır. 1998 yılında bir litre kurşunsuz benzinin fiyatı 190 bin 300 lira iken bayi kar marjı yüzde 8.5 idi. Bugün yüzde 732 artarak 1 milyon 393 bin liraya yükselen bir 
     litre benzinden bayinin kar marjı yüzde 15 olması gerekirken brüt yüzde 4.7'ye gerilemiştir.'' Akaryakıt fiyatlarına tüketicilerin de tepki göstermesi gerektiğini dile getiren Aytemiz, ''Sektörü zor günler bekliyor. Bayilerimiz zarar eder duruma geldi. Bayileri kapatmak istemiyoruz ama o noktaya doğru gidiyoruz'' diye konuştu. 
     





</TEXT>
</DOC>
