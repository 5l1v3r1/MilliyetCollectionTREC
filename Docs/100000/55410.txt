<DOC>
<DOCNO> 55410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko04.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgi vermeyen borsadan atılacak 
</HEADLINE>
<TEXT>

     HARUN GÜREK Ankara 

     Sermaye Piyasası Kurulu SPK Başkanı Doğan Cansızlar, Uzanlar’a ait ÇEAŞ ve Kepez Elektrik örneğindeki gibi bilgi vermekten kaçınan şirketlerin borsadan atılacağını açıkladı. 
     Cansızlar, azınlık hissesine sahip yatırımcılara yönetim kurulunda temsil olanağı sağlayan birikimli oy’ uygulamasına ilişkin tebliğ çalışmasının da sürdüğünü söyledi. Abant’ta düzenlenen arama konferansında gazetecilerin sorularını yanıtlayan Cansızlar, halka açık şirketlerde yatırımcıların haklarını korumaya dönük birikimli oy sisteminin 2002 başından itibaren yürürlüğe gireceğini söyledi. Cansızlar, borsada işlem tahtaları kapalı olan 30 şirkete ilişkin olarak şunları söyledi 
     "Dünyanın hiçbir yerinde işlem sırası kapalı şirket yok. Bizde de olmaması gerekir. Bu şirketlere yazı gönderdik, bilgileri verin diye. Bilgiler bağımsız denetimden geçtikten sonra bize gelecek. Bilgi formlarıyla istenen bilgileri veren şirketlerin tahtası açılacak. Bilgi vermemekte direnen şirketleri borsa kotasyonundan ve kurul kaydından çıkaracağız. Dünyanın hiçbir yerinde bilgi vermeyen şirketleri borsada tutmazlar." 
     
     ÇEAŞ ve Kepez de var 
     Bilgi vermemekte direnen şirketler arasında Uzanlar’a ait, ÇEAŞ ve Kepez Elektrik de bulunuyor. Bilindiği gibi SPK, bilgi alamadığı için bu şirketlerin merkezlerine 1999’da mahkeme kararıyla baskın düzenlemişti. Aynı gerekçe ile işlem sırası kapatılan şirketler şöyle Aktaş, Apeks, Köytaş, Söksa, İntermedya. 
     



 EKONOMİ 



















</TEXT>
</DOC>
