<DOC>
<DOCNO> 53244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo02.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Yılmaz Vural ile yollarını ayırdı 
</HEADLINE>
<TEXT>

     Diyarbakırspor'da teknik direktör Yılmaz Vural'ın mukavelesi karşılıklı olarak feshedildi. 
     Basın Sözcüsü Naci Sapan, takımın aldığı kötü sonuçlar ve teknik direktör Yılmaz Vural'ın ayağındaki sakatlığın uzun süreceğini gözönüne alan yönetim kurulunun Vural ile bir görüşme yaptığını söyledi. 
     Dün gece yapılan görüşme sonucu mukavelenin karşılıklı olarak feshedildiğini belirten Sapan, ''Sayın hocamıza bugüne kadar takıma yaptıklarından dolayı teşekkür ediyorum. Alınan başarısız sonuçlar ve Galatasaray maçındaki farklı yenilginin yanı sıra sayın Vural'ın sakatlığının uzun süreceğini de gözönüne alınarak yeni bir kan değişimine ihtiyaç olduğuna karar verildi. Hocamızla yapılan görüşme sonucu mukavele karşılıklı olarak feshedildi'' diye konuştu. 
     Vural'ın takımdan ayrılma kararının ardından kulüp yöneticilerinin Antalyaspor eski teknik direktörü Hüseyin Kalpar ile görüşüp prensipte anlaştığı öğrenilirken, Kalpar'ın akşam saatlerinde Diyarbakır'a gelerek yöneticilerle tekrar görüşeceği bildirildi. 
     






</TEXT>
</DOC>
