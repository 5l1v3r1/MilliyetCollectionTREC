<DOC>
<DOCNO> 74757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/dunya/adun.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lanetli ülke 
</HEADLINE>
<TEXT>

İç savaş, Rus işgali, Taliban, Bin Ladin, Amerikan bombaları derken zavallı Afganistan’ı şimdi de 6’lık deprem vurdu. Ülkenin kuzeyinde binlerce ölü var 
     DIŞ HABERLER SERVİSİ 

     Afganistan’ın kuzeyi önceki gün Richter ölçeğine göre 6 büyüklüğündeki bir depremle sarsıldı. Merkez üssü Hindukuş dağları olan ve Baglan eyaletinin başkenti Nahrin’i yerle bir eden depremde, ilk belirlemelere göre 1800 ile 4 bin 800 arası can kaybı meydana gelirken, 4 bin kişi yaralandı yaklaşık 20 bin kişi de evsiz kaldı. 
     TSİ 17.00 sıralarında vuran ilk sarsıntının ardından meydana gelen artçı şokların dün de etkisini sürdürdüğü depremde, Nahrin ve civarındaki 14 köyden ancak 600 kadar ceset çıkarılabildi. Afgan hükümetinin ve yerel yetkililerin tahminlerine dayanılarak, Birleşmiş Milletler İnsani Yardımların Koordinasyonu Ofisi’nden OCHA yapılan açıklamada, ölü sayısının 4 bin 800’e kadar çıkabileceği belirtildi. Merkezi Pakistan’da bulunan Afgan İslami Haber Ajansı ise AIP , bir Afgan hükümet yetkilisine dayanarak verdiği haberde, depremde 1800 kişinin hayatını kaybettiğini belirtti. 
     
     Kızılay’dan yardım 
     Afganistan’daki geçici yönetimin uluslararası yardım çağrısı yapması üzerine Türkiye de harekete geçti. Kızılay Genel Başkanı Ertan Gönen, Genelkurmay Başkanlığı’ndan uçak talep ettiklerini kaydederek, verilecek uçağın büyüklüğüne göre bölgeye malzeme gönderileceğini söyledi. Gönen, yardımın battaniye, ilaç, tıbbi malzeme ve çadırdan oluşacağını belirtti. 
     



 DÜNYA 












</TEXT>
</DOC>
