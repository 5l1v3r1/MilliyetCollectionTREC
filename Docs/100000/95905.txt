<DOC>
<DOCNO> 95905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/ekonomi/eko04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik, İngiliz markası Leisure’ı satın aldı 
</HEADLINE>
<TEXT>

İngiltere’nin beyaz eşya markası Leisure’ı da bünyesine katan Arçelik’in Avrupa’daki marka sayısı dörde çıktı 
     EKONOMİ SERVİSİ 

     Nisanda Almanya’daki Blomberg fabrikasını ve markasını, mayısta Avusturya’daki Elektra Bregenz şirketi ile birlikte Elektra ve Tirolia markalarını satın alan Arçelik şimdi de İngiliz fırın markası Leisure’ın fikri ve sınai haklarını satın alarak Avrupa’daki marka sayısını dörde çıkardı. 
     Satın alma ile İngiltere pazarında ilave 95 bin adetlik fırın satış olanağına sahip olan Arçelik, böylece ankastre olmayan fırın pazar payını da yüzde 11’e çıkarmış olacak. 
     2001 yılında İngiltere’deki toplam satışlarının 530 bin adede ulaştığını, 2002’de yüzde 30’luk artış hedeflediklerini belirten Arçelik Genel Müdürü Nedim Esgin, "Leisure’le birlikte İngiltere pazarındaki satışlarımızın 800 bin adede ulaşmasını bekliyoruz" dedi. 
     
     150 yıllık marka 
     AGA Group of Companies tarafından işletilen, İngiltere’nin önde gelen fırın pişirici ve lavabo üreticileri arasında yer alan Rangemaster şirketi, 2001 yılında 17.8 milyon euro ciro elde etti. Rangemaster, bu cironun 3.5 milyon eurosunu Leisure markalı pişirici üretiminden sağladı. 1850’lerden bu yana üretim yapan Leisure’ın fabrikası, orta İngiltere bölgesinde Leamington Spa’da bulunuyor. 
     



 EKONOMİ 























</TEXT>
</DOC>
