<DOC>
<DOCNO> 70953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo11.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe idmanında "kemik" sesleri.. 
</HEADLINE>
<TEXT>

     Galatasaray'ın Göztepe'ye yenilmesiyle zirvede oldukça iddialı duruma gelen Fenerbahçe'nin bugünkü idmanı oldukça sert geçti. 
     Samandıra Tesisleri'nde yapılan taktik ağırlıklı tam saha çift kale maçta bazı futbolcular hırçın tavırlarıyla dikkat çekerken, 4 futbolcu da sakatlık geçirdi. 
     Antrenman maçında ilk önce ikili mücadelede ayağına darbe alan Rapaiç, sakatlanarak saha kenarına gidip tedavi oldu. Teknik direktör Werner Lorant, bu futbolcunun yanına giderek, elinden tutarak kaldırdı ve ''haydi, devam'' diyerek, saha içine gönderdi. 
     İdmanda daha sonra kaleci Oğuz ile çarpışan Yusuf da sakatlandı. 
     Bu futbolcu yerde yatarken, diğer futbolcular tesislerde bulunan kulüp doktorunu çağırmak istedi. Ancak Lorant, futbolcunun durumuna baktıktan sonra Yusuf'u da kaldırıp, sırtını sıvazlayarak ''Birşey yok, devam edin'' diyerek oyunu devam ettirdi. 
     Antrenman maçında Serkan'ın darbesiyle sakatlanan Abdullah ile Andersson'un müdahalesiyle sakatlık geçiren Lazetiç de kısa süreli tedavinin ardından taktik maçına devam ettiler. 
     Özellikle Mustafa Doğan, sert oyunuyla dikkat çekerken, bu futbolcunun müdahaleleriyle Oktay ve Andersson da hafif birer sakatlık geçirdiler. 
     Öte yandan Andersson'un idman maçında hırçın tavırları dikkat çekti. 
     
     Antalyaspor maçı hazırlıkları 
     Fenerbahçe, Antalyaspor ile yapacağı maçın hazırlıklarını iki günlük iznin ardından bu sabah yaptığı antrenmanla sürdürdü. 
     Teknik direktör Werner Lorant yönetiminde gerçekleştirilen ve yaklaşık 1.5 saat süren idmanda sarı-lacivertli futbolcular top sürme, taktik ağırlıklı çift kale maç ve depar çalışması yaptı. 
     Çitf kale maçta Alman teknik adam, sarı kart cezası nedeniyle Antalya'da forma giyemeyecek olan Ümit'in yerine savunmada Mert Meriç'i denerken, sakatlığı nedeniyle idmana katılmayan Revivo'nun yerine de Oktay'ı oynattı. 
     Lorant, taktik ağırlıklı çift kale maçta forvette 3 oyuncusu Serhat, Andersson ve Oktay'a birlikte görev verdi. 
     Bu arada taktik maçı 1-1 sona ererken, as takımın golünü panaltıdan Rapaiç, yedeklerin golünü ise serbest vuruştan Ümit kaydetti. 
     Çaykur Rizespor maçında sakatlanan Revivo'nun tedavisinin devam ettiği, İsrailli fubolcunun durumunun yarın kesinlik kazanacağı öğrenildi. 
     Antrenmanda Lorant, çift kale maçta Ali Akdeniz, yedek kaleci Recep, genç oyuncular Erhan, Bilal ve Fahri'ye yer vermedi. Bu futbolcular, yan sahada ayrı çalıştılar. 
     Öte yandan idmanın son bölümünde Lorant futbolculara 2 grup halinde depar çalışması yaptırdı. Alman teknik adam çalışmayı geç tamamlayan gruba 20'şer şınav cezası verdi. 
     
     Oktay'a uyarı 
     Alman teknik adamın, çift kale maç sırasında futbolcularını sık sık uyarması dikkat çekti. Bir pozisyonda Oktay'a bağıran Lorant, golcü futbdolcudan pres yapmasını istedi. 
     Alman çalıştırıcı, taktik maçı sırasında Oktay'a çeşitli uyarılar yaparken, vasat bir görüntü çizen Oktay, kaleciyle karşı karşıya kaldığı 2 pozisyonda da gol atmayı başaramadı. 
     Lorant ayrıca, maçta bir serbest vuruş sırasında Oktay ile Andersson'u, kurulan barajın arasına kendi elleriyle sokup, bu futbolculardan atış kullanıldıktan sonra barajı bozarak, içeriye yönelmelerini istedi. 
     
     Testler yeniden başladı 
     Fenerbahçe'de ligin devre arasında yapılan bazı testler, bugün yeniden başladı. 
     Futbolculardan bu sabah kan örnekleri alınırken, yarın da yorgunluk düzeyini ölçmek için bir takım testler yapılıp, yeniden kan örnekleri alınacağı bildirildi. 
     






</TEXT>
</DOC>
