<DOC>
<DOCNO> 63394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun09.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu ''Görüşmelerin olumlu sonuçlanmasını bekliyoruz'' 
</HEADLINE>
<TEXT>

     KKTC Başbakanı Derviş Eroğlu, Kıbrıs Türkü'nün, bugünkü gerçekleri dikkate alarak varılacak bir anlaşmayı onaylayacağını belirterek, ''Kazanılmış hakları ortadan kaldırmayacak bir anlaşma olmalı'' dedi. 
     Eroğlu, Cumhurbaşkanı Rauf Denktaş ile haftalık olağan görüşmesinden sonra yaptığı açıklamada, Denktaş-Klerides görüşmeleriyle ilgili görüş alışverişinde bulunduklarını ve Cumhurbaşkanı'na ekonomiyle ilgili bilgiler aktardıklarını söyledi. 
     Kıbrıs konusundaki görüşmelerin başladığı gün çok aşırı bir iyimserlik bulunduğunu anımstan Eroğlu, görüşmelerin olumlu sonuçla bitmesini beklediklerini, ancak masa başında iki taraf olduğu gerçeğini gözden uzak tutmadıklarını kaydetti. 
     ''Bugünkü gerçekleri dikkate alarak bir anlaşmaya varılabilirse Kıbrıs Türkü böyle bir anlaşmayı onaylayacaktır'' diyen Eroğlu, şöyle devam etti 
     ''Mühim olan, sağlam bir temele dayalı anlaşma yapmak, kurulacak çatının KKTC halkının kazanmış olduğu hakları ortadan kaldırmayacak bir anlaşma olmasıdır. Bugünkü gerçeklerden hareket edilerek bir anlaşmaya varılmasıdır.'' Haftalık görüşmede, Cumhurbaşkanı Denktaş'a, 19 Ocak Cumartesi günü Türkiye'nin Lefkoşa Büyükelçiliği'nde yapılan toplantı hakkında bilgi verdiklerini de ifade eden Derviş Eroğlu, söz konusu toplantının, Türkiye'nin KKTC'ye vereceği 375 trilyon liralık paranın KKTC'ye akışı ve nerede kullanılacağıyla ilgili olduğunu anlattı. 
     Eroğlu, konuyla ilgili toplantıların devam edeceğini ve heyetlerin ay sonunda biraraya gelerek, çalışmaları sürdüreceklerini bildirdi. 
     






</TEXT>
</DOC>
