<DOC>
<DOCNO> 57239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur10.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda İETT ücretsiz yolcu taşıyacak 
</HEADLINE>
<TEXT>

     İstanbul Büyükşehir Belediyesi, vatandaşların Ramazan Bayramı'nı huzurlu ve rahat geçirebilmesi için bir dizi önlem aldı. 
     İETT otobüs seferleri arife ve bayram günleri artırılırken, bayram süresince otobüsler ücretsiz yolcu taşıyacak. Karaköy ve Beyoğlu arasındaki tarihi Tünel'den ve Beyoğlu'ndaki nostaljik tramvaydan da vatandaşlar bayram süresince ücretsiz yararlanacak. 
     Ulaşım A.Ş, bayram süresince tam kadro hizmet verirken, bayramın 3 günü boyunca metro ve tramvay seferleri 06.00-11.00 saatleri arasında seyrek, öğleden sonraları 11.00-00.30 saatleri arasında ise sıklaştırılarak gerçekleştirilecek. 
     İstanbul Deniz Otobüsleri seferleri de yolcu trafiğine bağlı olarak artırılacak. 
     Bayram süresince İstanbul'a tam kapasiteyle su verilecek. 
     Zabıta Müdürlüğü ekipleri de bayram süresince normal günlere kıyasla artırılarak görev yapacak, arife ve bayram süresince zabıta kontrolleri devam edecek. 
     Sağlık İşleri Müdürlüğü, bayram süresince nöbetçi ekip bulunduracak. 
     Mezarlıklar Müdürlüğü ekipleri, bayram süresince mezarlıklarda kontrollerini sürdürürken, bayram süresince cenaze işlemleri aksatılmadan devam ettirilecek. 
     






</TEXT>
</DOC>
