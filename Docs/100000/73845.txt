<DOC>
<DOCNO> 73845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo19.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Tek korkumuz Erzik - Frisk dostluğu..'' 
</HEADLINE>
<TEXT>

     İtalyan spor basını, AS Roma-Galatasaray maçında çıkan olaylarla ilgili kararını yarın açıklayacak olan UEFA'nın en büyük cezayı AS Roma Kaptanı Francesco Totti'ye vereceğini savundu. 
     La Gazzetta dello Sport, Totti'nin 5 maç ceza alabileceğini savunurken, İtalyan futbolcu ''Ceza alacağımı düşünmüyorum. Ama ne olursa olsun artık Avrupa kupalarının dışındayız ve alınacak ceza gelecek yıl geçerli olacak'' dedi. 
     AS Roma Kulübü Başkanı Franco Sensi de ağır bir ceza beklemediğini ve güvenlik birimlerine saldırmalarından dolayı asıl cezayı Galatasaraylıların alması gerektiğini söyledi. 
     La Gazzetta dello Sport, ''Roma'nın tek korkusu Frisk ve Erzik dostluğu'' başlıklı yazısında, FIFA Hakem Komisyonu Başkanı'nın Şenes Erzik olmasından dolayı hakem Frisk'in baskı altında kalabileceği savunuldu. 
     Correre dello Sport Gazetesi de İsveçli hakem Frisk'in UEFA'ya sunduğu raporu başlığına çıkartarak, ''Firsk, Totti'nin başını belaya soktu'' ifadesini kullandı. 
     Gazeteye göre İsveçli hakemin raporunda, agresifliğinden ve Türk futbolcuya soyunma odası koridorunda yumruk atmasından Totti'nin suçlandığı bildirildi. 
     Maçın gözlemcisi Yunanlı Manos Maurokoukoulakis'in, AS Roma Teknik Direktörü Fabio Capello'nun, antrenör Eser Özaltındere'nin saçını çekmesinden dolayı suçlandığını ve kavgaya karışan Galatasaraylıların kimliklerinin belirlenemediğini yazan gazete, ''Türkleri, hiçbir zarara uğramadan çıkabilir'' yorumunda bulundu. 
     Galatasaraylı Berkant ve Capone'un UEFA gözlemcisine İtalyan polisinin kendilerine vurduğunu söylediği, bunun üzerine polisten istenen raporda polisin kendisine yöneltilen iddiaları yalanlandığı kaydedildi. İsviçre'nin Nyon kentinde yarın kararını açıklayacak olan UEFA'nın, 4 raporu gözönünde tuttuğu ve görüntüleri değerlendirdiği bildiriliyor. 
     Öte yandan Avrupa Şampiyonlar Ligi'nden elenen AS Roma'nın 20 milyon Euro zarara girdiği haberleri verildi. 
     Elenmenin ardından teknik direktör Capello ile kulüp yönetiminin arasının açıldığını öne süren gazeteler, başkan Sensi'nin Capello'yu tutmak istediğini ve kendisinden kısa zamanda yanıt beklediğini yazdılar. 
     Bu arada önceki gün yapılan Galatasaray-FC Barcelona maçının son dakikaları İtalya'da en fazla raytingi aldı. AS Romalı taraftarların Galatasaray'ın beraberlik alması durumunda kendilerinin bir üst tura çıkacak olmalarından dolayı Galatasaray lehinde tezahürat yaptıkları belirtildi. 
     






</TEXT>
</DOC>
