<DOC>
<DOCNO> 79150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur20.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi'nde iki öğrenci grubu arasında kavga çıktı 
</HEADLINE>
<TEXT>

     İstanbul Üniversitesi İÜ Edebiyat Fakültesi önünde, karşıt görüşlü iki öğrenci grubu arasında kavga çıktı. 
     Laleli'deki İÜ Edebiyat Fakültesi önüne bir grup öğrenciyle gelen İstanbul Ülkü Ocakları Başkanı Levent Temiz, ''fakültedeki sınavlara girmek isteyen ülkücü öğrencilerin, karşıt görüşe sahip öğrenciler tarafından engellendiği'' gerekçesiyle basın açıklaması yapmak istedi. 
     Duruma müdahale eden ve Temiz'in açıklama yapmasını engelleyen polis yetkilileri, ancak fakültede okuyan öğrencilerin okullarında açıklama yapabileceğini söylediler. 
     ''Fakülte içinde güvenlikleri bulunmadığı'' iddiasıyla bina önünde açıklama yaptıklarını belirten öğrenci grubu adına konuşan Hakan Çabalak adlı kişi, özellikle son 3 gündür sağ görüşlü öğrencilerin fakültede yapılan sınavlara giremediklerini ve karşıt görüşlü grupların saldırısına uğradıklarını ileri sürdü. 
     Bu sırada, diğer öğrenci grubundakiler sloganlar atmaya başladılar. İki gruptan öğrencilerin sloganlarla başlayan sataşması, kısa sürede kavgaya dönüştü. 
     Yaralananın olmadığı kavgaya müdahale eden polis, fakülte dışındaki grubu olay yerinden uzaklaştırdı. 
     Daha sonra fakülteden uzaklaştırılan grup adına gazetecilere açıklama yapan avukat Kazım Ayaydın, üniversite yetkilileri ve polisin, bu öğrencilerin sınavlara girebilmeleri için önlem almasını talep ettiklerini bildirdi. 
     





</TEXT>
</DOC>
