<DOC>
<DOCNO> 67609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun21.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahreyn'de kadınlara oy hakkı verildi 
</HEADLINE>
<TEXT>

     Bahreyn anayasal monarşiye geçti, Emir Şeyh Hamid bin İsa El Halife kendisini kral ilan etti. 
     Eski emir yeni kral Hamid, 1975 yılında feshedilen parlamento için seçimlerin 24 Ekim'de, yerel seçimlerin de 9 Mayıs'ta yapılacağını açıkladı. 
     ''Çiçeği burnundaki'' hükümdar Hamid, demokratik reformlar öngören ''Ulusal Sözleşme''nin referandumla kabul edilmesinin yıldönümünde, devlet televizyonunda konuşurken, ''Bu kararlar, Bahreyn'in refahı ve başarısı için demokrasiye mümkün olduğu kadar hızlı biçimde geçilmesi için alındı'' dedi. 
     Anayasal reform uyarınca, Bahreyn'de parlamentonun yanı sıra danışma görevine sahip Meclis Şurası da oluşturulacak. Bahreyn, böylece körfezde Kuveyt'ten sonra seçilmişlerden oluşan meclise sahip ikinci Arap ülkesi olacak. 
     ''Meşruti'' rejim, kadınlara da seçme ve seçilme hakkı tanıdı. 
     Kadınlar bundan böyle seçimlerde aday olabilecekler, adaylara oy verecekler. 
     Anayasal reform uyarınca, ilk kez bir de idare mahkemesi ve devlet gelirlerinin denetimi için mekanizma kuruluyor. 
     Bahreyn, böylece Körfez İşbirliği Konseyi bünyesinde Suudi Arabistan'dan sonra ikinci krallık oluyor. 
     Şeyh Hamid, Mart 1999'da babası öldükten sonra iktidara geçmiş ve reform sözü vermişti. 
     Seçimler, Emir Şeyh Hamid'in geçen yıl başlattığı ve ülkedeki Sünni yönetimle Şii çoğunluk arasındaki sorunları gidermeyi amaçlayan reformların kilit taşını oluşturuyor. 
     






</TEXT>
</DOC>
