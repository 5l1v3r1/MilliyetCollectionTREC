<DOC>
<DOCNO> 73477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur10.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de uyuşturucu ilköğretim okullarına kadar indi.. 
</HEADLINE>
<TEXT>

     Türkiye'de, öğrenciler arasında ilk kez esrar, eroin, ecstasy ve sakinleştirici hap kullanım yaşı ortalama 13 olarak belirlendi. 
     Kuruluş çalışmaları süren Yeniden Sağlık ve Eğitim Vakfı'nca, 9 ilde ilköğretim 6. ve lise 2. sınıflarda eğitim gören 24 bin 250 öğrenci üzerinde yapılan ''Sigara, Alkol, Madde, Araştırma, Yaygınlık 2001 Araştırması''nın SAMAY sonuçları, Çırağan Oteli'nde düzenlenen basın toplantısında açıklandı. 
     Araştırmaya göre, katılımcıların ilk kez denediği uyuşturucu maddeler arasında ilk sırayı yüzde 1.4 ile esrar, yüzde 1.3 ile de sakinleştirici haplar aldı. 
     İlköğretim öğrencilerinin yüzde 16.1'inin yaşamları boyunca en az bir kez sigara kullandıkları tespit edilirken, bu çocuklar arasında sigaraya başlama yaşı da ortalama 11 olarak saptandı. Sigara kullanımında en yüksek orana sahip iller arasında ise yüzde 16.5 ile Eskişehir ilk sırayı aldı. 
     Aynı araştırmada, her gün en az bir kez alkol kullanan öğrenci oranı yüzde 15.4 olarak belirlenirken, lise öğrencileri arasında alkol kullanımının en yüksek olduğu il İzmir olarak tespit edildi. 
     Eskişehir ve Kocaeli ise esrar ve uçucu madde kullanımında ilk sırayı aldı. 
     
     İlköğretimde esrar kullanma yaşı 11 

     Türkiye'de lise ikinci sınıf öğrencileri arasında sigara, alkol, uçucu madde ve hap kullanımında, , ilk sırada İzmir'in yer aldığı belirlendi. 
     ''SAMAY 2001''in Araştırma Koordinatörü Doç. Dr. Kültekin Ögel, Çırağan Oteli'nde düzenlenen basın toplantısında yaptığı konuşmada, Türkiye İş Bankası ile Psikiyatrik Araştırmalar ve Eğitim Derneği'nin PAREM finansal desteğiyle yapılan çalışmanın, gençler arasındaki alkol ve madde kullanımının yaygınlığını ortaya koymak amacıyla Adana, Diyarbakır, Eskişehir, İzmir, İstanbul, Kocaeli, İçel, Sivas ve Trabzon'da, 2001 Nisan-Haziran ayları arasında gerçekleştirildiğini söyledi. 
     Türkiye'nin, sigara kullanımı konusunda hep önde bulunduğunu vurgulayan Doç. Dr. Ögel, araştırmaya göre, diğer maddelerde kullanım oranının düşük çıkmasına rağmen, artışın hızlı olduğuna işaret etti. 
     ''Özellikle ilköğretimde esrar kullanma yaşı 10-11'e kadar indi'' diyen Doç. Dr. Ögel, bu konuda devlet, toplum ve ailelere büyük görevler düştüğünü kaydetti. 
     Doç. Dr. Ögel, özellikle eğitimin önemine dikkati çekerek, ailelerin de çocuklarına destek olmanın yanı sıra sorunlarını paylaşmaları ve bunlarla başa çıkma yollarını öğretmeleri gerektiğini bildirdi. 
     Alkol ve zararlı madde kullanımında ''zengin ile fakir arasında'' bir fark olmadığını belirten Doç. Dr. Ögel, her kesimin ''kendine göre'' kullandığı madde bulunduğunu ifade etti. 
     Doç. Dr. Ögel, lise öğrencileri arasında alkol, sigara, uçucu madde ve hap kullanımında ilk sırada İzmir'in yer almasına ilişkin de ''Bunda, İzmir'in çok hızlı kentleşmesi ve liman kenti olmasının etkisi var. Dünyada da böyle yerlerde uyuşturucu kullanımı yüksek'' dedi. 
     
     İlköğretim okullarında durum 

     Araştırmaya katılan ve 6. sınıfta okuyan 10-11 yaş grubundaki 12 bin 270 öğrenciden, yaşamları boyu en az bir kez sigara kullanan kızların oranı yüzde 10.2, erkeklerin ise yüzde 21.5 olarak tespit edildi. 
     Öğrencilerin yüzde 4.3'ünün her gün sigara içtiği ve bunların yaş ortalamasının 12 olduğu belirlenen araştırmada, öğrencilerin yüzde 2.4'ü sigarayı bırakmakta zorlandıklarını bildirdi. 
     Kızlarda alkol kullanma oranı yüzde 11.7 iken, erkeklerde bu oran yüzde 18.8 olarak saptandı. İlk kez sarhoş olma yaşı ise ortalama 11 olarak belirlendi. 
     Yaşam boyu en az bir kez esrar kullanma oranı yüzde 0.2 ile yüzde 2.7 arasında değişirken, İstanbul'da bu oran yüzde 1 oldu. 
     Uçucu maddeler arasında ise yüzde 6.3 ile ilk sırayı tiner aldı. 
     Tiner ve bali kullanma oranı İstanbul'da yüzde 3.1 olarak belirlendi. 
     Alkol kullanan öğrencilerin yüzde 14'ü, ailesiyle ilişkisini ''kötü'' olarak değerlendirdi. 
     
     Liselerde rakamlar 

     Araştırmanın 15-17 yaşları arasındaki 11 bin 989 lise ikinci sınıf öğrencisini kapsayan bölümünde her gün sigara içme oranı yüzde 23 olarak belirlenirken, iller arasında ise ilk sırayı yüzde 25.8 ile İzmir aldı. 
     Haftada en az bir kez alkol kullanım oranı yüzde 9.3 olarak saptanırken, alkol konusunda da yine ilk sırada İzmir göze çarptı. 
     Yaşam boyu en az bir kez esrar kullanma oranı yüzde 4.0 iken, bu kategoride yüzde 7.3 ile Diyarbakır ilk sırada yer aldı. İstanbul'da ise bu oran yüzde 4.8 oldu. 
     Yine yaşam boyu en az bir kez uçucu madde tiner, bali kullanma oranı yüzde 3.1 ile 6.2 arasında değişirken, bu konuda da İzmir yüzde 6.2 ile başı çekti. İstanbul'da ise bu oran yüzde 5.1 olarak tespit edildi. 
     Yaşam boyu en az bir kez eroin kullanım oranı yüzde 2.5 iken, kızlarda kullanım oranı yüzde 0.9, erkeklerde yüzde 3.9 olduğu belirlendi. İstanbul'da bu rakam yüzde 2.4 olarak saptandı. 
     Araştırmaya göre, yaşam boyunca en az bir kez ecstasy kullanımı yüzde 2.5, İstanbul'da deneme oranı ise yüzde 2.6 oldu. Hap kullanma oranı yüzde 5.2 olarak tespit edilirken, iller bazında ilk sırayı İzmir ve Adana aldı. 
     Gençler biraya ulaşmayı rakı ve şaraba göre iki kat daha kolay bulurken, yüzde 50'sinin uyuşturucunun sonuçlarıyla ilgili dini inanç ve ailenin tutumunu önemsemediği belirlendi. Yüzde 70'inin ise bağımlı olmaktan korktuğu ortaya çıktı. 
     Araştırmanın sonuçlarına göre, lise ikinci sınıf öğrencileri arasında eroin, ecstasy kullanımı, 1998'de yapılan SAMAY Araştırması'na göre 2 kat arttı. 
     






</TEXT>
</DOC>
