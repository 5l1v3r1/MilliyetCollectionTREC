<DOC>
<DOCNO> 77445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/eko06.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, bir gıda şirketini sattı, ikisi için pazarlıkta 
</HEADLINE>
<TEXT>

Gıdadan çekilme kararı alan Doğuş, Lamb Weston’u Bolulu sanayici Belgin Gömeç’e sattı. Filiz Makarna’da yabancı ortak Barilla ile Uno’da ise İspanyol talipli ile görüşülüyor 
     RIFAT DEMİR 

     Doğuş Grubu, gıda sektöründen çekilme’ kararı doğrultusunda, grup bünyesindeki üç gıda şirketinden Lamb-Weston Doğuş’u şirketin ilk sahibi Bolulu sanayici Belgin Gömeç’e sattı. Filiz Makarna için İtalyan ortak Barilla ile görüşmeler sürdürülüyor. 
     Uno olarak bilinen unlu mamuller üreticisi Unmaş AŞ için de biri İspanyol iki yabancı talipli ile görüşmeler yapılıyor. Unmaş’a bir de yerli talipli olduğu belirtiliyor. Doğuş Grubu, Filiz Makarna’nın yüzde 45’ine, Lamb-Weston Doğuş’un yüzde 49.8’ine, Unmaş’ın ise yüzde 100’üne sahip. 
     
1- Unmaş AŞ’ye iki yabancı şirket talip      Kek, galeta, donmuş unlu mamullerin yanı sıra, hamburger ve sandviç pazarı için ekmek üreten Unmaş Uno için biri İspanyol iki yabancı, bir de yerli firma ile görüşme yapıldığı öğrenildi. Şirketin Finans Direktörü Pürnur Üner, "Şirketin tamamını da çoğunluk hissesini de satabiliriz. İki yabancı firma ile görüşme halindeyiz. Bir de Türk firma var, ancak yabancılarla görüşmelerin daha ileri noktada olduğunu söyleyebilirim. Bu firmaların adını ve fiyat dahil teklifleri şimdilik açıklayamıyoruz" dedi. 
     Uno, 1997’de Türk Petrol’den satın alınarak grup şirketlerinden Done AŞ ile birleştirilmişti. Şirketin yüzde 100’ü Doğuş Grubu’na ait. 
     
2- Lamb - Weston Doğuş satıldı      Grubun gıdadan çekilme kararı doğrultusunda elden çıkardığı ilk şirket Lamb - Weston oldu. Şirketin ilk sahibi Bolulu sanayici Belgin Gömeç’e satışı konusunda taraflar prensip anlaşmasına vardılar. Şirket yetkilileri konu ile ilgili olarak şu açıklamayı yaptılar 
     "Lamb - Weston Doğuş’ta Doğuş’un yüzde 49.8, Amerikalı ortağımızın da yüzde 49.8 hissesi var. Kalanı Bolulu tüccarlara ait. Doğuş hissesi satışa çıktığında, şirketin ilk sahibi olan Belgin Hanım Tekrar almak isterim’ dedi. Sonuçta anlaşmaya varıldı. Amerikalı ortağımız Lamb - Weston da Madem siz satıyorsunuz ben de satayım’ dedi." 
     
     Devir temmuzda 
     Yetkililer, fiyat konusunun, şirketin ilk yarı yıl bilançosunun ortaya çıkmasından sonra kesinleşeceğini, o zamana kadar kredi borçlarının da temizleneceğini ve devrin de temmuzda gerçekleşeceğini söylediler. 
     Lamb - Weston Doğuş, Pınar, Tat, Dardanel gibi gıda üreticileri ile Mc Donald’s gibi fast food şirketleri için dondurulmuş patates üretiyor. Şirketin üretim tesisleri de Bolu’da. 
     
3- Filiz Gıda için Barilla ile görüşülüyor      Doğuş, gıda sektöründeki en önemli şirketi Filiz Gıda’da, Doğuş’un yüzde 45, İtalyan makarna üreticisi Barilla’nın yüzde 55 payı var. Doğuş Grubu, kendi hissesinin devri için İtalyan ortakla görüşmeler yapıyor. 
     Şirketin Genel Müdürü Serdar Sarıgül konuyla ilgili olarak şu açıklamayı yaptı 
     "Doğuş, gıdadan çekileceğini daha önce deklare etmişti. Filiz’de yabancı ortağımızla görüşmelerimiz sürüyor. Yüzde 45 Doğuş hissesininin tamamının satışı sözkonusu. Ancak, hisse azaltımı da ihtimal dahilinde. Fiyat telaffuzu tali bir konu. Fiyatta düğümlenen bir şey yok. Ancak tabiki fiyat da konuşulanlar arasında. Filiz’de başka grup sözkonusu değil. Ortaklık sözleşmeleri de hisse devrinde ortağa öncelik veriyor" dedi. 
     Filiz’de görüşmelerden en geç yıl sonuna kadar sonuç alınmasını umduğunu belirten Sarıgül, "Fakat iki ay içinde de bitebilir. Acelesi yok. Filiz Doğuş’a sıkıntı veren bir şirket değil. 2001 pazar lideri olarak kapattı" diye konuştu. 
     



 EKONOMİ 


















</TEXT>
</DOC>
