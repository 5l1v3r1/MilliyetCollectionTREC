<DOC>
<DOCNO> 62628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur12.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen öğrencisini sınıfta dövdü mü dövmedi mi 
</HEADLINE>
<TEXT>

     Bursa'da, oğlunun, öğretmeni tarafından dövüldüğünü iddia eden anne, Cumhuriyet Savcılığı'na suç duyurusunda bulundu. 
     Alınan bilgiye göre, Altıparmak Mahallesi'ndeki Fethi Açan Çiçek İlköğretim Okulu 5-C sınıfında okuyan Doğanay Başpınar 12 , annesi Derya Üçler'e, öğretmeni Bayram Ali Özmen tarafından dövüldüğünü anlattı. 
     Anne Üçler, önce Çarşı Karakolu'na şikayet ettiği öğretmen hakkında Cumhuriyet Savcılığı'na da suç duyurusunda bulundu. 
     Cumhuriyet Savcılığı'nca Adli Tıp Kurumu'na sevk edilen öğrenci Doğanay Başpınar'a ''her iki yanakta hiperemi ve sol zigomada hassasiyet'' tespitiyle ''3 gün iş göremez'' raporu verildi. 
     Anne Derya Üçler, sınıfta her konuşana 100 bin lira ceza kesildiğini ve paranın ceza kutusunda toplandığını iddia etti. Üçler, oğluna şimdiye kadar 6 milyon lira ceza kesildiğini, bu parayı ve eğitime katkı payı adı altında istenen 30 milyon lirayı ödemediği gerekçesiyle de öğretmenin oğluna dayak attığını öne sürdü. Üçler, oğlunu döven öğretmen hakkında ceza ve tazminat davaları açacağını belirtti. 
     
     İddiaları reddetti 
     Öğrencisini dövmekle suçlanan öğretmen Bayram Ali Özmen, Çarşı Karakolu'nda ifade verdi. Hakkındaki suçlamaları reddeden Özmen, 28 yıllık öğretmen olduğunu, hiçbir zaman öğrenci dövmediğini söyledi. 
     Özmen, ''Ben öğrencimi dövmedim. Aile şov yapıyor. Eğer iyi niyetli olsalardı, önce okul idaresine başvururlardı'' dedi. 
     Fethi Açan Çiçek İlköğretim Okulu Müdürü Mehmet Şengezer de, öğretmen Bayram Ali Özmen'in öğrenci dövecek bir yapısının olmadığını söyledi. Okulda ''ceza'' adı altında para toplanmadığını da belirten Şengezer, ''Eğitime katkı ücretini de isteyen öğrenci velileri veriyor. 2 bin öğrencinin okuduğu okulda sadece 180 öğrencinin velisi gönüllü olarak bu parayı ödedi. Bu da baskı yapmadığımızın açık örneğidir. Ben öğretmenimin böyle bir şey yapacağını sanmıyorum'' dedi. 
     Şengezer, iddialar üzerine idari soruşturma başlatılacağını da bildirdi. 
     






</TEXT>
</DOC>
