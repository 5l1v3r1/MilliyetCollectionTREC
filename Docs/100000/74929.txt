<DOC>
<DOCNO> 74929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo05.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, "olmak ya da olmamak" maçına çıkıyor... 
</HEADLINE>
<TEXT>

     Basketbolda Erkekler Avrupa Ligi 2. turunda F Grubu'nda yer alan Efes Pilsen, yarın deplasmanda İtalya'nın Kinder Bologna takımıyla kritik bir maç yapacak. 
     Lacivert-beyazlılar, Kinder Bologna'yı yendiği takdirde ''Dörtlü Final'' iddiasını sürdürecek. Grubunda yaptığı 3 maçta, 1 galibiyet ve 2 yenilgi alan Efes Pilsen'de hedef Kinder Bologna'yı yenmek olarak belirlendi. 
     Ligde Kinder Bologna ile karşılaşacak Efes Pilsen'in İtalyan takımlarına karşı deplasmanda şansı tutmuyor. Lacivert-beyazlılar, İtalyan takımlarıyla bugüne dek yaptığı 18 maçta 15 yenilgi alırken, yalnızca 3 karşılaşmadan galip ayrıldı. 
     İtalyan takımlarıyla yaptığı ilk 5 maçı yitiren lacivert-beyazlılar, ilk galibiyetini 1993-94 sezonunda Avrupa Şampiyon Kulüpler Kupası'nda Clear Cantu'yu 58-54 yenerek aldı. Efes Pilsen, bu ülke takımları karşısında deplasmanda son galibiyetini de 1999-2000 sezonunda Avrupa Ligi'nde Varese Roosters'i 79-76 yenerek elde etmişti. 
     Bu arada İtalyan takımlarıyla Avrupa kupalarında toplam 36 maç yapan Efes Pilsen, bu karşılaşmaların 19'unu kazanarak üstünlük sağladı. 
     






</TEXT>
</DOC>
