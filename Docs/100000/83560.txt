<DOC>
<DOCNO> 83560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sondun01.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de onbinlerce kişi ''barış'' için yürüdü 
</HEADLINE>
<TEXT>

     Tel Aviv'de onbinlerce kişi, İsrail'in Filistin topraklarından çekilmesi isteğiyle gösteri yaptı. 
     ''Peace Now'' Şimdi Barış hareketi tarafından düzenlenen gösteriye katılanlar, ''İsrail'in hatırı için toprakları terkedin'', ''İki halk, iki devlet'' yazılı pankartlar taşıdılar. 
     Gösteriye, polise göre 50 bin, Peace Now'a göre ise 100 bin kişi katıldı. Bunun, İsrail'in Lübnan'dan çekilmesi talebiyle 1982'de yapılan yürüyüşten sonraki en büyük gösteri olduğu belirtildi. 
     Bu arada, 1. Glocal Forum toplantısı için Roma'da bulunan İsrail Dışişleri Bakanı Şimon Peres, Ortadoğu Barış Konferansı'nın Haziran'da yapılmasını istediğini söyledi. 
     Gazetecilere açıklama yapan Peres, konferansın, barış sürecinin rayına oturtulması için ilk büyük adım olacağını, bu nedenle ertelenmemesi gerektiğini belirtti. 
     Konferansta Filistinlileri kimin temsil edeceğinin sorulması üzerine de Peres, kendilerini kimin temsil edeceğine Filistinlilerin karar vereceğini söyledi. 
     





</TEXT>
</DOC>
