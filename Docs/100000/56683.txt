<DOC>
<DOCNO> 56683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur17.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski hakem Oğuz Sarvan'a karısı "sarı kart " gösterdi 
</HEADLINE>
<TEXT>

     FİFA kokartlı eski hakem Oğuz Sarvan'ın eşinden ayrılmak için açtığı boşanma davasına devam edilirken, Derya Sarvan ''İddia edildiği gibi 85 kilo değil, 66 kiloyum'' dedi. 
     Karşıyaka 4. Asliye Hukuk Mahkemesi'ndeki duruşmaya, boşanma davası açan Oğuz Sarvan katılmadı, Derya Sarvan ise hazır bulundu. 
     Tanık olarak dinlenen Şerif Eğinlioğlu, eşler arasındaki geçimsizliğe tanık olmadığını belirterek ''Ancak eşim, Oğuz'u Çeşme'de bir bayanla yemek yerken gördüğünü bana söylemişti. Bunu Oğuz'a sorduğumda öğrencisi olduğunu söylemişti'' dedi. 
     Tanık Ömer Soysal ise Sarvan'ın oğluna ait evde kiracı olarak oturduğunu bildirerek, Oğuz Sarvan'ın boşanma davası açmasından sonra Derya Sarvan'ın kendisini arayarak ''Kocasından intikam almak için onun hakemliğini bitireceğini söyledi'' dedi. 
     Mahkeme, tanıkların dinlenmesi için duruşmayı erteledi. 
     Duruşma sonrası, gazetecilere açıklama yapan Derya Sarvan, 20 yıllık eşinin, şişman olduğu için boşanma davası açmasını anlayamadığını, çünkü iddia edildiği gibi 85 kilo değil 66 kilo olduğunu söyledi. 
     Erken menopoza girdiği için bir süre tedavi gördüğünü, kullandığı ilaçlardan dolayı kilo aldığını belirten Sarvan, ancak 2 yıl önce doktor kontrolünde zayıfladığını bildirdi. 
     






</TEXT>
</DOC>
