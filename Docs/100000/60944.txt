<DOC>
<DOCNO> 60944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/siyaset/siy03.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamlar infaz edilsin 
</HEADLINE>
<TEXT>

Başbakan Yardımcısı Bahçeli, AB’nin PKK ve DHKPC’yi terör listesine alması gerektiğini belirterek, "MHP, terör suçundan ceza alanların idamının gerçekleştirilmesini istiyor" dedi 
     ÖNDER YILMAZ - GÜVEN ÖZALP Brüksel 

     Başbakan Yardımcısı Devlet Bahçeli, AB ülkelerinin terörle mücadelede üzerine düşen sorumluluğu yerine getirmelerini isteyerek, "DHKPC ve PKK gibi örgütler terör listesine alınmalı. AB ülkeleri terörle mücadelede payına düşeni gecikmeden yapmak zorundadır" dedi. 
     Bahçeli, "Türkiye’de idam cezaları uygulanmıyor. MHP terör suçlarından ceza almış olanların idamının gerçekleştirilmesini istiyor" diye konuştu. 
     Bahçeli, Avrupa gezisinin üçüncü ayağı olan Brüksel’de gazetecilerin sorularını yanıtladı. Türkiye’deki demokratik düzeni fiili saldırılarla bozmak isteyenlere AB’nin el altından destek vermesini çifte standart olarak değerlendiren Bahçeli şunları söyledi 
     "Türkiye’yle ilgili terör örgütlerinin terörle mücadele listesine dahil edilmesi kaçınılmazdır. Müttefik AB ülkelerinden bu konuda daha kararlı tutum sergilemesini bekliyoruz. Terörle mücadele ne çifte standardı ne zaafı ne de ihmali kaldırır." 
     
     Teröre idam 
     Bir gazetecinin AB’ye üyelik sürecinde idam cezasının tamamen kaldırılmasının süreci hızlandıracağına ilişkin Başbakan ve Dışişleri Bakanı’nın sözlerini anımsatması üzerine, MHP lideri şöyle konuştu 
     "1984’ten bu yana birçok iktidar, TBMM’de MHP dışında birçok siyasi parti, 57 idam dosyasını onaylamadı. Demek ki Türkiye genelinde idamların gerçekleştirilmemesi noktasında bir eğilim ortaya çıkmıştır. MHP bu eğilimin dışında değildir. Ancak terörizmin bütün unsurları ile ortadan kalkacak noktaya kadar terör suçlarından ceza almış idamların gerçekleştirilmesini MHP istemektedir. Bu yönden de Anayasa’da ifadeye yer bulmuştur. Anayasa’da ifadesi bulunan bu konu üzerinde tartışmayı bitirmek lazımdır." 
     
     Banka kurtarma yok’ 
     Bahçeli, bir gazetecinin halkın parası ile özel bankaların kurtarıldığı tartışmalarını hatırlatması üzerine de şu karşılığı verdi 
     "Bankacılık sektörünün sağlıklı bir yapıya kavuşturulması için bu tür tartışmalardan kurtulmak lazım. Ekonomik krizi aşmak, reel sektörü canlandırmak ve işsizliği önlemek istiyorsak mutlaka bankacılık sistemini düzenlemek mecburiyetindeyiz. Yapılan budur." 



 SİYASET 












</TEXT>
</DOC>
