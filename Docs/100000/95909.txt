<DOC>
<DOCNO> 95909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/ekonomi/eko06a.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar tahtını kaptırdı 
</HEADLINE>
<TEXT>

Muhasebe skandallarıyla uğraşan ABD’de ekonomik verilerin kötü gitmesi euronun 29 ay sonra ilk kez 1 dolar sınırını aşmasına neden oldu 
     EKONOMİ SERVİSİ 

     Muhasebe skandallarıyla sarsılan ABD’de, vergi indirimine karşın büyümenin sağlanamaması doların tahtını sallıyor. Son olarak 23 Şubat 2000’de 1 doların üzerinde olan euro, haftalardır zorladığı 1 dolar sınırını dün aştı. Ulusalararası borsalarda dün 1.0069 dolara kadar yükselen euro, 29 ayın en yüksek seviyesine ulaştı. 
     Ocak 1999’da 1.17 dolardan işlem görmeye başlayan euro, 90 sentten başladığı 2002’de dün 1.0069’a kadar yükseldi. TSİ 18.00’de 1.006’ya gerileyen parite, 7.5 ayda yüzde 11.4 değer kazandı. 
     
     ABD ekonomisi sıkıntılı 
     Analistler, muhasebe skandalları yanında ABD Başkanı Bush’un bütçe gelirlerinin azalması pahasına vergi indirimine gitmesinin doların güç kaybetmesine neden olduğunu belirtiyor. 
     Bu gelişmeler yanında borçlanmasını her yıl belli bir rakamda sabitleyen bütçede limitlere gelindiğine dikkat çeken analistler, "ABD senatosundan borçlanma limitini artırmak için yasa çıkarılmaya çalışıldığını duyuyoruz. Ayrıca Irak’a müdahaleyi düşünen ABD’nin, savaşın finansmanını nasıl karşılayacağının belli olmaması yatırımcıların ABD’ye bakışını daha da kötüleştiriyor. Durum böyle olunca sıcak para şimdilik’ daha güvenli olan Avrupa’ya akıyor" diyerek görüşlerini dile getiriyor. 
     
"Euro iyi değil, dolar kötü"      Doların seviye olarak euronun altına düşmesi borsalarda panik yarattı ve New York borsasının açılır açılmaz yüzde 2.5 değer kaybetmesine neden oldu. Yatırımcıların ve analistleri birçoğu doların düşüşünden endişelenirken Commerzbank ekonomisti Michael Schubert yaptığı yorumda, "Bu halen doların gidişatının kötü olduğunu gösteren bir durum. Bu euronun gidişatının iyi olduğunu göstermez" ifadesini kullandı. 
     



 EKONOMİ 























</TEXT>
</DOC>
