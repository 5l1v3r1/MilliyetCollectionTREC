<DOC>
<DOCNO> 64245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/spor/spo02.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan ilk atak 
</HEADLINE>
<TEXT>

Alman Hoca Hırvat yıldız Rapajc’i gözden çıkardı, "Takımda prenslerin yanında, prensesler bile var" dedi. Transfer için yönetime üç isim verdi 
     HÜSEYİN YAVUZ 

     Yetenekli ama...’ 
     FENERBAHÇE’NİN yeni hocası, sorunlu Hırvat yıldız Rapajc’den iyice soğudu. Takımın güçlendirilmesi için de yönetime üç oyuncunun ismini verdi. Alman hoca Brezilyalı forvet Washington, PSV’nin liberosu Hofland ve Dortmund’un orta saha oyuncusu Stevic için görüşmeler yapılmasını istedi. Lorant Rapajc için, "Çok büyük yetenek ama takıma faydası yok" yorumunu yaptı. 
     
     Prensesler var’ 
     TAKIMIN geçmiş dönemlerde iyi çalışmadığından da şikayetci olan Alman hocanın, "Bana kadroda prenslerin olduğunu söylüyorlardı. O kadarla kalsa iyi, prensesler bile var. Hiç çalışmamış, keyiflerine bakmışlar" dediği de belirtildi. Bir ay içinde toparlanacaklarını ve güç olarak da sahada kendilerini göstereceklerini belirten Lorant, "Kadrodan genelde memnunum" ifadesini kullandı. 
     
     Gençlere takip 
     GENÇ oyuncularla ilgileneceğini de yönetime bildiren Lorant’ın, "Özellikle Ali Akdeniz ve Erhan’ın üzerinde duruyorum. İkisi de çok büyük yetenek. İki yıl içinde parlarlar. Serhat ise bir kaç yıl sonra Avrupa’nın sayılı hücum oyuncularından biri olur. Seyircinin ilgisi çok güzel. Futbolcular da bunun farkında. Koşarak kazanmayı da öğrenecekler" dediği öğrenildi. 
     
İşte 3 aday      Hollanda Milli Takımı’nın ve PSV Eindhoven’ın genç liberosu 22 yaşındaki Kevin Hofland, 2001 - 2002 sezonunda 11 maç forma giydi, bir gol kaydetti. Milli Takım’da da beş kez görev yapan 1.84 boyundaki Hofland, çabukluğuyla tanınıyor. Brezilya’nın Ponte Preta takımının 1.89 boyunda ve 26 yaşındaki golcüsü Stecanelo Washington ise bu sezon 16 golle krallıkta üçüncü sırada yer alıyor. Alman Birinci Ligi takımlarından Borussia Dortmund’un Yugoslav orta saha oyuncusu, 32 yaşında ve 1.79 boyundaki Miroslav Stevic de bu sezon 16 maçta iki gol attı. Stevic, çoğunlukla sol kanatta görev alıyor. 
     

</TEXT>
</DOC>
