<DOC>
<DOCNO> 78061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur17.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis otosundan Kürtçe türküye soruşturma açıldı... 
</HEADLINE>
<TEXT>

     Hakkari'nin Yüksekova İlçesinde polis gününde vatandaşla polis Kürtçe türkü söyleyip kolkola halay çekti. 
     Haberin gazetemizde yayınlanmasından sonra Emniyet Genel Müdürlüğü harekete geçti. Hakkari Valisi, Hakkari Emniyet Müdürlüğü'ne talimat verdi ve bir Emniyet Müdür Yardımcısı soruşturmayı yürütmek üzere görevlendirildi. 
     Oysa daha 1991 yılında Kürtçe şarkı ve kaset serbest bırakılmıştı. Emniyet Genel Müdürlüğü, halkla devletin kaynaşmasını bir kenara bırakıp polis otosundan çalınan Kürtçe türküde suç aramaya başladı. 
     Emniyet tavrı bugün yapılan basın toplantısında ortaya çıktı. Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Hakkari'de polis otosunda Kürtçe türkü çalınmasıyla ilgili bir emniyet müdür yardımcısının muhakkik olarak görevlendirildiğini ve konuyla ilgili inceleme başlatıldığını söyledi. 
     Bu hafta meydana gelen polis olaylarıyla ilgili de bilgi veren Arslan, bir soru üzerine, Hakkari Yüksekova'da polis otomobilinden Kürtçe türkü çalınmasıyla ilgili Hakkari Valiliği'nin inceleme başlattığını söyledi. 
     Muhakkik olarak bir emniyet müdür yardımcısının görevlendirildiğini kaydeden Arslan, inceleme sonunda soruşturma açılıp açılmayacağına karar verileceğini belirtti. 
     Buna karşılık Yüksekova İlçesi Emniyet Müdürü Ali Sinop, Polis Teşkilatının 157. Kuruluş Yıldönümü kutlamaları sırasında kürtçe müzik eşliğinde vatandaş ile polisin halay çekmesiyle ilgili olarak, ''yaptığımız şeyin doğru olduğuna inanıyoruz'' dedi. 
     Emniyet Müdürü Sinop, Cengiz Topel Caddesi'nde 10 Nisan günü düzenlenen kutlamalar sırasında kürtçe müziğin polis otosundan çalınmadığını bildirdi. Ali Sinop, ''Bu bölgenin her tarafından duyulması mümkün olan ve bölge halkının özel günlerde çalarak halay çektiği bir müzik eşliğinde, vatandaş ve polis halay çekmiştir. 
     Yaptığımız şeyin doğru olduğuna inanıyoruz. Vatandaşla bütünleşmenin yollarını arıyoruz'' diye konuştu. 
     





</TEXT>
</DOC>
