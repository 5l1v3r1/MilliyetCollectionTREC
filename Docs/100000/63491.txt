<DOC>
<DOCNO> 63491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun02.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çokokrem’de tahliye sevinci 
</HEADLINE>
<TEXT>

Bir depodan çokokrem, çikolata ve bisküvi çaldıkları iddiasıyla haklarında sekiz yıl hapis cezası istemiyle dava açılan üç gencin tutuksuz yargılanmasına karar verildi 
     SEMRA PELEK İstanbul 
Fotoğraf AHMET DUMANLI 

     Bir depodan çokokrem, çikolata ve bisküvi çaldıkları iddiasıyla haklarında sekiz yıl hapis istemiyle dava açılan üç genç, dün ilk celsede tutuksuz yargılanmak üzere tahliye edildi. Cezaevi’nden çıkar çıkmaz çay bahçesinde çikolatalı kek ikrem ettiğimiz çocuklar, "Artık çikolata, gofret yemek istemiyoruz. Gördükçe aklımıza cezaevi geliyor" dediler. 
     Beyoğlu 9. Asliye Ceza Mahkemesi’ndeki duruşmaya Ali T. 16 , Mucip G. 16 ve Ersin Ü. 17 katıldı. Sanıkların ifadalerinden sonra mahkeme, deponun kapısının açık olup olmadığının tespit edilmesini istedi. Sanıkların açık olan kapıdan içeri girmeleri durumunda suç niteliğinin değişebileceğini belirten mahkeme, alınan yiyeceklerin değerinin hafif olması ve sanıkların yaşlarını da göz önüne alarak tahliye kararı verdi. 
     
     Cezaevi koşullarını anlattılar 
     46 gündür tutuklu bulundukları Bakırköy Kadın ve Çocuk Tutukevi’nden serbest kalan üç genç, bize cezaevi koşullarını anlattı. Ali T., "Ramazan’da davul çalıyordum. Ersin de bana katılıyordu. Olaydan bir gün önce arkadaşlarımızın elinde bisküviler gördük. Sorunca kilidi kırık depoyu gösterdiler. Ertesi gün Mucip de bize katılmıştı. Gece çok acıktık ve depodan doyacak kadar bir şeyler aldık. Polisleri gördüğümüzde de kaçmadık. Çünkü kilidi biz kırmamıştık" dedi. Gözaltındayken baskı gördüklerini de anlatan Ali T., "Annemize bile küfrettiler" iddiasında bulundu. 
     
     İsyanda çok korktuk 
     Tutuklu bulundukları sırada cezaevinin çocuk bölümünde isyan çıktığını hatırlatan Ersin Ü. de şöyle dedi "Söylendiği gibi neden ısıtma sorunu değildi. Af çıksın istiyorlardı. Biz çok korktuk. Her yer duman olmuştu. Sonra içeri askerler girerek isyan bitsin diye plastik mermi sıktı." 
     Koltuk kaplaması işi yaparken cezaevine giren Mucip G. ise, "Ben sahurda ablamdan geliyordum. Arkadaşlarla depoya girdim. Ben zaten toktum, sadece arkadaşlarıma yardım ettim. Çok utanıyorum" diye konuştu. 
     Mucip G., "Ailemin yanına gideceğim için çok mutluyum. Ali ile içeride karar verdik beş vakit namaza başlıyoruz" şeklinde konuştu. 
     
Çikolata, cezaevini hatırlatıyor’      Tutuklu bulundukları Bakırköy Çocuk Tutukevi’nden çıkan Ali T., Mücip G. ve Ersin Ü.’yü arkadaşımız Semra Pelek, çay bahçesine getirdi. Çay bahçesinde ikram edilen çikolatalı keke ellerini sürmeyen üç genç, "Çikolata, gofret görünce suçlarımız aklımıza geliyor. Yemek çok zor. Bunları görünce cezaevinde yaşadıklarımız aklımıza geldi. Artık sadece bayramlarda yeriz çikolatayı" diye konuştu. 
     



 GÜNCEL 



















</TEXT>
</DOC>
