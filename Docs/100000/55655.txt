<DOC>
<DOCNO> 55655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sondun14.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınında Denktaş-Klerides görüşmesi ... 
</HEADLINE>
<TEXT>

     KKTC Cumhurbaşkanı Rauf Denktaş ile Kıbrıs Rum yönetimi lideri Glafkos Klerides'in dün yaptıkları görüşme, Yunan basınında geniş yer buldu. 
     Gelişmeyi genel olarak iyimser bir biçimde yorumlayan gazeteler, Kıbrıs konusunda çıkmazın sona erdiği değerlendirmesinde bulundular. 
     Denktaş'ın ''tavır değişikliği'' konusunda Ankara ve KKTC kamuoyunun baskılarının etkili olduğunu savunan Yunan basını, Klerides'in, görüşmede dostça ve uzlaşmacı bir tutum sergileyen Denktaş'ın yemek davetine katılmak üzere KKTC'ye geçecek ilk Rum lideri olacağına da dikkati çekti. 
     Atina'da yayımlanan Katimerini gazetesi, görüşmenin ''Türk tarafının verdiği ödün'' sayesinde yapıldığını savunduğu haberinde, Ocak ayında tüm konuların kapsamlı bir biçimde ele alınmasının yolunu açan bu görüşmenin, Kıbrıs'ta çıkmaza son verdiği yorumunu yaptı. 
     Katimerini, Klerides'in Denktaş'ın yemek davetini kabul ederek, bugün ''işgal altındaki topraklara'' gidecek olmasının ise iklimin değiştiğinin en önemli göstergesi olduğunu savundu. 
     Denktaş ve Klerides'in dün yüz yüze görüşmeye devam kararlarını açıklayarak herkese sürpriz yaptıklarını yazan To Vima gazetesi, bu gelişmenin bugüne kadar yaşananlardan farklı bir süreçle karşı karşıya olunduğunun sinyalini verdiği değerlendirmesinde bulundu. 
     To Vima, Rum kesimindeki diplomatik kaynakların, Denktaş'ın ''tavır değişikliğinin'' hem Ankara'nın hem de KKTC kamuoyunun baskısından kaynaklandığını belirttiklerini duyurdu. 
     Haberinde, ''Klerides bugün işgal altındaki topraklarda'' başlığını kullanan Apoyevmatini gazetesi, dünkü görüşmenin en önemli sonucunun, bir Rum liderin 27 yıl aradan sonra KKTC'ye gitmesi bir yana, yüz yüze görüşmelerin Birleşmiş Milletler BM gözetiminde devamına karar verilmesi olduğunu yazdı. 
     Denktaş ile Klerides'in biraraya gelmeye bile yanaşmazken, akşam yemeği davetlerine başlamaları ''mucizesinin'' şaşırtıcı olmakla birlikte soru işaretlerine de yol açtığını belirten Elefteros Tipos gazetesi, Türkiye ve Denktaş'ın yeni taktiğinin ürün verdiğini ve Türk tarafını artık ''sırtının duvara yapışık'' olduğu pozisyondan kurtardığı yorumunu yaptı. 
     Elefteros Tipos, dün gözlenen uzlaşmacı tavrın, yapılan açıklamalarda BM kararlarından söz edilmemesinin yarattığı soru işaretinin gözden kaçmasına neden olmaması gerektiğini de iddia etti. 
     Denktaş'ın gayet dostane ve uzlaşmacı bir tutum izlediğini yazan Ethnos gazetesi, görüşmelere devam kararının yarattığı olumlu havayı akşam yemeği davetinin perçinlediğini kaydetti. Ethnos, Ankara ve Atina'nın iki Kıbrıslı liderin anlaşmasını olumlu karşıladıklarına da dikkati çekti. 
     ''İşgal altındaki topraklarda tarihi yemek'' başlığını kullanan Ta Nea gazetesi, dünkü görüşmeyle 1974 yılından bu yana belki de en önemli gelişmenin kaydedildiğini yazdı. 
     Ta Nea, yabancı diplomatların, görüşmenin yalnızca çıkmaza son vermekle kalmayıp, Kıbrıs sorununun Rum kesiminin üyeliği öncesi çözüleceği değerlendirmesinde bulunduklarını duyurdu. 
     Ta Nea gazetesi haberinde, Denktaş'ın görüşmede Ada'da iki ayrı devletten bahsetmediğine de dikkati çekerek, '' Bu görüşmenin cesaret verici sonuçları ve Türkiye'nin İngiltere'nin Avrupa ordusuna ilişkin formülünü kabulü, Ankara'nın, redde, oldu-bittiye ve kabadayılığa dayanan taktiğinin yerini tartışma mantığının aldığını gösteriyor'' ifadelerini kullandı. 
     Cumhurbaşkanı Denktaş'ın 4 yıl boyunca reddettikten sonra dün masaya dönmesinin Kıbrıs konusunda sayfanın çevrilmesine olanak tanıdığını yazan Elefterotipiya ise, dünkü görüşmenin çözüme yaklaşıldığı anlamına gelmediğini, çünkü Denktaş'ın taktik mi değiştirdiği yoksa zaman mı kazanmaya çalıştığının bilinmediğini savundu. 
     Elefterotipiya, Klerides'in Denktaş'ın yemek davetini kabul etmesinin Rum kesiminde ''şok etkisi'' yarattığını ve olumsuz eleştirilere yol açtığını da yazdı. 
     






</TEXT>
</DOC>
