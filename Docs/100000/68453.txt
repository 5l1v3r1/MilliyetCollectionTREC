<DOC>
<DOCNO> 68453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun13.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcu Beckham'ın mektuplarını çaldı, akıl hastanesini boyladı 
</HEADLINE>
<TEXT>

     Ünlü İngiliz futbolcu David Beckham ve ''Spice Girls-Baharat Kızlar'' topluluğunun eski üyelerinden eşi Victoria Beckham'ın evindeki mektupları çalan şizofreni hastası kadın, akıl hastanesine gönderildi. 
     Yargıç Merfyn Hughes, dün görülen davada Chinyelu Mary Obue'nin yalnızca Beckham ve ailesi için değil aynı zamanda diğer insanlar için ciddi tehlike arzettiğini söyledi. 
     Obue'nin mektupları çaldığı gece muhtemelen bıçak taşıdığını ve amacının, Beckham ve ailesine karşı koyarak, onların evine girmek olduğunu belirten Hughes, Obue'nin ruhsal sağlığı düzelmediği sürece toplum içine girmesinin doğru olmadığını kaydetti. 
     Mahkemede, 38 yaşındaki Obue'nin, Beckham ailesinin yaşadığı eve gitmek için 370 kilometre mesafedeki İskoçya'nın Edinburg kentinde bulunan evinden taksi tuttuğu ve çifte ait 13 mektubu çaldığı açıklandı. 
     Taksi şoförü, Obue'den şüphelenerek durumu polise bildirince olay ortaya çıktı. 
     Obue, geçen yıl Temmuz ayında çiftin ülkenin kuzeybatısında bulunan Alderley Edge'deki evinden mektuplarını çaldığını kabul etmişti. 
     Polis, İngiltere'nin Manchester United takımında oynayan Beckham'a aşk mektupları ve fotoğraflar gönderen Obue'yi daha önce uyarmıştı. 
     






</TEXT>
</DOC>
