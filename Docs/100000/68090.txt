<DOC>
<DOCNO> 68090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/yurundul.html </URL>
<DATE> 2002/02/17/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Rapajc kazandırdı 
</HEADLINE>
<TEXT>

     Dün geceki kritik derbi, 75 dakika yüksek tempolu dişe diş mücadeleye sahne oldu. O dakikadaki üst üste üç kırmızı kartla da bitti. 
     Fenerbahçe büyük taraftar desteği ile ilk devrede atak bir görüntü sergiledi. Lorant, ilk defa 4-3-3 sistemi uygulattı. İlerde Ardersson ortada, Rapajc ve Serhat kenarlarda görev aldılar. Orta sahanın ortasında ağır yükü Ogün ile Johnson sırtladılar. Galatasaray’ın çizgi defansının arkasına çabuk toplar atmak doğru düşünceydi. Ancak Serhat içe kat eden girişimlerde bulunmadı. Yine en büyük silah duran toplardı. Gol de öyle geldi. Rapajc’in vuruşu mükemmeldi. Fenerbahçe takım savunmasında da oldukça başarılıydı. Defans bloku geniş alanda yakalanmamaya özen gösterdi. Ayrıca yüksek konsantrasyona da sahiptiler. 
     İkinci devrede maçın zorluk derecesi arttı. Galatasaray topa daha fazla hükmetmeye başladı. Fenerbahçe de ani parlamalarla hücuma çıkıyordu. Bunlardan birinde Rapajc’in mükemmel diriplingleri sonucunda Emre yaptığı hareketle kırmızı kart gördü. Bu Fenerbahçe için önemli bir avantaj oldu. Oyundaki dengeler yine değişti. Bu arada üst üstte gelen kırmızı kartlarla Galatasaray yedi kişiye düşünce netice belirlendi. Son bölümde Fenerbahçe’nin gol atamayışı kendileri açısından hiç de içaçıcı bir durum değildi. Belki üç puan alındı, ama Ali Sami Yen’deki iki farklı yenilgi telafi edilip, averaj olarak leyhe döndürülemedi. 
     Fenerbahçe genelde hırslıydı. Mutlak kazanma arzusuna sahipti. Ama sezon başından beri devam eden kolektif yetersizlik hücum gücünü frenledi. Maçı çözen isim Rapajc oldu. Önce attığı mükemmel golle kritik anda takımına skor avantajı getirdi, sonra da işlerin zora girdiği zamanlarda Emre’nin kırmızı kart görmesine neden oldu. Bizce Fenerbahçe’nin dün gece ileriye dönük en önemli artısı Lorant’ın günümüz modeli dörtlü defans uygulamasına geçmesiydi. 
     Galatasaray maça hırslı başladı. Doğal olarak deplasmanda kritik bir karşılaşmada öncelikle savunmaya ağırlık verdiler. Kazandıkları toplarda da hücumu düşündüler. Ama orta sahanın ileriye desteğinin sınırlı olması defans blokunun kenarlarında Capone ile Victoria’nın ofansif anlayışlarının yetersiz oluşları üretkenliklerini engelledi. Arif, Hasan ve Ümit’in çabalarına da Fenerbahçe savunması ve geriye yardıma gelen Johnson ve Ogün fırsat vermedi. Yedi kişi kaldıktan sonraki on beş dakikalık şahsiyetle dirençleri de takdir edilecek taraflarıydı. 
     Hakem Ali Aydın, mükemmel bir yönetim gösterdi. Son derece cesurdu. Büyük seyirci baskısına rağmen objektiflikten sapmadı. Gösterdiği 4 kırmızı kart da tartışılmayacak kadar doğruydu. 
     



 SPOR 




























</TEXT>
</DOC>
