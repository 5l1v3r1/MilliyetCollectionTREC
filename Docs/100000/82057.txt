<DOC>
<DOCNO> 82057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun19.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika gazetesi "Med TV'de 2.5 milyon euro kara para" 
</HEADLINE>
<TEXT>

     Belçika'nın yüksek tirajlı gazetelerinden ''Le Soir'', terör örgütü PKK'nın yan kuruluşu olan ve Belçika'nın Denderleeuw kasabasından yayın yapan Medya TV'ye karşı, Belçika adaletinin 2,5 milyon euroluk kara para aklama soruşturması yürüttüğünü yazdı. 
     AB teröristler listesine alınan PKK'nın Belçika'da, özellikle Flaman bölgesinde ve Brüksel'de yerleşik düzen kurduğunu belirten gazete, Brüksel Savcılığı Sözcüsü Jos Colpin'in açıklamalarına yer verdi. 
     Fransız polisi, geçen Ocak ayı sonunda, Belçika'nın talebi üzerine düzenlediği bir operasyon çerçevesinde, Medya TV'nin Paris'teki bürosunu basmış ve bazı belgelere el konulmuştu. 
     Brüksel Savcılığı Sözcüsü, bu belgelerden yola çıkılarak yapılan araştırmada, Belçika'nın Denderleeuw kasabasında tesisleri bulunan ve ''Medya TV Roj NV'' adı altında faaliyet gösteren şirketin kullandığı 2,5 milyon euronun kaynağının yasadışı olduğunun belirlendiğini ifade 
     etti. 
     Öte yandan Brükselli Sorgu Hakimi Jeroen Burm, Belçika Maliye Bakanlığı'na bağlı olan Ekonomik ve Mali Enformasyon Merkezi CETİF 
     tarafından Medya TV aleyhine başlatılan bir yolsuzluk soruşturmasını yürütüyor. Terör örgütü yandaşlarının televizyon yayınları için kullandıkları paraların, ''haraç toplama ve değişik yasadışı faaliyetlerden'' geldiğinin belirlendiği ifade edilirken, bu ''değişik yasadışı faaliyetlerin'' içeriği, ''soruşturmanın sağlığı açısından'' gizli tutuluyor. Bugünkü baskılarında konuya geniş yer veren ''Le Soir'', terör örgütü PKK'nın silah kaçakçılığı gibi faaliyetleri olduğunu yazdı. 
     





</TEXT>
</DOC>
