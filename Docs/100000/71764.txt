<DOC>
<DOCNO> 71764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/yozer.html </URL>
<DATE> 2002/03/10/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Karan’a af çıktı 
</HEADLINE>
<TEXT>

     Ümit Karan, 29 ve 53. dakikalarda öyle iki gol kaçırdı ki, inanılır değildi. Bu pozisyonlar, Galatasaray gibi bir takımda oynayan santrforun, böylesine kritik karşılaşmada harcamaması gerekecek kadar önemliydi. Ama Galatasaray, Fleurquin’in o mükemmel kafası ile hem kaçan golleri unuttu, hem Ümit Karan’ı sevindirdi, hem de böylesine sıkıntılı bir dönemde herşeyden çok daha önemli üç puanı aldı. 
     Beşiktaş sahaya lider çıktı. Ama bu takımın durdurulması kolaydı. Beşiktaş’ı sahada bitirmek için öyle cin gibi olmaya gerek yok. Tümer’i kilitle, İlhan’ın gol yollarını kes, tamam. Lucescu da bunu yaptı. Zaten ağır olan ve markajdan kurtulmaya fazla uğraşmayan Tümer’i, enerjik Ayhan ile durdurdu. İlhan Mansız da, Galatasaray çölünde susuz kaldı. Pozisyona bile girmekte zorlandı Beşiktaş. Galatasaray’ın sadece mücadele yönünden zengin, ama futbolu vasat görüntüsü, ne yaptığı belli olmayan Beşiktaş’ı ısırdı. Golü koklayan, pozisyona giren, sahaya inanarak çıkan da Galatasaray’dı. 
     Cim - Bom tüm oyununu Hasan Şaş üzerine kurmuştu. Gerçekten de Şaş doksan dakika boyunca çok koştu. Her atağı Beşiktaş savunmasını panikletti. Daum kurnaz bir hareketle süratli Erman’ı önüne dikti. Ancak bu hareket, Hasan’ı durdurmadığı gibi, Galatasaray’ın da lehine oldu. Çünkü haftalardır sol kanat ve formuz Ergün, hücumu sevmeyen Erman tarafından hiç kullanılmadı. Lucescu Daum sayesinde sol kanat kabusundan kurtuldu. Ergün’ü izlediniz. Üstüne gitsen hata yapmaya hazır. Ama ne gelen vardı, ne giden, ne de hataya zorlayan. Galatasaray’ın, önemli üç puana rağmen, hataları göz ardı edilmemeli. Orta saha giderek düşüyor. Batista, fırtına gibi geldi ama, en çok hata yapan oyuncu oldu. Çok koşuyor gibi gözükmesine rağmen bal üretmeyen bir arı. 
     Dün Galatasaray belki rakibinden bu işe daha fazla kellesini koydu. Puan kaybının nelere mal olacağını Beşiktaş’tan daha fazla biliyordu. Zaten bu saatten sonra da iyi futbolu aramak yanlış. İş bilenin, kılıç kuşananın. Bu galibiyetin, Galatasaray’a bir şeyler vereceği kesin. Öncelikle kafalardaki güvensizlik bitiverdi. Bundan sonra söz yine futbolcuların. Beşiktaş önünde oynadıkları inançlı mücadeleye biraz da futbol katarlarsa işi yine götürürler. 
     



 SPOR 




























</TEXT>
</DOC>
