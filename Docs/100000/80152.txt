<DOC>
<DOCNO> 80152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko11.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ Genel Müd "Benzinde Avrupa'nın en pahalı ülkelerindeniz" 
</HEADLINE>
<TEXT>

     Petrol Ofisi A.Ş PO Genel Müdürü Ertuğrul Tuncer, akaryakıt bayi ve dağıtım şirketlerinin kar marjının yükseltilmesi gerekirken, 5 Nisan'daki kararnameyle, sektörün kazanılmış haklarının geri alındığını savundu. 
     Tuncer bu arada, Türkiye'nin benzin ve motorin fiyatlarında, Avrupa'nın en pahalı ülkeleri arasına girdiğini bildirdi. 
     Tuncer, Ankara Sheraton Oteli'nde yapılan ''4. Petrol Şurası''nda yaptığı konuşmada, önceki kararname uyarınca bayiler ve dağıtım şirketlerinin kar marjlarının Nisan'da yükseltilmesi gerektiğini, ancak 5 Nisan'da yayımlanan yeni kararnameyle sektörün kazanılmış haklarının geri alındığını öne sürdü. 
     Geriye dönük bu uygulamanın, hukuk prensiplerine aykırı olduğunu öne süren Tuncer, kar marjının düşüklüğünün, sektörün en önemli sorunu haline geldiğini kaydetti. 
     Petrol Ofisi hisselerinin halka arzında, uluslararası yatırımcılara, ''şirketin karlılığını ve artacak paylarla bu karların çok daha yükseleceğini'' anlattığını ifade eden Tuncer, ancak 5 Nisan kararnamesiyle payların olması gerekenin altında belirlenerek, kendi sözlerinin tekzip edildiğini ve bunun Türkiye'ye olan güvene zarar vereceğini dile getirdi. 
     Söz konusu yanlış uygulamanın düzeltileceğine olan inancını ifade eden Tuncer, otomotik fiyatlandırma sisteminin uluslararası piyasalara göre ayarlanması prensibine dayandığını, ancak fiyatların sürekli yukarı doğru artırıldığını söyledi. 
     Diğer vergiler tahsil edilemediği ortamda, akaryakıt vergilerinin kolayca tahsil edilmesinden dolayı, Türkiye'nin akaryakıt vergi yükü bakımından İngiltere'den sonra ikinci sıraya yükseldiğini ifade eden PO Genel Müdürü Tuncer, şöyle konuştu 
     ''Son bir yılda motorindeki vergi yükü, dolar bazında yüzde 103, benzinde yüzde 94 arttmıştır. Böylece Türkiye, benzin ve motorinde, Avrupa'nın en pahalı ülkeleri arasına girmiştir. 1 dolar 2 centlik kurşunsuz benzin fiyatıyla, Avrupa'da tüm ülkelerin önünde yer almaktadır'' dedi. Tuncer, milli gelirin düşüklüğü nedeniyle, bunun Türk tüketicisine yapılmış bir haksızlık olduğunu da savundu. 
     . 
     





</TEXT>
</DOC>
