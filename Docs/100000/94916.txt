<DOC>
<DOCNO> 94916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sonspo09.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev Türk Bayrağı İstanbul'da... 
</HEADLINE>
<TEXT>

     17. Dünya Kupası Finaleri'nde, A Milli Futbol Takımı'nın oynadığı maçlarda tribünlerde açılan dev Türk bayrağı İstanbul'a getirildi. 
     Bayrağı yaptıran ve Güney Kore ile Japonya'ya götüren Pasifik Ülkeleri ile Sosyal ve İktisadi Dayanışma Derneği PASİAD , 20x30 metre boyutlarında ve 110 kilo ağırlığındaki dev bayrak, derneğin Vatan Caddesi'ndeki lokaline asıldı. 
     Millilerin, grup maçlarında Brezilya ile oynadığı ilk maçın ardından bayrağı Güney Kore'ye götüren PASİAD Kültür ve Sanat Temsilcisi Şeref Koçak, dernek lokalinde düzenlenen basın toplantısında, finaller süresince gerçekleştirdikleri organizasyonlar hakkında bilgi verdi. 
     Kore Savaşı nedeniyle Türk insanına büyük sempati duyan Güney Korelileri, maçlar öncesinde örgütleyerek tezahürat öğrettiklerini ifade eden Koçak, Güney Korelilerin giydiği ve önünde ''We Love Turkey'' yazılı tişörtlere jest olarak, 18 bin adet ''We Love Korea'' yazılı tişört bastırıp, maçlarda dağıttıklarını kaydetti. 
     Güney Koreli taraftarların kurduğu ''Daum Cafe'' adlı internet sitesi sayesinde, Türkiye'yi çok seven Güney Korelilerle bir araya geldiklerini anlatan Koçak, maçlar süresince dağıttıkları ''Neden Türkiye'yi desteklemelisiniz'' başlıklı bültenlerle, ev sahibi ülkenin taraftarlarını A Milli Takım'a desteğe çağırdıklarını belirtti. Koçak, internet sitesine 12 bin Koreli'nin üye olduğunu söyledi. 
     Şeref Koçak, milli futbolculardan Ümit Davala'nın saçlarının yan taraflarını kazıtmasının Japon taraftarlar arasında çok konuşulduğunu kaydederek, ''Saçları kazıtmak, Japonya'da savaş öncesi meydan okumak anlamına geliyormuş. Bu yüzden Ümit orada çok konuşuldu'' dedi. 
     





</TEXT>
</DOC>
