<DOC>
<DOCNO> 78568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/siyaset/siy02.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, ABD Musevilerinden özür diledi 
</HEADLINE>
<TEXT>

     YASEMİN ÇONGAR Washington 

     Başbakan Bülent Ecevit, İsrail’in Filistin bölgelerini işgaliyle ilgili olarak kullandığı "soykırım" sözcüğünden ötürü, Amerikan Musevileri ve İsrail vatandaşlarından özür diledi. Ecevit, "soykırım" sözcüğüne tepki gösteren Washington’daki İsrail yanlısı lobi kuruluşlarına iletilen İngilizce bir metinle, "soykırım" sözcüğünü kullanmış olmaktan pişmanlık duyduğunu ifade etti. 
     İngilizce açıklamasında, "soykırım" sözcüğünü tekrarlamadığına dikkat çeken Ecevit, Ortadoğu’daki gelişmeleri kaygıyla izlediğini hatırlattı. Başbakan, "Anlaşılıyor ki, bu konudaki açıklamalarımdan sadece birinde kullandığım bir sözcük Musevi Amerikalı ve İsrailli dostlarımızda ciddi rahatsızlık yaratmış" dedi. Sözlerini, "İkinci Dünya Savaşı sırasında büyük acılar ve olağanüstü kayıplar veren Musevi dostlarımızın duygularını ve tepkisini gayet iyi anlayabiliyorum" diye sürdüren Ecevit, "Hiçbir şekilde Musevi halkını rencide etmek amacında değildim. Sözlerimin neden olduğu yanlış anlamadan pişmanlık duyuyorum" ifadesini kullandı. 
     



 SİYASET 














</TEXT>
</DOC>
