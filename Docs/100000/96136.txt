<DOC>
<DOCNO> 96136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur38.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Hükümet acilen istifa etsin" 
</HEADLINE>
<TEXT>

     DYP Genel Başkanı Tansu Çiller, hükümeti istifaya çağırdı. 
     Oy vereceklerin yüzde 60'ının fakirlik sınırında olduğunu, temel ihtiyaçlarını bile karşılayamadığını ifade eden Çiller, işsizlik ve açlığın kol gezdiğini ileri sürdü. 
     Avrupa Birliği AB yasaları için Meclis'in aslında şimdi çalışıyor olması gerektiğini kaydeden Çiller, Kopenhag Zirvesi'nde ele alınacak Türkiye raporunun yüzde 30-35'inin tamamlandığını söyledi. 
     Çiller, raporun tümünün yazılmasının 10 Eylül'de bitirileceğini belirterek, Eylül'de Meclis'in açılmasının ve partiler arasında uzlaşma sağlanarak 16'ya yakın yasanın çıkarılmasının mümkün olmadığını kaydetti. 
     Çiller, "AB konusunda samimi olanlara tekrar tekrar ve bir kez daha çağrıda bulunuyoruz. Gelin, 22 Temmuz'da toplanalım. Önce seçim kararı alalım ve 3 Kasım'a yetiştirelim. Ondan sonra AB yasalarını çıkaralım. Uzlaşıldığı ölçüde de Seçim ve Siyasi Partiler yasalarını da çıkaralım ve Anadolu'ya dağılalım" diye konuştu. 
     Bir gazetecinin, gensoru önergesi yöntemiyle hükümetin düşürülmesi tartışmalarını hatırlatması üzerine de Çiller, "Bu hükümetin fiilen ve ahlaken düştüğünü" iddia etti. 
     Başbakan Bülent Ecevit'in, "TBMM'deki desteğin, 276'nın altına inmesi durumunda kalmayacaklarını" söylediğini ifade eden Çiller, koalisyon ortaklarının, kendi sonlarının geldiğini gördüğünü, bu nedenle koltuğu bırakmak istemediklerini öne sürdü. 
     Çiller, "Meclis 22 Temmuz'da toplanamasa bile erken seçimin 3 Kasım'da yapılması" önerisine destek verip vermeyeceklerinin sorulması üzerine de DYP'nin buna uyum sağlayacağını söyledi 
     





</TEXT>
</DOC>
