<DOC>
<DOCNO> 93477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun36.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücahitlerin arasındaki Amerikalı ajanın itirafları 
</HEADLINE>
<TEXT>

     Çeçenistan, Bosna ve Kosova'da savaşan Amerikalı mücahit Aqil Collins, istihbarat sağladığı Federal Soruşturma Bürosu'nu FBI suçlayarak, El Kaide örgütüne sızmasına izin verilmediğini iddia etti. 
     Kendisini Müslüman özgürlük savaşçısı olarak tanımlayan Collins, CNN'e yaptığı açıklamada, cezaevinde İslamiyet'i seçtiğini, 1994 yılında cihada katılmak için Afganistan'a gittiğini belirterek, orada gerilla taktiklerini öğrendiğini ve terör eğitimi aldığını söyledi. 
     Çeçenistan'da mayın patlaması sonucu bir bacağını kaybettiğini, ancak çatışmalara devam ettiğini, ardından da Bosna ve Kosova'da savaştığını anlatan Collins, ''Gerçek cihada inanmak, terörist eylemler düzenlemek değildir. Sivillere saldıran teröristler İslam'ın adını karalıyor, durdurulmalılar'' dedi. 
     Amerikalı mücahit, 1990'lı yılların sonlarında Arizona'nın Phoenix kentinde bir camide güvenlik görevlisi olarak çalışmaya ve FBI'a istihbarat sağlamaya başladığını belirterek, 1998 yılında Londra'ya gittiğinde genç bir Arap'ın kendisine Usame Bin Ladin için çalışmasını teklif ettiğini anlattı. 
     Durumu FBI yetkililerine ilettiğinde beklemediği bir tepkiyle karşılaştığını söyleyen Collins, FBI'ın kendisinden o kişiyle teması kesmesini istediğini kaydetti. 
     Collins, ayrıca 11 Eylül saldırılarına katılan hava korsanlarından Arizona'da uçuş eğitimi alan Hani Hancur hakkında istihbarat verdiğini, ancak FBI'ın bunu da değerlendirmediğini ileri sürdü. 
     FBI'ın hizmeti karşılığında kendisine para verdiğini, ancak bu işi kesinlikle para için yapmadığını belirten Collins, maceralarını ve FBI ile hayal kırıklığını anlatan bir kitap yazdığını kaydetti. 
     Collins'le çalıştıklarını doğrulayan FBI yetkilileriyse CNN'e yaptıkları açıklamada, Phoenix'deki Müslüman köktendinciler hakkında sağlam istihbarat veren Amerikalı mücahidi ''paralı asker ve kahraman'' görüntüsünden dolayı güvenilir bulmadıklarını bildirdiler. 
     Amerikalı yetkililer, Collins'in 11 Eylül teröristlerinden Hancur ve Arizona'daki uçuş okulu hakkında istihbarat verdiğini ise yalanladılar. 
     Collins'in ayrıca, Wall Street Journal muhabiri Daniel Pearl'ün kaçırılması ve öldürülmesi suçlamasıyla Pakistan'da yargılanan Ahmed Ömer Şeyh hakkında sorgulandığı belirtildi. 
     Collins, Şeyh ile 1994'te Afganistan'da aynı kampta eğitim aldığını anlattı. 
     





</TEXT>
</DOC>
