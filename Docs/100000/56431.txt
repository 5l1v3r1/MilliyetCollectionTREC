<DOC>
<DOCNO> 56431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun02.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bin Ladin'in 11 Eylül kasedini kamuoyuna sunacak.. 
</HEADLINE>
<TEXT>

     ABD, terörist Usame Bin Ladin'in, 11 Eylül olaylarının arkasındaki isim olduğunu kanıtlayan bir video kaseti kamuoyuna sunma konusunda düşünüyor. ABD Başkan Yardımcısı Dick Cheney, kasetin, ''dumanı tüten bir silah'' kadar güçlü bir kanıt olduğunu bildirdi. 
     NBC televizyonunda bir programa katılan Cheney, Bin Ladin'in, 11 Eylül olaylarıyla ilişkisine işaret eden görüntülerin bir kısmını izlediğini, bu video görüntülerinin Arapça olduğunu, ancak tercüme edildiğini söyledi. 
     Cheney, kasette Bin Ladin'in, bir din adamıyla biraraya geldiğini ve 11 Eylül olayları hakkında konuştuklarını ifade ederek, ''Benim için çok açık. Bin Ladin'in, 11 Eylül saldırılarındaki sorumluluğu konusunda hiç şüphe yok'' dedi. 
     Kasetin kamuoyuna açıklanıp açıklanmayacağı sorusuna karşılık, bu konudaki kararı, ''uzmanlara'' bırakacaklarını belirten Dick Cheney, ''Bu adama, televizyonda ekstra zaman vermeye çok istekli değiliz'' diye konuştu. 
     
     Yakalananırsa... 
     ABD Başkan Yardımcısı, Afganistan'ın Tora Bora dağlık bölgesinde sıkıştığı belirtilen Bin Ladin'in ve Taliban lideri Molla Muhammed Ömer'in canlı ele geçirilmeleri halinde, Amerikan yetkililerine teslim edilmelerini talep edeceklerini de kaydetti. 
     Cheney, Bin Ladin ve Ömer'in askeri mahkemelerde yargılanıp yargılanmayacağına, ABD Başkanı George W. Bush'un karar vereceğini de söyledi. 
     ABD Savunma Bakan Yardımcısı Paul Wolfowitz de CNN televizyonunda konuk olduğu bir programda, Bin Ladin'in video kasetini izlediğini ve ''iğrenç'' bulduğunu söyledi. 
     Wolfowitz, ABC televizyonunda katıldığı bir başka programda ise Bin Ladin ile ilgili olarak, ''Bu adam, binlerce masum insanı öldürmekten gurur ve mutluluk duyan bir adam. Ele geçirilen kaset, hakkında bildiğimiz her şeyi doğruluyor'' dedi. 
     
     İlk haber... 
     Bin Ladin'in, 11 Eylül olaylarıyla bağlantısını kanıtlayan kasete ilişkin haber, ilk olarak Amerikan The Washington Post gazetesinde yayınlandı. 
     Amerikan yönetiminin, kaseti kanıt olarak yayınlatmayı planladığını kaydeden gazete, Bin Ladin'in kasette, Dünya Ticaret Merkezi'ndeki saldırıda sadece üst katların zarar görmesini beklediğini, ancak hasarın beklediğinden daha fazla olduğunu söylediğini de yazdı. 
     ABD yönetiminin bir yetkilisi de gazetecilere açıklamasında, ''İstihbarat bilgilerini paylaşma ve Amerikan halkına mümkün olduğu kadar bilgi sağlama arasında bir denge var. Kaseti açıklamaya karar verirsek, size haber veririz'' diye konuştu. 
     






</TEXT>
</DOC>
