<DOC>
<DOCNO> 57249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur20.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni uçağı, Atatürk Havalimanı'nda yanlış piste indi 
</HEADLINE>
<TEXT>

     Ermenistan Havayolları'nın Erivan-İstanbul seferini yapan Tupolev 134 tipi yolcu uçağı, Atatürk Havalimanı'nda henüz kullanıma açılmayan 3. piste indi. 
     Erivan'dan 7 yolcu ve 8 mürettebatla İstanbul'a hareket eden Ermenistan Havayolları uçağı, saat 13.00 sıralarında Atatürk Havalimanı'na inişe geçti. Ancak uçak, yardımcı pilot tarafından 18-36 pisti yerine, tamamlanan, fakat henüz hizmete açılmayan 3. piste indi. 
     Daha sonra hatasını anlayan uçağın pilotu, taksi yollarını kullanarak apron bölümüne ulaştı. Uçak daha sonra ''Follow me'' aracı eşliğinde 202 numaralı körüğe yanaştı. 
     Devlet Hava Meydanları İşletmesi DHMİ yetkilileri, ''uçağın pilotaj hatası ya da yaklaşma sistemlerindeki arıza nedeniyle yanlış piste inmiş olabileceğini'' bildirdiler. 
     Yetkililer, 3. pistin kullanıma hazır halde olduğunu, ancak henüz hizmete açılmadığını belirterek, bu nedenle uçağın yanlış piste inmesinde bir sorun yaşanmadığını kaydettiler. 
     






</TEXT>
</DOC>
