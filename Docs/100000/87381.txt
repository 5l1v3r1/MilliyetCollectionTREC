<DOC>
<DOCNO> 87381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun19.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Yargıtayı Öcalan'ı ülkeye sokanları yargılamak istiyor 
</HEADLINE>
<TEXT>

     Yunanistan Yargıtay Ceza Kurulu Savcılığı, terörist başı Abduullah Öcalan'ın Şubat 1999'da yasadışı yollardan ülkeye sokulmasında rolü olan 13 kişinin ve Öcalan'ın yargılanması istedi. 
     Atina Haber Ajansı'nın ANA haberine göre, Savcılık, emekli deniz subayı Andonis Naksakis'in başrolü oynadığı yasadışı eylemler nedeniyle Temyiz Mahkemesi'nin daha önce aldığı ''dava açılması'' yönündeki kararın, Yargıtay tarafından da onaylanmasını talep etti. 
     Yargıtay Ceza Kurulu Savcılığı, Öcalan'ı yasadışı yollardan ülkeye sokanların, ''hükümetin söz konusu şahsa siyasal sığınma hakkı vermeyeceğini, Türkiye Milli Güvenlik Kurulu'nun böylesi bir hareketin savaş nedeni sayılacağı yolundaki ültimatomunu ve sonuç olarak bu davranışlarının Yunanistan ile Türkiye arasında silahlı çatışma tehlikesi doğurabileceğini bilmelerine rağmen ağır suç oluşturan eylemlerde bulunduklarını'' vurguladı. 
     Yargıtay Ceza Kurulu'nun savcılığın talebini kabul etmesi halinde, ''başrol oyuncusu'' Naksakis'in yanı sıra havaalanı şeref salonunda görevli polisler, Öcalan'ı evlerinde ağırlayan Yazar Vula Damianaku Vasilopulu ve kızı Eleni, terörist başını taşıyan uçağın pilotu, uçağın sahibi olan havayolu şirketinin sorumluları ve Öcalan'a eşlik eden 2 terör örgütü üyesi kadın hakkında Ağır Ceza Mahkemesi'nde dava açılacak. 
     Terörist başı Öcalan da Yunanistan'a yasadışı giriş yapmak suçundan yargılanacak. 
     





</TEXT>
</DOC>
