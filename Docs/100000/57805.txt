<DOC>
<DOCNO> 57805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur16.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM Otoyolu'nun İstanbul - Edirne bağlantısı trafiğe kapatıldı 
</HEADLINE>
<TEXT>

     TEM Otoyolu'nun İstanbul-Edirne bağlantısı, karayolları teknik heyetinin verdiği rapor üzerine, çift yönlü olarak araç trafiğine kapatıldı. İstanbul Emniyet Müdürü Hasan Özdemir, ''TEM'de trafiğin ne zaman açılacağını bilmiyoruz'' dedi. 
     Emniyet Müdürü Özdemir, TEM Otoyolu'nun trafiğe kapatılan bölümünde incelemelerde bulundu. Mahmutbey'deki gişelerde basın mensuplarının sorularını yanıtlayan Özdemir, otoyolu trafikten sorumlu Emniyet Müdür Yardımcısı ile birlikte kontrol ettiğini ve şu anda yolu açma çalışmaların yoğun bir şekilde devam ettiğini belirtti. Özdemir, şöyle devam etti 
     ''TEM Otoyolu'nda hem Edirne istikametinden İstanbul istikametine geliş, hem de İstanbul istikametinden Edirne istikametine gidiş, karayolları teknik heyetinin verdiği raporla bir müddet trafiğe kapatılmış durumda. Biz, görüş mesafesinin 'sıfır' olduğu yere kadar gittik. 
     TEM'de araçlar çok hızlı seyrediyorlar. Biz de, 'herhangi bir kaza olur' diye bir müddet yolu trafiğe kapatmış durumdayız. 
     Belirli yerlerdeki ekiplerimiz, trafiği E-5'e yönlendiriyorlar. 
     E-5 Karayolu, her iki yönden de trafiğe açık.'' Özdemir, bayramın son günü olması nedeniyle dönüşlerin de başladığını vurgulayarak, İstanbul'da hem bölge trafik, hem de şehir içindeki ekiplerinin tamamının görev başında olduğunu bildirdi. 
     Hasan Özdemir, şu ana kadar İstanbul'da ciddi bir kazaya rastlanmadığını, Anadolu Otobanı'nda ise herhangi bir problemin bulunmadığını anlatarak, ''TEM'de trafiğin ne zaman açılacağını bilmiyoruz. Arkadaşlar çalışıyorlar. Biz, 'trafiğe açalım' dedik, ama buraya trafik verildiği zaman belirli yerlerde görüş mesafesi 'sıfır' olduğundan, araçlar yolda kalıyor. Ondan sonra da bunların çekilmesi son derece zorlaşıyor'' dedi. 
     Özdemir, şehiriçi trafikte önemli bir sıkıntı yaşanmadığı ve kapalı yol bulunmadığını belirterek, trafik görevi yapan ekiplerini takviye ettiklerini anlattı. 
     Emniyet Müdürü Özdemir, ekiplerinin ceza yazmaktan çok vatandaşları uyarıcı ve yönlendirici çalışma yaptıklarını sözlerine ekledi. 
     






</TEXT>
</DOC>
