<DOC>
<DOCNO> 99985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur09.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Lideri Bahçeli ''Ülkeye kötülük yapmışlardır'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Yaşadığımız ekonomik krizlerin sebepleri ve sonuçları, AB ile ilişkilerimizin seyri, Kıbrıs Türklüğü'nün geleceği üzerine oynanan oyunlar, görmesini bilen gözler için birer büyük uyarı, birer büyük derstir'' dedi. 
     MHP Genel Başkanı Bahçeli, Erciyes Dağı'nın Tekir Yaylası'nda düzenlenen 13. Erciyes Zafer Kurultayı'nda yaptığı konuşmada, milliyetçi hareketin basit ve küçük hesaplarla değil, büyük ve onurlu geleceklerle ilgili olduğunu, ''kronik'' olarak nitelendirdiği MHP karşıtlarının bunları görmezden geldiklerini söyledi. 
     Ülke topraklarının kolay kazanılmadığını ifade eden Bahçeli, ''Bunu vatan, millet, Sakarya edebiyatı olarak görenlerin idrak etmesi mümkün değildir. Bunun için yılmadan ve usanmadan gerçekleri anlatacağız'' diye konuştu. 
     
     ''BÜYÜK DERS'' 

     Devlet Bahçeli, dertleri milletin dertleriyle aynı olanların, çeşitli odaklar yerine yanlızca milletten destek arayanların başka bir tavır içinde olmalarının imkansızlığına işaret ederek, şunları söyledi 
     ''Yaşadığımız ekonomik krizlerin sebepleri ve sonuçları, AB ile ilişkilerimizin seyri, Kıbrıs Türklüğü'nün geleceği üzerine oynanan oyunlar, görmesini bilen gözler için birer büyük uyarı, birer büyük derstir. Bizler bunları görüyor, anlıyor ve gerekli dersleri çıkarıyoruz. Bunları yaparken de herhangi bir siyasi ikbal harabının içinde olmuyor, koltuk endişesi taşımıyoruz. Milliyetçi hareket sadece milletten güç alır ve sadece ona hesabı verir. Partimiz, Kıbrıs konusuna ve AB'ya bakış açısının ilham kaynağı, bu temel hassasiyet ve değerlerden başka birey değildir. Bunlardan bihaber olanların, yapacağı tek şey vardır, kolaycılığa kaçmak. Yani AB üyelerini yarın gerçekleşecekmiş gibi gösterip, kendilerini kurtarıcı ilan etmektir.'' ''Ancak, bilinmelidir ki toplumu karşıtlar- yandaşlar diye kamplara bölmekle, üyelik süreceği akıl almaz vaadlerle sahte cennet yolculuğuna dönüştürmekle meseleler hallolmamaktadır'' diyen Bahçeli, sözlerini ''Yine bilinmelidir ki milliyetçi harekete haksız ve insafsız eleştiriler yöneltmekle AB Türkiye'ye yakınlaşmamaktadır'' diye sürdürdü. 
     Milliyetçi hareketi AB yolunda engel göstermek için gece gündüz çalışanlar olduğunu savunan Devlet Bahçeli, şöyle devam etti 
     ''Bu dönemlerde iktidarda hangi zihniyetler, hangi partiler vardı. 
     Yoksa AB Türkiye'yi tam üye yapmak istedi de siz mi engellediniz 
     Aslında mesele birilerinin zannettiği, kamuoyunun yanlış yönlendirmek istediği gibi tek boyutlu ve basit bir mesele değildir. Çünkü Türkiye'nin tam üyeleri, sadece siyasi kriterlerin yerine getirilmesiyle gerçekleşecek bir süreç değildir. AB yönetiminin Türkiye karşısında iyi niyetini kanıtlaması, sözünde mutlaka durması gerekir, Kıbrıs'ta Rum-Yunan tarafını cesaretlendiren politikalarını bir an önce değiştirmelidir. Bölücü terör çetesinin müsvettelleriyle örtülü ilişkiler kurmaktan vazgeçmelidir.'' 
     
     ''ÜLKEYE KÖTÜLÜK YAPMIŞLARDIR'' 

     ''Terörist başını hakettiği cezadan kurtarmak için Meclis'te birbirleriyle yarışanlar, Kıbrıs'ta Türk milleti aleyhine yaşanan gelişmeleri hafife alanlar, bu ülkeye, bu millete iyilik değil, kötülük yapmışlardır'' diyen Bahçeli, konuşmasını şöyle sürdürdü 
     ''Medeniyet projesi ve demokratikleşme ambalajı içinde Türkiyemiz'in milli varlığı ve dirliğinin altını oyan yaklaşımların pervasızca pazarlanmasından vazgeçilmelidir. Dün Meclis'te düşüncesizce ve alel acele atılan adımlarla ne yazık ki yeni azınlıklar yaratmanın yolu açılmış, Türkiye Cumhuriyeti'nin temel dengeleriyle oynanmıştır. Hem Kıbrıs'da hem de terörle mücadelede silah zoruyla ve katliamlarla amacına ulaşamayanların şimdi masa başında kazanmaya çalıştığını artık herkes görmek durumundadır.'' 
     
     "CANİYİ KURTARMAK İÇİN SIRAYA GİRDİLER" 

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Daha düne kadar Milliyetçi hareket karşısında terörist başının dosyasını Meclis'e niye sevk etmediniz diye eleştiri kuyruğuna girenler, ne acıdır ki, bugün caniyi hakettiği cezadan kurtarmak için Meclis'te sıraya girmişlerdir'' dedi. 
     Bahçeli, son zamanlarda birçok siyasi partinin, AB yönetiminin her türlü talebini kayıtsız şartsız kabul ettiğini, Türkiye'nin ne pahasına olursa olsun AB'ye girmesini istediklerini söyledi. 
     MHP'nin tutarlı ve ilkeli tavrıyla Türk milletine karşı dürüstçe konuşan tek parti olduğunu belirten Bahçeli, şöyle konuştu 
     ''İdam cezasının terör suçlarını kapsayacak şekilde bir an önce tamamen kaldırılması gerektiğine inananlar, farklı dil ve lehçelerde eğitim ve televizyon yayınının yapılmasını savunanlar çok renkli ve düşündürücü bir koalisyon oluşturmuşlardır. En son olarak da Meclis'te biraraya gelerek Milliyetçi hareketi ortak hedef haline getirmişlerdir. Çünkü daha düne kadar Milliyetçi harekete teslimiyetçi diyenler, ne acıdır ki, bugün tutarsız ve teslimiyetçilik batağına saplanmışlar, kısacası kendi kazdıkları kuyuya düşmüşlerdir. Daha düne kadar Milliyetçi hareket karşısında terörist başının dosyasını Meclis'e niye sevk etmediniz diye eleştiri kuyruğuna girenler, ne acıdır ki, bugün caniyi hak ettiği cezadan kurtarmak için Meclis'te sıraya girmişlerdir. Dünün adil düzencileri, bugünün batıl düzencileri olmuşlardır. Dün Milliyetçi hareketle milliyetçilik yarışına kalkışanlar, bugünün en sıkı batıcıları olmuşlardır.'' 
     
     ''AĞIZLARINDAKİ BAKLAYI DIŞARI ÇIKARMAMIŞLARDIR'' 

     Milliyetçi harekete karşı hem Ankara'da hem de Anadolu'da akıl almaz kampanyalar düzenlendiğini bildiren Bahçeli, şöyle devam etti 
     ''Bu çarpık ve tutarsız siyaset esnafı, gerçek uzlaşmacı ve sorumlu siyaseti teslimiyetçilikle suçlayanlar, başta AB yönetiminin dayattığı ön şartlar olmak üzere pek çok konuda teslimiyetçiliğin en çarpıcı örneklerini ortaya koymuşlardır. 
     Milliyetçi hareketin milli ve ilkeli duruşundan rahatsız olan çevreler zaman içinde yeni hükümet senaryoları üretmişler, yeni oyunlar tezgahlamaya başlamışlardır. Milliyetçi hareketin hükümet içindeki konumundan AB üyelik yaklaşımından tedirgin olan bazı odaklar bunu dışa vurmuşlar, ama ağızlarındaki baklayı tam olarak dışarı çıkarmamışlardır. 
     Son birkaç aydır da teslimiyetçi unsurların güdümünde MHP'siz hükümet formülü hayata geçirilmek istenmiştir. MHP, gereğini vakit geçirmeden yapmıştır. Siyaset kurumunun demokratik ve aklaki değerlerle bağdaşmayan müdehalelere maruz kalmaya başladığı ve milli iradenin hakemliğine müracaatın kaçınılmaz olduğu dönemlerde yapılması gereken budur.'' 
     
     ''MİLLETİMİZİN ÖNÜNDE HER TÜRLÜ HESAPLAŞMAYA HAZIRIZ'' 

     Milliyetçi hareketin sözünün arkasında sonunu kadar durduğunu, dediğini yaptığını, her siyasi partinin ve siyasetçinin bundan ders çıkarması gerektiğini vurgulayan Bahçeli, konuşmasını şöyle sürdürdü 
     ''Biz Türk milliyetçileri olarak milletimizin önünde her türlü hesaplaşmaya hazırız. Zaman, akla karanın, doğru ile eğrinin ortaya çıkarılması ve milletin gözleri önüne serilmesi zamanıdır. Bundan sonra söz yüce millitemizindir. Her siyasetçi ve parti, millete her konuda ve her konumda hesap vermeye hazır olmalıdır. Bu süreçte muhalefette olmanın bol keseden vaatler dağıtmanın avantajını kullanmak isteyenler, sizler de tarih terazisinde tartılacak, milli vicdanın önünde dünün ve bugünün hesabını vereceksiniz. Muhalefet etme görevini, her gün farklı konuşup gerçekte hiçbir şey yapmamakla karıştıranlar, Türkiye'nin her ilinde, her bölgesinde nabza göre şerbet verenler, her türlü mukaddes değerimizi şuursuzca pazarlayanlar, sizler de tarih ve millet önünde hesaplaşmak zorundasınız.'' Milliyetçi hareketin, Avrupalı muhataplarını, Türkiye'ye karşı dostça ve dürüstçe davranmaya davet eden somut müzakere takvimi verilmesi çağrısı yapan ''gür sesi'' olduğunu ifadae eden Bahçeli, ''Milliyetçi hareket sizin desteğiniz ve dualarınızla her türlü mücadeleye sonunu kadar hazırdır. Bu mücadeleyi, Allah'ın izniyle Brüksel sevdalıları değil, Türkiye sevdalıları kazanacaktır. Çünkü, milliyetçi hareket, sosyal, ekonomik ve siyasi yapının lider olduğu bir Türkiye, yani lider ülke için vardır'' dedi. 
     Bahçeli, konuşmasını ''Bugün 4 Ağustos 2002, 4 Kasım 2002'de Ankara'da buluşmak üzere'' diye bitirdi. 
     Sanatçılar Ahmet Şafak ve Mustafa Yıldızdoğan'ın verdiği konserleri de izleyen Bahçeli, kendisi için hazırlanan otağda bir süre dinlendikten sonra kurultay alanındaki çadırları ziyaret ederek, partililerle sohbet etti. 
     
     "ANAYASA MAHKEMESİ'NE BAŞVURACAĞIZ" 

     MHP Lideri dün akşam gazetecilere yaptığı açıklamada da, ''yasadaki idam cezasının kaldırılması, ana dilde eğitim ve öğretim ile ana dilde televizyon yayınlarıyla ilgili maddelerin iptali için Anayasa Mahkemesi'ne dava açılması için arkadaşlarından hazırlık yapmalarını istediğini'' belirtti. 
     Bahçeli konuyla ilgili soru üzerine, ''Evet, bu yasaların iptal edilmesi için arkadaşlarıma talimat verdim. Hukukçu arkadaşlarla bir çalışma grubu oluşturmak suretiyle bu yasaların özellikle idam cesasının kaldırılması, ana dilde eğitim ve öğretim ile ana dilde televizyon yayınlarıyla ilgili olarak Anayasa Mahkemesi'ne başvurulması için bir hazırlık çalışması yapmalarını istedim.'' dedi. 
     
     KURULTAYDAN NOTLAR 

     Kurultaya, Devlet Bakanları Ramazan Mirzaoğlu, Faruk Bal, Reşat Doğru, Milli Savunma Bakanı Sabahattin Çakmakoğlu, Ulaştırma Bakanı Oktay Vural, Bayındırlık ve İskan Bakanı Abdülkadir Akcan, Sanayi ve Ticaret Bakanı Ahmet Kenan Tanrıkulu, Sağlık Bakanı Osman Durmuş, Tarım ve Köyişleri Bakanı Hüsnü Yusuf Gökalp, milletvekilleri ve parti yöneticileri de katıldı. 
     Kurultayın yapıldığı Erciyes Dağı'nın 2200 metre yüksekliğindeki Tekir Yaylası'na 6 bin çadır kuruldu. 3 gün süren kurultay etkinlikleri çerçevesinde, 2 bin havai fişek atıldı. 
     Sağlık Bakanlığı'na ait 3 seyyar hastane ile İl Sağlık Müdürlüğü'ne bağlı 3 seyyar sağlık ocağı kurultaya katılanlara sağlık hizmeti sundu. 
     Kurultay nedeniyle çok sayıda seyyar satıcı da Tekir Yaylası'nda tezgah açtı. Çeşitli illerden getirilen eşek ve develerle turlar yapıldı. 
     





</TEXT>
</DOC>
