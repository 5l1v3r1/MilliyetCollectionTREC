<DOC>
<DOCNO> 60752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur14.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de kar durdu... 
</HEADLINE>
<TEXT>

     Ege Bölgesi'ni etkisi altına alan soğuk ve yağışlı hava sürerken, İzmir, Aydın ve Muğla'da kar yağışı durdu, Manisa, Uşak ve Denizli'de aralıklı olarak devam ediyor. 
     Ulaştırma Bakanı Oktay Vural, Adnan Menderes Havalimanı'nda pist ucundaki buzlanma nedeniyle saat 16.00'ya kadar tüm uçuşların iptal edildiğini bildirdi. Vural, İstanbul Havalimanı'nın iniş trafiğine kapalı, Ankara'da ise durumun normal olduğunu belirtti. 
     Meteoroloji Bölge Müdürlüğü'nden alınan bilgiye göre, İzmir'de öğle saatlerine kadar yüksek kesimlerde serpinti olarak süren kar yağışı tamamen durdu. Kuzeyden sert esen rüzgar ise zaman zaman fırtınaya dönüşürken, İzmir için sıcaklık 2 derece civarında bekleniyor. 
     Aydın ve Muğla'da öğleye kadar serpinti halinde süren kar yağışı öğle saatlerine doğru durdu. Bugün hava sıcaklığının Aydın'da 3, Muğla'da 2 derece olması bekleniyor. Manisa, Denizli ve Uşak'ta ise kar yağışının aralıklı olarak gün boyu süreceği ve sıcaklıkların Manisa'da 1, Denizli'de sıfır, Uşak'ta eksi 4 derece olacağı tahmin ediliyor. Kuvvetli rüzgarın ise akşam saatlerinde kesilmesi, kar yağışının ise iç kesimlere kayması, sıcaklığın ise biraz daha düşmesi bekleniyor. 
     Meteoroloji Bölge Müdürlüğü yetkilileri, bölgede hava sıcaklığının 8 Ocak Salı gününe kadar artmasının beklenmediğini, bu tarihten 
     itibaren mevsim normallerine yaklaşacağını kaydettiler. 
     
     Karayollarında durum 
     Karayolları Bölge Müdürlüğü yetkilileri ise İzmir'in Ödemiş- Bozdağ, Gölcük-Bozdağ, Bozdağ-Salihli, Tire-İncirliova, Ovakent-Çayır, Gümüldür-Menderes yollarının hala kapalı olduğunu ve ekiplerin çalışmalarını sürdürdüğünü bildirdi. Dün kapalı olan Gümüldür-Ahmetbeyli yolunun gece açıldığı, ancak buzlanmaya karşı çalışmaların sürdüğü kaydedildi. 
     Aydın'da Karpuzlu-Nazilli, Nazilli-Beydağ yollarının kapalı olduğu, Bozdoğan-Kavaklıdere, Kuşadası-Çamlık yollarının ise sabah saatlerinde açıldığı ve ulaşımın zincir mecburiyetinde kontrollü sürdürüldüğü belirtildi. 
     İzmir-Çeşme Otoyolu Seferihisar kavşağı, Karaburun kavşağı arası ise ulaşıma kapalı bulunuyor. İzmir-Aydın Otoyolunun Torbalı kesiminde ulaşım yapılamıyor. 
     Yetkililer, her iki otoyolun trafiğe açılabilmesi için diğer müdürlüklerin ekiplerinden de yardım alarak çalışmaları sürdürdüklerini, bu yerlerde devlet karayollarından ulaşımın sağlandığını bildirdiler. Otoyollara yan yollardan girişlerin çalışmaları aksattığını belirten yetkililer, özellikle İzmir-Aydın Otoyolu'na Işıkkent'ten girilmesini önlemek amacıyla bu bölgenin de kapatıldığını söylediler. 
     Manisa'da 158 köy yolu kapalı iken sabah saatlerinde 85 köy yolu açıldı. Yunt Dağı köylerine henüz ulaşılamadığı belirtilirken, İstanbul ve Ankara karayollarında araçların zincirsiz seyretmesine izin verilmiyor. 
     Denizli'de ise, 180 köy yolunun kapalı olduğu, Babadağ ve Kale gibi yüksek kesimlerdeki köylerle bağlantı sağlanamadığı belirtildi. 
     Yükseklerde kar kalınlığı 70, şehir merkezinde ise 40 santimetreye ulaştığı Denizli'de, araçların zincirsiz trafiğe çıkmaması istendi. 
     Muğla'da dün trafiğe kapatılan Muğla-Denizli karayolu Kale mevkiinde yeniden açıldı. Muğla-Milas Karayolunun Beypınarı mevkiinde trafik normale döndü. Yetkililer her iki yerde ve yörede buzlanmaya dikkat çekti. Muğla'da kapalı olan 158 köy yolundan 140'ı açılırken yüksek kesimlerdeki köy yollarının açılmasına çalışıldığı belirtildi. 
     Karayolları İzmir Bölge Müdürlüğü çalışmalarını 9 greyder, 32 kamyon, 16 tuz serici, 3 kar bıçağı, 3 süpürge ile sürdürürken, Köy Hizmetleri, Orman Bölge Müdürlüğü ve özel sektörden de araç takviyesi aldığı belirtildi. 
     






</TEXT>
</DOC>
