<DOC>
<DOCNO> 75826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo13.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dün neler oldu ... Olaylı Beşiktaş Kongresi'nden arta kalanlar... 
</HEADLINE>
<TEXT>

     Beşiktaş'ın dün yapılan ve bu sabaha karşı sona eren olağan seçim genel kurul toplantısı yaşanan olaylar, kavgalar, itirazlar, rekor sayıda katılımın gerçekleşmesi ve süresiyle tarihe geçti. 
     Serdar Bilgili'nin ikinci kez başkanlığa seçildiği kongre, oy sayımında sandıkların tek tek sayılması nedeniyle toplam 20 saat sürerek, siyah-beyazlı kulübün tarihindeki en uzun süren kongresi oldu. 
     Akatlar Spor Kompleksi'nde dün sabah saat 10.00'da başkan adayları Serdar Bilgili ve Hasan Arat'ın konuşmalarıyla start alan kongre, bu sabaha karşı saat 06.00'da sona erdi. İki başkan adayınının oy kullanılan 20 sandığın tek tek sayılmasını istemeleri kongrenin uzamasına neden olurken, zaman zaman yapılan itirazlar ve yaşanan tartışmalar da, oy sayımını aksattı. 
     
     Önce oy pusulaları 

     Seçim kongresinde tatsız olaylar da yaşandı. 
     İlk olarak, oylamanın başladığı saatlerde, Hasan Arat'a ait turuncu renkli oy pusulalarının bazılarında mühür ve isimlerin olmadığı görülünce, salonda bir karmaşa yaşandı. Arat ve yönetim kurulu aday listesindeki arkadaşları, Kongre Divan Başkanlık Kurulu'na itirazda bulundu. 
     Ayrıca bazı üyelerin yerine imza atılıp, yaka kartları ile oy pusulalarının alındığı da iddia edildi. 
     Bu arada saat 17.00'de oy verme işlemini sona erdirmek için salon kapılarının kapatıldığı anda, giriş bölümünde bulunun sicil kurulunun önünde yaşanan arbede de, bazı panolar devrildi. 
     
     Maçtaki gibi... 

     Kongre salonu zaman zaman seçim havasından çok, bir maç havasını yansıttı. 
     Başkan adaylarının konuşması sırasında başlayan bu durum, kongrenin bittiği sabah saatlerine kadar sürdü. Arat ve Bilgili taraftarları, kongre boyunca, tribünde maç izler gibi kongreyi takip etiler. 
     
     Sandalyeler havada uçuştu 

     Kongredeki en büyük kavga ise, sabaha karşı saat 04.00'te Kulüp Başkanı Serdar Bilgili'nin salona girmesiyle yaşandı. 
     Bu sırada, Arat'ı destekleyenlerin bölümünde bulunan bir grup, Bilgili'yi destekleyenlere kavga etti. Çıkan olaylarda sandalyeler ve çöp kovaları adeta havalarda uçuşurken, güvenlik güçleri, olayları büyümeden önledi. 
     
     Bira ve viski şişeleri 

     Kongre salonunun belirli bölümlerinde, gecenin geç saatlerinde sürekli alkol tüketilirken, salonun ortasında bile boş viski ve bira şişelerinin çokluğu dikkat çekti. 
     Bir spor kulübünün kongresinde, içki şişelerinin ortalıkta dolaşması, ayrıca alkollü kişilerin olay çıkarması oldukça yadırgandı. 
     
     Ulusel'e büyük tepki 

     Kongrede özellikle Hasan Arat destekçileri, oy sayımını yapan grup içinde yer alan Divan Kurulu yöneticisi Cemil Ulusel'e tepki gösterdiler. 
     Ulusel'in oy sayımı sırasında şaibeye neden olduğunu öne süren Arat taraftarları, uzun süre ''Cemil dışarı'' diye tempo tuttu. 
     
     Arat, hep salondaydı 

     Başkan adayı Hasan Arat, kongre boyunca seçimin yapıldığı Akatlar Spor Kompleksi'nden ayrılmadı. 
     Oy verme işleminin başlamasıyla birlikte yönetim kurulu aday listesindeki arkadaşlarıyla birlikte, salonun girişinde yer alan Arat, gelen üyelerle tek tek ilgilenerek, destek istedi. 
     Bilgili ise oyunu kullandıktan bir süre sonra, salondan ayrılıp, saat 04.00'de 18. sandık sayımı yapılırken, salona girdi. 
     
     Bilgili rövanşı vermedi 

     Beşiktaş'ın 2 yıl önce yapılan genel kurulunda Arat'ı geride bırakarak, başkanlığa seçilen Serdar Bilgili, 2 yıl sonra da rövanşı vermedi ve kongreden güçlenmiş olarak çıktı. 
     Geçen seçimde rakibine 22 oy fark atarak başkan olan Bilgili, bu kez tam 793 oy farkla başkanlığa seçildi. 
     
     Bilgili 15. sandığa kadar gerideydi 

     Başkan Bilgili, oy sayımı sırasında açılan 15. sandığa kadar seçimi hep geride götürdü. 
     Hasan Arat özellikle ilk 10 sandıkta önde giderken, bu sandıktan sonra Serdar Bilgili atağa geçti ve 15. sandıkta da hem ilk kez öne geçip, hem de 117 oy fark yaptı. 
     






</TEXT>
</DOC>
