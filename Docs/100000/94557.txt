<DOC>
<DOCNO> 94557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/siyaset/asiy.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Mahvoluruz 
</HEADLINE>
<TEXT>

TOBB Başkanı Hisarcıklıoğlu ile görüşen Başbakan Bülent Ecevit, "MHP lideri Bahçeli’nin önerisinden kaygılıyım. Ekim ya da kasımda seçim ülkeyi mahveder" diye konuştu... 
     SERPİL ÇEVİKCAN Ankara 

     TOBB Başkanı Rifat Hisarcıklıoğlu ile görüşen Başbakan Bülent Ecevit, "Erken seçim ülkeyi mahveder" dedi. Hisarcıklıoğlu ise, Başbakan’a isim vermeden Derviş’li model önerdi. 
     Hisarcıklıoğlu, dün Ecevit’le Başbakanlık Resmi Konutu’nda bir saati aşkın görüşme yaptı. ASO Başkanı Zafer Çağlayan ve TOBB Başkanvekili Mehmet Balluk’la gelen Hisarcıklıoğlu, Ecevit’le görüşmeye yalnız girdi. Ecevit’in de görüşmeye DSP Genel Başkan Yardımcısı Zeki Sezer’le birlikte girdiği öğrenildi. 
     Görüşme sonrasında kulislere yansıyan bilgilere göre Hisarcıkloğlu, Ecevit’e "Ekonomi alanında sıkıntılar malum. Tepe noktada siz durmalısınız ancak altınızda partinizin ve toplumun güven duyduğu, ekonomi, dış politika ve iç politika alanında uzman ve deneyim sahibi üç isim belirleyebilirsiniz. Bu alanda toplumun sevdiği ve güvenebileceğiniz kişiler var" dedi. 
     
     Kampanya başlatıldı’ 
     Bu formül konusunda görüşmede bir yorum yapmayan Ecevit’in ise şu değerlendirmeyi yaptığı kulislere yansıdı 
     "Mayıs ayına kadar her şey çok iyiydi. DİE’nin rakamları, ekonomik göstergelerin program doğrultusunda gittiğini kanıtlıyordu. Ancak benim rahatsızlanmamla birlikte bir kampanya başlatıldı. Bu dengeleri sarstı. Şimdi de gündeme erken seçim geldi. Ekim ya da kasımda seçim Türkiye’yi mahveder. Ekonomideki bütün emekler boşa gider. Bu nedenle Sayın Bahçeli’nin önerisinden kaygılıyım." 
     Ecevit’in son toplantılarda ANAP - MHP ve Derviş arasında bir gerginlik sezdiğini, bunu daha önce önlemeye çalıştığını belirterek, "Sayın Derviş’i kaygılı gördüm ancak konuşunca rahatladı" dediği de öğrenildi. 
     Ecevit’in siyasete girme konusunda kararsız davranan Derviş’i bir süre izleyeceği ve kararını bekleyeceği öğrenildi. 
     
     Belirsizliği Ecevit’le aşarız’ 
     Hisarcıklıoğlu da Ecevit’le görüşmesinin ardından yaptığı açıklamada, "Başbakan’ın tecrübesi belirsizliğin aşılmasında önemli rol oynuyor" dedi. Ecevit’e, "Siyasi kararsızlıktan doğan belirsizliğin kendilerinde yarattığı kaygıyı" anlattıklarını söyleyen Hisarcıklıoğlu, seçim söylemlerinin siyasi partiler ve seçim yasalarında yapılacak değişikliklerin ardından gündeme gelebileceğini ifade etti. 
     



 SİYASET 




















</TEXT>
</DOC>
