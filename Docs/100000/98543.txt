<DOC>
<DOCNO> 98543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur27.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamdan dayak yiyen Dede "tokluk" hissini kaybetmiş... 
</HEADLINE>
<TEXT>

     Konya'da camide çıkan namaz kıldırma tartışmasını ayırmak isterken cami imamı tarafından feci şekilde dövülen 84 yaşındaki Hüseyin Özel, geçirdiği beyin travması sonucu sürekli yemek yiyor. 
     Konya'nın Beyşehir İlçesi'ne bağlı Bayındır Köyü'nde İmam Abdülselam Uluçam, cemaatten Mehmet Duvarcı'yla namaz kıldırma yüzünden tartışırken araya giren 84 yaşındaki Hüseyin Özel'in kafasına rahleyle vurmuş, bununla da yetinmeyerek yere düşen Özel'e dövmeye devam etmişti. 
     Konya Numune Hastanesi Beyin Cerrahi Servisi'nde tedavi gören Özel'in doktoru Mustafa Balevi, hastanın ağır bir beyin travması geçirdiğini belirterek, beyindeki açlık ve tokluk merkezinin rahle darbesi ile zarar gördüğünün anlaşıldığını söyledi. 
     Özel'in bu rahatsızlık nedeniyle yemek dengesinin bozulduğunu ve tokluk hissi duyamadığı için sürekli yemek yediğini anlatan Balevi, ''Bu çok nadir görülen bir vakadır. Ancak iyileşmezse ilerde büyük problemler yaşar. Aşırı kilo alacağı için sağlığı için çeşitli riskler oluşur'' dedi. 
     Camide imamdan yediği dayağın psikolojisinden hala kurtulamayan Hüseyin Özel ise ''Bir daha camiye gitmek mi tövbe... Evimde kılarım namazımı. Hiç Allah'ın evinde insan dövülür mü Allahtan korkmayan dayakçı imam yılardır bir gün aksatmadığım camiden de soğuttu beni'' dedi. 
     Yediği dayak sonucu kollarında ve sırtında yaralar bulunan ve başındaki kesiklere 8 dikiş atılan Hüseyin Özel'in oğlu Mahmut Özel de köyde yaşayan babasının maddi durumunun iyi olmadığını belirterek, ''Babam sürekli aç olduğunu söyleyip yemek yiyiyor. Nasıl geçinecek bu şekilde Onu bu hale sokan dayakçı imam gelsin de baksın'' diye konuştu. 
     





</TEXT>
</DOC>
