<DOC>
<DOCNO> 91463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur05.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takımın başarısı turizme doping etkisi yapacak 
</HEADLINE>
<TEXT>

     Türk Milli Futbol Takımı'nın Dünya Kupası'ndaki büyük başarısının turizme adeta doping etkisi yapacağı bildirildi. 
     Akdeniz Turistik Otelciler Birliği AKTOB Başkanı Ahmet Barut, Türk Milli Futbol Takımı'nın Dünya Kupası'nda gösterdiği büyük başarının sadece Türkiye'de değil Dünya'da da ilgi ile takip edildiğini belirtti. Dünya Kupası'nda finallere yaklaştıkça takımları izleme oranlarının arttığına dikkati çeken Barut, ''Artık Türkiye'nin maçlarını dünyada milyarlarca kişi aynı anda izliyor. Maç öncesi Türkiye'nin tanıtımı da yapılıyor. Türk Milli Takımı gösterdiği başarı ile Türkiye'nin inanılmaz reklamını bedava yapıyor'' dedi. 
     Türk Milli Takımı'nın başarısının dünyada Türkiye'ye olan sempatiyi artırdığına dikkati çeken Barut, yapılan indirekt reklamların, gazete ve televizyonlara verilen paralı reklamlardan çok daha etkili olduğunu söyledi. 
     
     ''TÜRKİYE'Yİ HERKES TANIDI'' 
     Barut, Milli Takımın Türkiye markasının tanınmışlığını artırdığına da işaret ederek, şunları söyledi 
     ''Türkiye finale kalırsa çok daha büyük bir tanıtım olacak. Artık Türkiye'nin adını dünyada duymayan kalmayacak. Bugüne kadar dünyada Türkiye'nin tanınmışlığı fazla değildi. Türk Milli Takımı'nın bu başarısı Türkiye'ye olan ilgiyi artıracak. Türkiye'ye gelmeyenler artık gelmek isteyecekler. Dünyanın çeşitli ülkelerinden de Türkiye'ye daha fazla turist akışı olacak. Ancak bu artışın kısa vadede olması beklenemez. Milli Takımın başarısı sadece turizme değil, aynı zamanda ekonomiye de olumlu etki yapacaktır.'' 
     
     DÜNYA KUPASI TURİZMİ ETKİLEMEDİ 
     Türk turizminin bugüne kadar her dünya kupasında olumsuz etkilendiğini kaydeden Barut, ''Turistler Dünya Kupası'nı televizyonlardan izliyorlar. Turist, Türkiye'de tatilde olsa da dünya kupasını izleyebileceği bilincinde. Bu nedenle de tatile çıktı. Maç saatlerinde bütün turistler televizyon başında maç izliyorlar. Daha sonra tatillerine devam ediyorlar'' diye konuştu. 
     





</TEXT>
</DOC>
