<DOC>
<DOCNO> 90271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/spor/yozdilek.html </URL>
<DATE> 2002/06/17/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Japonya zor değil 
</HEADLINE>
<TEXT>

Biz ekip olarak, en az onlar kadar mücadele eder ve kazanmayı istersek, her şeyden önemlisi Türk Milli Takımı gibi oynarsak, Japonya’yı evinde turnuvanın dışında bırakıp, adımızı çeyrek finale yazdırırız 
     Geldiğimiz Dünya Kupası’nda ilk iki sınavında problemli ve sıkıntılı günler yaşayan Milli Takım, gruptaki ikinci tur vizesini son maçta da olsa yakalamanın mutluluğunu Türk ulusuyla birlikte yaşadı. Sıkıntılı günlerin arkasından gelen ikinci tur vizesi Milli Takım’ın üzerinde dolaşan kara bulutların dağılmasına, futbolcuların güvenlerinin ve morallerinin yerine gelmesine neden oldu. 
     
     Baskıdan kurtuldu 
     Şimdi düşünülmesi gereken, Japonya maçında ilk tur karşılaşmalarında yapılan hataların tekrarlanmaması, futbolcuların zorlu mücadeleye fizik, moral ve motivasyon olarak en üst seviyede hazır olmalarını sağlamak. Artık üzerlerinde ilk turlardaki gibi büyük bir baskı olmadan maça çıkacaklar. Ve inanıyorum ki Şenol Güneş de bu maça en ideal on birini çıkaracak, mücadeleyi kazanmak için elindeki her kozunu sahaya sürecektir. Rakip ise dev organizasyonda ev sahibi olup, oynadığı maçlarda iyi performans gösteren ve yaptığı mücadeleyle alkış alan takım görüntüsü çizdi. 
     
     Gözümüzde büyütmeyelim 
     Bizim maçta da saha ve seyirci avantajını sonuna kadar kullanmaya çalışsalar da, gözümüzde çok da büyütülecek bir rakip değil. Bu karşılaşmada her iki takımın mücadelesi kadar hakemin tutumu da çok önemli. Ve diliyorum ki, kendisi için zor olan koşullarda hatasız maç yönetecektir. 
     Japonya’nın en büyük gücünün mücadelesi ve seyirci desteği olduğunu söyledim. Biz ekip olarak, en az onlar kadar mücadele eder ve kazanmayı istersek, her şeyden önemlisi Türk Milli Takımı gibi oynarsak, Japonya’yı evinde turnuvanın dışında bırakıp, adımızı çeyrek finale yazdırırız. Ben tüm futbolcu arkadaşlarıma inanıyor ve güveniyorum. Onlar da kendilerine inansın ve Türk halkına tekrar bu güzelliği ve mutluluğu bir kez daha yaşatsınlar. 
     



 SPOR 
































</TEXT>
</DOC>
