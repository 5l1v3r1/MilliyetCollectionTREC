<DOC>
<DOCNO> 51695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/spor/yurundul.html </URL>
<DATE> 2001/11/11/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Konsantrasyonu bozmayalım 
</HEADLINE>
<TEXT>

     Dün gece Viyana’da tansiyonu yüksek, sert ikili mücadelelere sahne olan maçta rövanş için avantajlı bir skor elde ettik. 
     İlk yarıda milli takımımız hırslıydı. Ancak organize bir futbol ortaya koyamadı. Avusturya’nın agresif yardımlaşmalı presi, orta sahada bizi çok rahatsız etti. Otto Bariç’in temel taktik ilkesi Hakan Şükür’e top aldırmamak ve de Tugay’ın oyunu yönlendirmesine imkan vermemekti. Bu düşüncesinde de başarılı oldu. Hakan’ın yanında Yıldıray sırtı dönük oynamaya alışmadığından beklenen driplingleri ile asistlerini gerçekleştiremedi. Hücum girişimlerimiz yetersizdi. Geride defans orta saha bütünleşmesi ile alan daraltarak savunma güvencesi oluşturduk. Ancak orta sahadaki aşırı pas hataları bize sıkıntılar yaşattı. 
     İkinci yarıda daha fazla topa sahip olmaya başladık. Bu arada çok kritik anda skor avantajı yakaladık. Sahanın en başarılı ismi Okan, Tugay’ın mükemmel uzun pasıyla buluşarak golü attı. Bundan sonra rahatladık. Rakibin morali bozuldu. Ama bu ortamı Fatih’in bir net pozisyonu hariç istenen şekilde kullanamadık. Son 15 dakikada, en rahat olmamız gereken anda kale önü tehlikeleri yaşamaya başladık. Bu bölümde orta saha defans bütünleşmesi sağlanamadı. Sağda Fatih arkasına çok adam kaçırdı. Abdullah da Ergün yardımından yoksun kalınca kulvarını kapatamadı. Ancak bu bölümü gol yemeden atlattık. 
     Takımın en verimli ismi Okan’dı. Hakan Şükür’ün maç eksikliği gündeme geldi. Performansını olumsuz etkiledi. Üçlü defans blokumuz az hatalı, başarılıydı. Kaleci Rüştü de ilk yarıda yaptığı mükemmel kurtarışla galibiyete imza attı. 
     Yalnız daha hiçbir şey bitmedi. Herkeste büyük sevinç var. Konsantrasyonu kaybetmemek gerekiyor. Bu geceden itibaren herkesin rövanşı düşünmesi lazım. 
     İspanyol hakem çelişkilerle dolu bir yönetim gösterdi. Faul ve kart standartlarını tutturamadı. Bu yüzden de oyunun tansiyonu yükseldi. 
     



 SPOR 


























</TEXT>
</DOC>
