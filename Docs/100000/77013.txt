<DOC>
<DOCNO> 77013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/ekonomi/aeko.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan, Türkiye vergi rekortmeni oldu 
</HEADLINE>
<TEXT>

Doğan Şirketler Grubu Yönetim Kurulu Başkanı Aydın Doğan, 2001 yılı için 7 trilyon 911 milyar 916 milyon lira gelir beyan etti. Doğan, tahakkuk ettirilen 3 trilyon 553 milyar 922 milyonluk vergiyle Türkiye rekortmeni oldu 
     Gelir Vergisi’nde Türkiye rekortmeni Doğan Şirketler Grubu Yönetim Kurulu Başkanı Aydın Doğan oldu. Geçen yıl 2 trilyon 677.6 milyar liralık vergi ile Türkiye’nin en fazla Gelir Vergisi ödeyen ilk 100 mükellefi arasında birinci sırada yer alan Demir Sabancı, bu yıl rekortmenliği Aydın Doğan’a kaptırdı. 
     Doğan, Mart ayında 2001 yılı için 7 trilyon 911 milyar 916 milyon lira gelir beyan etti. Bu gelire 3 trilyon 553 milyar 922 milyon lira vergi tahakkuk ettirildi. 
     
     Koç’un iki kızı da ilk üçte 
     Geçen yılın rekortmenler listesinde iki ve üçüncü sıralarda yeralan Sevgi Gönül ile Semahat Sevim Arsel ise bu yıl yer değiştirdi. 2001 listesinde 2 trilyon 320.9 milyar liralık vergi ile üçüncü sırada yeralan Semahat Arsel, bu yıl 6 trilyon 604 milyar 755 milyon lira gelir bildiriminde bulundu. Arsel’in ödeyeceği gelir vergisi 2 trilyon 965 milyar 700 milyon lira olarak belirlendi. 
     Geçen yılın Türkiye ikincisi Sevgi Gönül’ün ise bu yıl beyan ettiği 5 trilyon 766 milyar 473 milyon liralık gelir karşılığında 2 trilyon 588 milyar 473 milyon lira vergi ödeyeceği anlaşıldı. Böylece, Vehbi Koç’un iki kızı, yer değiştirseler de bu yıl da Türkiye’nin Gelir Vergisi rekortmenleri sıralamasında ilk üçteki yerlerini korudu. 
     
     İlk 20’de sanatçılar 
     Öte yandan sanatçı İbrahim Tatlıses, bu yıl ödeyeceği Gelir Vergisi ile Türkiye’nin en fazla vergi ödeyen isimlerinden birisi oldu. Tatlıses, Maliye’ye 2001 yılında 2 trilyon 218 milyar 484 milyon lira gelir elde ettiğini beyan etti. Bu gelir karşılığında da sanatçıya 900 milyar 991 milyon lira vergi tahakkuk ettirildi. 
     Tatlıses’in fonlarla 1 trilyon liraya ulaşan bu vergi ile Türkiye listesinde 20’nci sırada yer aldığı öğrenildi. İbrahim Tatlıses, geçen yıl 393 milyar 882 milyon lira gelir vergisi ödeyerek, Türkiye’nin en fazla vergi ödeyen ilk 100 mükellefi arasında 72’nci olmuştu. 
     Sanat dünyasından Beyazıt Öztürk 895 milyar 458 milyon liralık gelir vergisi ile Türkiye 18’incisi, Hülya Avşar ise 766 milyar 556 milyon liralık gelir vergisi ile Türkiye 24’üncüsü olarak sıralanmıştı. 
     
Vergide yüzde 32.7 artış      Bu arada mevcut veriler, Türkiye vergi rekortmeninin ödediği vergide geçen yıla göre yüzde 32.7 artış olduğunu ortaya koydu. Bu yılın Gelir Vergisi rekortmeni Aydın Doğan’ın, 2.6 trilyon ile 2001 yılının vergi rekortmeni olan Demir Sabancı’dan 876 milyar 246 milyon lira daha fazla Gelir Vergisi ödeyeceği hesaplandı. 
     



 EKONOMİ 














</TEXT>
</DOC>
