<DOC>
<DOCNO> 62603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo08.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Beşiktaş maçı için 3 puana şartlandık" 
</HEADLINE>
<TEXT>

     Trabzonspor, Beşiktaş ile 20 Ocak Pazar günü kendi sahasında yapacağı lig maçının hazırlıklarını sürdürüyor. 
     Kulüp Basın Sözcüsü Mehmet Ongan, ligin ikinci yarısının ilk haftasında Beşiktaş ile zorlu bir karşılaşma yapacaklarını belirterek, ''Ancak Beşiktaş maçından 3 puanla ayrılmaktan başka bir düşüncemiz yok'' dedi. 
     Beşiktaş maçının ardından Gaziantepspor ve Bursaspor deplasmanlarına gideceklerini ve bu karşılaşmalardan alacakları puanların bordo-mavili takımın ligdeki yerini belirlemesi açısından önemli olduğunu ifade eden Ongan, ''Bu zorlu 3 haftayı en az puan kaybı ile atlatmayı hedefliyoruz. Bunun için ilk 3 haftada sahamızda yapacağımız tek karşılaşmada puan kaybetmememiz gerekiyor'' dedi. 
     Ligin ikinci yarısında başarılı bir grafik göstermeyi arzu ettiklerini de ifade eden Ongan, şunları söyledi 
     ''Beşiktaş maçıyla bir çıkış yakalamak ve bunu sürdürmek amacındayız. İlk 3 haftaya çok önemli bakıyoruz. Bu karşılaşmalardan alacağımız puanlar bizi moral ve motivasyon olarak çok etkileyecektir. 
     Bu maçlardan en az puan kaybı ile geçirerek, ligi iyi bir yerde bitireceğimize inanıyoruz. Trabzonspor da bunu başaracak güçtedir.'' Beşiktaş maçının hazırlıklarını sürdüren Trabzonspor, bu sabah kondisyon ağırlıklı bir çalışma yaptı. 
     Mehmet Ali Yılmaz Tesisleri'nde, teknik direktör Hans Peter Briegel yönetiminde yapılan antermanda, sakatlıkları bulunan Osman, Şenol ve Bushaj koşu yaparken, Augustine ise salonda çalıştı. 
     Yardımcı antrenör Ahmet Akçan'ın idman bitiminde genç oyuncu Gökdeniz ile bir süre özel olarak ilgilendiği gözlendi. 
     






</TEXT>
</DOC>
