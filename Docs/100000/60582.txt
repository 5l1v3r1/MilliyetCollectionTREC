<DOC>
<DOCNO> 60582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo06.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da bazı oyuncular kar yüzünden idmana gelemedi 
</HEADLINE>
<TEXT>

     İkinci yarı hazırlıklarına dün başlayan Galatasaray, bu sabah yoğun kar yağışı altında antrenman yaptı. 
     Florya Metin Oktay Tesisleri'nde teknik direktör Mircea Lucescu yönetiminde gerçekleştirilen ve yaklaşık 1.5 saat süren antrenmanda futbolcular, koşu ve kondisyon çalışması yapmakla yetindi. 
     Sabah saatlerinde başlayan kar yağışı nedeniyle saha zemini tamamen karla kaplanırken, bazı futbolcular tesislere gelemediği için çalışmaya katılamadı. 
     İdmana izinli olan Capone ve uçağı kaçırması nedeniyle henüz takıma katılamayan Mondragon'un yanı sıra, kar yağışı nedeniyle tesislere gelemeyen Sergen, Ergün ve Kerem antrenmanda yer almadı. 
     İkinci yarı hazırlıklarını, bu akşam basına kapalı olarak yapacağı antrenmanla sürdürecek Galatasaray, kamp çalışmaları için yarın Antalya'ya gidecek. 
     
     Kar Victoria'yı vurdu 
     Galatasaray'ın Kolombiyalı futbolcusu Victoria'nın, bugün Florya Metin Oktay Tesisleri'nde gerçekleştirileceği belirtilen nikah töreni ertelendi. 
     Nikahı kıyacak Şişli Belediye Başkanı Mustafa Sarıgül'ün tesislere gelememesi nedeniyle, Victoria'nın nikahının kamp çalışmaları sonrasına ertelendiği açıklandı. 
     






</TEXT>
</DOC>
