<DOC>
<DOCNO> 69456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo13.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular Liverpool maçı için iddialı 
</HEADLINE>
<TEXT>

     Galatasaraylı futbolcular, Avrupa Şampiyonlar Ligi'nde yarın oynayacakları FC Liverpool maçını kazanacaklarından emin mesajlar verdi. 
     Sarı-kırmızılıların genç futbolcusu Berkant Göktan, internetteki ''www.berkantgoktan.org'' adresli sitesinde yaptığı açıklamada, ''Liverpool galibiyetiyle, Türkiye'ye ve Türk halkına Galatasaray'ın alıştırmış olduğu başarıları, bir kez daha fazlasıyla yaşatmak istiyoruz'' dedi. 
     Berkant, FC Liverpool maçını kazandıkları takdirde, bir anlamda çeyrek finale büyük bir adım atmış olacaklarını ifade ederek, şu görüşlerini aktardı 
     ''Kazanmak için taraftarlarımızın desteğine büyük ihtiyacımız var. 
     Taraftarlarımız, tıpkı daha önceki maçlarda olduğu gibi tribünlerdeki yerlerini alsın ve bizi ateşlesin. 'Yaralı Aslan' çeyrek finale çıkacak ve iyileştiğinde de tüm Avrupa'da kükreyecek. Bize gönül verenlerin, bize inanların bundan hiç şüphesi olmasın.'' 
     
     Bilent Akın'ın üzüntüsü 
     Gençlerbirliği maçında ciddi bir sakatlık geçiren Bülent Akın ise Liverpool karşısında forma giyemeyecek olmasının üzüntüsünü yaşadığını söyledi. 
     Bülent Akın, internetteki ''www.bulentakin.com'' adresli sitesinde yaptığı açıklamada, ''Liverpool karşısında yaşayacağımız muhtemel bir tarihi zaferi, saha içinde tadamayacak olmak beni üzüyor'' dedi. 
     Galatasaray'ı tarihi bir maçın beklediğini vurgulayan Bülent Akın, ''Şampiyonlar Ligi'nde çeyrek finali garantileme şansı bizim elimizde. 
     Eğer Ali Sami Yen'de Liverpool'u yenersek bu iş biter. İddia ediyorum kupayı müzemize bile götürürüz. Yeter ki bu maçı alalım'' açıklamasını yaptı. 
     
     "Sakatlığıma sevinenler var" 
     Gençlerbirliği maçında, bayramı kendisine zehir eden talihsiz bir sakatlık yaşadığını belirten Bülent Akın, şöyle devam etti 
     ''Gerçi benim sakatlanmamdan mutlu olan, sevinç çığlıkları atan bazı kimseler de yok değil. Galatasaray'a geldiğim günden beri beni eleştiren ve sürekli olarak taraftarla aramı açmaya çalışan bazı spor yazarları, bu olaydan büyük mutluluk duymuş durumdalar. Bu insanların bana karşı duydukları kin ve nefreti bir türlü anlayamıyorum. Umarım bir an önce sahalara dönerim ve onların bu sevinçlerini kursaklarında bırakırım.'' 
     
     Belçika'da tedavi görüyor 
     Bülent Akın, maçın hemen ardından yapılan muayenede diz bağlarında yırtılma olduğunun söylendiğini ve sezonu kapadığının açıklandığını hatırlatarak, şöyle dedi 
     ''Açıkçası bu haber beni yıktı. Benim futbola başladığım günden bu yana sürekli gittiğim ve tedavi olduğum Belçika'daki doktorumu arayarak kendisinden randevu aldım. Hemen Belçika'ya geldim ve burada da bir dizi muayeneden geçtim. Doktorum, bağlarda yırtık olup olmayacağının birkaç gün içinde belli olacağını, eğer yırtık yoksa ve sadece zedelenme söz konusu ise yapılacak tedavi ile en geç 1 ay içinde sahalara dönebileceğimi söyledi. Bu umut bile beni mutlu etmeye yetti. Çünkü aksi takdirde ameliyat olacağım ve en erken gelecek sezonun başında hazır hale gelebileceğim. Şimdi hararetle sonuçları bekliyorum. Ameliyat mı tedavi mi olacağım, bu sonuçlar sonrası belli olacak.'' Gençlerbirliği maçı öncesi kendisini hiç hazır hissetmediğini kaydeden Bülent Akın, ''Çok yorgun ve bitkindim. Eğer takımda bu kadar çok eksik ve sakat olmasaydı, teknik direktörümüz Lucescu'dan beni oynatmamasını isteyecektim. Ancak eksiklerin bu kadar çok olması nedeniyle böyle bir talepte bulunamadım. Sadece Çok yorgunum hocam 
     dedim. O da maç sonrası verdiği demeçlerde, vicdan azabı duyduğunu söyleyerek, Keşke oynatmasaydım demiş. Hocamın vicdan azabı duymasına hiç gerek yok. Olacağı varmış, oldu'' diyerek açıklamasını tamamladı. 
     






</TEXT>
</DOC>
