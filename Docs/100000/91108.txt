<DOC>
<DOCNO> 91108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/siyaset/siy03.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İhaleye fesat karıştırmak’tan 10 yıl hapsi isteniyor... 
</HEADLINE>
<TEXT>
Tayyip’e Haliç soruşturması 
AKP lideri, belediye başkanlığı döneminde İçişleri’nden izin almadan Haliç’in temizlenmesi işini ihale etmek ve 50 katı ödeme yapmakla suçlanıyor... 
     NEZİH GÜROL İstanbul 

     AKP lideri Recep Tayyip Erdoğan hakkında, İstanbul Büyükşehir Belediye Başkanlığı döneminde Haliç’in temizlenmesi işinde belediyeyi bugünkü kurla 2 trilyon 200 milyar lira zarara uğrattığı iddiasıyla soruşturma başlatıldı. 
     İçişleri Bakanlığı, Erdoğan ve İstanbul Büyükşehir Belediye Başkanı Ali Müfit Gürtuna’nın da aralarında olduğu 38 sanık hakkında, Güngören’de bir arsa, belediyeye haşere ilacı alımı ve Haliç’in temizlenmesi ihaleleriyle ilgili soruşturmayı yürüten İstanbul Cumhuriyet Başsavcılığı’na, 58 sayfalık rapor gönderdi. Tevdi raporunda, Erdoğan ve Gürtuna ile 15 kişi, 1997’de Güngören’de 400 milyar bedelle İGDAŞ’a verilen arsanın ihalesinde usulsüzlük yapmakla suçlanıyor. Ayrıca haşereyle mücadele ilaçlarının alımında 8 belediye bürokratının ihaleye fesat karıştırdığı ileri sürüldü. 
     Raporun en dikkat çeken kısmı ise Erdoğan’ın suçlandığı Haliç’in temizlenmesiyle ilgili iddialar. İstanbul Cumhuriyet Başsavcılığı’na yapılan suç duyurusunda, 1997’de Haliç temizleme işinin İçişleri Bakanlığı’ndan izin alınmadan ihale edildiği ifade edildi. Raporda, Fen İşleri Daire Başkanlığı’nca hazırlanarak Erdoğan’ın onayı alınan Haliç Islah Çalışması inşaatında yüzde 53.05 oranında keşif artışı yapıldığı, 23 Ekim 1997’de yapılan bu artış için belediye encümen kararı alınmadığı belirtildi. 
     Raporda, çamurun borularla baraja nakli konusunda bayındırlık birim fiyatlarının 50 katı oranında ödeme yapılarak belediyenin 1 milyon 354 bin 140 dolar zarara uğratıldığı kaydedildi. 
     Erdoğan ve Genel Sekreter Adem Baştürk’ün de aralarında olduğu 9 kişi hakkında ihaleye fesat karıştırmak’tan 10 yıla kadar hapis cezasına çarptırıl-maları talebiyle dava açılması istendi. 
     



 SİYASET 


















</TEXT>
</DOC>
