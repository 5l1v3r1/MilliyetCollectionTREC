<DOC>
<DOCNO> 53462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur27.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis kapkaçla mücadelede yeni yasa istedi 
</HEADLINE>
<TEXT>

     İstanbul Emniyet Müdürü Hasan Özdemir, kapkaç olaylarının her zaman ''gasp'' suçu kapsamına sokulamadığını belirterek, acilen bu konudaki yasal boşluğun doldurulması gerektiğini bildirdi. 
     Özdemir, kapkaç olaylarını değerlendirmek üzere, tüm şube ve ilçe emniyet müdürlerinin katılımıyla, Gayrettepe'deki Asayiş Şube Müdürlüğü Konferans Salonu'nda bir toplantı düzenledi. 
     Yaklaşık 2 saat süren toplantının ardından basın mensuplarının sorularını yanıtlayan Özdemir, toplantının sadece kapkaçla sınırlı kalmadığını ve mala karşı işlenen suçları da kapsadığını söyledi. 
     Son 5-6 ayda mala karşı işlenen suçlarda büyük düşüş yaşandığını anlatan Özdemir, ''Mesela bugün 24 saat boyunca sadece 6 kapkaç olayı yaşandı. Ancak önceki gün bir genç kızın kafasını çarpıp ölmesi çok acı. Biz mazeret değil iş üretmek zorundayız'' dedi. 
     Özdemir, bir süre önce kurulan Yıldırım Ekipler'den çok verim aldıklarını kaydederek, bu ekiplerden, sayılarını çoğaltmak suretiyle ilçelerde de yararlanmayı düşündüklerini bildirdi. 
     Oto hırsızlıkları ve kapkaç olayları arasında paralellik olduğunu ve olayların organize şekilde gerçekleştirildiğini düşündüklerini ifade eden Özdemir, ''Kapkaç suçu sokakta işleniyor. Öyle ekipler oluşturmalıyız ki kapkaççıları sokakta yakalamalıyız'' diye konuştu. 
     Kapkaç gibi suçların çoğunlukla cezasının 7 yıldan az olduğunu vurgulayan Özdemir, ''Kapkaç her zaman gaspa sokulamıyor. Acilen bu yasa boşluğunun doldurulması lazım. Konuyla ilgili, Vali'nin imzasıyla Bakanlığa bir yazı da gönderdik'' dedi. 
     






</TEXT>
</DOC>
