<DOC>
<DOCNO> 58086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/yazar/sazak.html </URL>
<DATE> 2001/12/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit'in Irak politikası 
</HEADLINE>
<TEXT>

     Başbakan Bülent Ecevit, ABD Başkanı George W. Bush'un davetlisi olarak 14 - 15 Ocak günlerinde ABD'ye gitmeye hazırlanıyor. 
     2002 yılının ilk önemli dış politika gezisinin Washington'a yapılacak olması, ABD yönetiminin Afganistan'dan sonra Irak'a yönelik stratejisine Ankara açısından netlik kazandıracağı gibi, Ecevit'in Körfez Savaşı deneyimlerini Bush'a aktarmasına da ortam hazırlayacak. 
     Beyaz Saray'ın "Saddam'sız Irak" senaryosunda birkaç hafta öncesine dek bir yöntem değişikliği seziliyor. Afganistan benzeri "askeri seçenek"le sonuca gitmek yerine, Bağdat'ta bir "rejim değişikliği"ni içerideki muhalif gruplara destek sağlayarak gerçekleştirme düşüncesi gelişiyor. 
     Son olarak ABD Dışişleri Bakanı Colin Powell'ın seslendirdiği bu görüşün dayanağı sayılabilecek bir tespiti Bush'un Ulusal Güvenlik Danışmanı Condoleezza Rice yaptı ve Irak'ın 11 Eylül'le bağlantısını ortaya koyabilecek bir kanıtın şu ana kadar bulunamadığını söyledi. Bu durumda Saddam yönetimini hedef alacak bir operasyonda tek gerekçe kitle imha silahlarının denetimiyle ilgili engellemeler kalıyor. 
     BM kararı olmadan bu gerekçenin ABD'nin tek başına Irak'ı vurmaya yetmeyeceği açık. Saddam'ın devrilmesi hedefinin ise Irak'ı, toprak bütünlüğü konusunda duyarlı ülkeleri, bir koalisyonda buluşturması hayli güç gözüküyor. Fransa ve Almanya gibi Batılı ülkelerin yanı sıra Suudi Arabistan ve Körfez emirliklerinin tereddütleri var. Türkiye'ye önerilen Musul Kerkük yemi ise "iştah açıcı" gözükmekle birlikte, Ecevit hükümetinin yutmayacağı kadar risklerle dolu. 
     Editörlüğünü Baskın Oran'ın yaptığı Türk Dış Politikası kitabının II. cildinde Körfez Savaşı sonunda Türkiye ile ABD arasında Kuzey Irak'tan kaynaklanan görüş ayrılığı şöyle ifade ediliyor 
     "İki ülke arasındaki temel yaklaşım farklılığı, ABD'nin bölgeye yönelik en büyük tehlike olarak Irak'ı, Türkiye'nin ise kurulması olası bir Kürt devletini görmesinden kaynaklanıyor." 
     Ankara bu nedenle Çekiç Güç'ün Kuzey Irak'taki varlığına kuşkuyla bakmıştır. 
     Ecevit, muhalefette olmasına karşın 1990 - 91 yıllarında Bağdat'a gerçekleştirdiği ziyaretlerle Özal tarafından "tek başına" çizilmeye çalışılan Türkiye'nin Irak politikasının "serüvenci" olmayan bir rotaya oturtulmasında tarihi rol oynamıştır. 
     Türk Dış Politikası adlı yapıtın Melek Fırat, Ömer Kürkçüoğlu tarafından kaleme alınan Orta Doğu'yla İlişkiler bölümünde Ecevit'in Körfez krizi sırasında önerdiği politikanın, özellikle Kuzey Irak'taki Kürt devleti oluşumundan duyulan kaygılar nedeniyle "Türkiye'nin resmi politikası haline gelmekte gecikmeyeceği" belirtilmektedir. 
     Aynı politika günümüzde de geçerliliğini korumuyor mu 
     Beyaz Saray'daki Bush - Ecevit zirvesinde "Saddam meselesi"nden çok, Irak'ın toprak bütünlüğü ve Kuzey Irak'ın gelecekteki konumu önem kazanacaktır. 
     
     







Sayın Ecevit... 


Yüz göz olmak 


Bush - Ecevit zirvesi 


100 bin voltluk adam 


Failatün failün'süz edebiyat 


Kamu bankalarına yeni görev zararları mı geliyor 


İsteyen ABD olsaydı .. 


Köyden indim borsaya’ 


Usame'nin kasetleri yeni savaş senaryoları 


Husumet listesi 


Ecevit'in Irak politikası 


Bayramın bilançosu fena sayılmaz 


Kuş’lar ölmemeli 


Yolsuzlukla mücadelede IMF modeli 


</TEXT>
</DOC>
