<DOC>
<DOCNO> 99586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun06.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres "Operasyonlar intihar saldırılarından korunmak için tek yol" 
</HEADLINE>
<TEXT>

     İsrail Dışişleri Bakanı Şimon Peres, Filistin topraklarındaki operasyonların intihar saldırılarından korunmak için tek yol olduğunu belirtti. 
     Peres, Beyaz Saray'da ABD Başkanı George Bush ile görüşmesinin ardından yaptığı açıklamada, İsrail'in bu bölgelerde daimi olarak kalmayı düşünmediğini kaydederek, ''İntihar saldırısı düzenleyecek biriyle, bu kişi yola koyulduktan sonra mücadele edemezsiniz, çünkü ne polis ne de ordu bu kişiyi durdurabilir. Saldırıları ancak bu kişilerin eğitildiği ve silahlandığı yerlere müdahalede bulunmakla durdurabiliriz. Biz bunun için bu kentlere giriyoruz'' dedi. 
     Peres, Amerikalı yetkililerle terörizmle mücadele ve intihar saldırıları konusunda aynı düşünceleri paylaştıklarını söyledi. 
     İsrail Dışişleri Bakanı Peres ayrıca, Filistinli örgütlerin bölünmesinin bu örgütlerin daha da radikalleşmesine yol açabileceğini ve böylece görüşme olanaklarının zorlaşabileceğini sözlerine ekledi. 
     





</TEXT>
</DOC>
