<DOC>
<DOCNO> 52667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur03.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıldızlı otelde iftarın tek kişilik faturası "45 milyon lira" 
</HEADLINE>
<TEXT>

     İstanbul'daki beş yıldızlı otellerin restoranlarında, zengin mönülü iftar sofralarının tek kişilik fiyatı, 18 ile 45 milyon lira arasında değişiyor. 
     İstanbul'daki beş yıldızlı otellerin restoranları, bu yıl da Ramazan ayında, müzik dinletili ve zengin mönülü iftar sofralarıyla müşterilerine hizmet verecek. 
     Çırağan Sarayı Tuğra Restaurant'ta, ay boyunca hafta içi her gün, canlı fasıl müziği eşliğinde sunulacak olan iftar mönüsünde, 8 çeşitten oluşan iftariyelikler, 4 çeşit çorba, 5 çeşit sıcak başlangıç yemeği ve 10 çeşitten oluşan ana yemek seçenekleri bulunuyor. 
     ''Tatlı arabası''ndan sunulan tatlı çeşitlerinin yanı sıra, boza, sahlep, şerbet ve çeşitli meyve sularından oluşan içecekler dahil, mönünün tek kişilik fiyatı 45 milyon lira. 
     Haftasonları, Laledan Restaurant'ta verilecek olan ve iftariyelikten çorbaya, sıcak-soğuk yemeklerden tatlı ile içeceklere kadar, zengin bir mönüden oluşan açık iftar büfesinin tek kişilik fiyatı 45 milyon lira. Laledan'ın masa üzeri iftaryelikli mönüsü ise 40 milyon lira. 
     
     Diğer oteller 
     Conrad Oteli Manzara Restaurant'ın, gece boyunca fasıl dinletisi eşliğinde sunacağı ve Türk mutfağının seçme yemeklerinden oluşan mönüsünün, limitsiz meşrubat, çay ve kahve dahil tek kişilik fiyatının da 22 milyon lira olduğu belirtildi. 
     Junior ve Conrad Ballroom'da, 80-950 kişilik toplu iftar programlarına da imkan verilen otelde, kişi başı fiyatları 18, 21, 22 ve 24 milyon lira olan 4 ayrı mönü ile tek kişilik fiyatı 19 milyon lira olan açık büfeden de iftar yapılabilecek. 
     Hilton Oteli'nin de, canlı Klasik Türk Müziği eşliğinde, kuzu tandır, tavuk beğendi, Beykoz kebabı, kuzu kol sarma, gözleme ve Ramazan pidesi gibi Osmanlı mutfağının ünlü yemeklerinden oluşan mönüsünün fiyatı da 29 milyon lira. 
     Toplantı salonlarında, toplu iftar davetlerine de olanak sağlayan Ceylan Intercontinental Oteli ise Safran Restaurant'da iftariyelikler, ezogelin çorbası, mantarlı kol böreği, çoban kavurma, pilav, tatlı seçenekleri ile limitsiz meyve içeceklerinden oluşan mönüsünü 18 milyon liradan sunuyor. 
     Topkapı'daki Eresin Oteli ise bünyesindeki Topkapı ve Revan restoranlarında, fasıl grupları eşliğinde vereceği iftar yemeklerinin yanı sıra, semazen gösterileri de sunacak. Eresin'in 6 ayrı mönü ve açık büfeden oluşan iftar yemeklerinin fiyatı, 22 ile 25 milyon arasında değişiyor. 
     Pera Palas Oteli'nin, serpme iftariyelikler, çorba, börek, salata, ana yemek ve tatlı seçeneklerinin yer aldığı mönüsü 30 milyon lira, Sultanahmet'teki Four Seasons Oteli'nin geleneksel Türk yemek, içecek ve tatlılarından oluşan açık büfe iftar sofrasının tek kişilik fiyatı da 25 milyon lira. 
     






</TEXT>
</DOC>
