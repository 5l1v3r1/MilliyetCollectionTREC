<DOC>
<DOCNO> 91296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/dunya/dun01.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AGSP topu yine Türkiye’de 
</HEADLINE>
<TEXT>

     Avrupa Güvenlik ve Savunma Politikası AGSP konusunda uzun süredir itirazını sürdüren Yunanistan, "14’e karşı 1" pozisyonundan kurtulmak için Ankara Belgesi’ne bir ek yapılması halinde itirazından vazgeçeceğini bildirdi. Yaklaşık 12 dakikalık bir tartışmadan sonra Birlik, bu öneriyi Ankara’ya iletmeye karar verdi. 
     Bu girişimle top bir bakıma yine Ankara’nın sahasına atıldı. Atina’nın vardığı uzlaşı ise, Ankara Belgesi’nin ikinci maddesine ilişkin. Öneri, bu maddede yer alan ve AGSP’nin NATO üyelerine karşı kullanılamayacağı yönündeki yaklaşıma "karşılıklılık" ilkesi çerçevesinde "NATO tarafından geliştirilen Avrupa Güvenlik ve Savunma Kimliği’nin AB üye ve adaylarına karşı kullanılamayacağı" ifadelerinin eklenmesine dayanıyor. Bu çerçevede Yunanistan, kendisi ve Kıbrıs için güvenlik endişelerini gidermiş oluyor. 
     AB Dönem Başkanı, bu aşamadan sonra Türkiye’yi ikna etmeye çalışacak. Bu çerçevede Sevilla Zirvesi’ne katılan Cumhurbaşkanı Ahmet Necdet Sezer ve Dışişleri Bakanı İsmail Cem’le Dönem Başkanı İspanya arasında yoğun bir temas trafiği gündemde. 
     Ankara yeşil ışık yakmadan, herhangi bir "çözülme" yaşanması söz konusu değil. Ankara’nın bu öneriye verdiği ilk sinyal ise "Ankara Belgesi’nde değişikliğe tamamen karşıyız" oldu. 
     



 DÜNYA 










</TEXT>
</DOC>
