<DOC>
<DOCNO> 80993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/yozer.html </URL>
<DATE> 2002/04/29/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Samanyolu ve yıldızlar 
</HEADLINE>
<TEXT>

     Sonunda "yıldız" savaşı bitti. Galatasaray, Körfez’de yüzbaşılığa terfi etti. 2001-2002 sezonunun şampiyonu Cim-Bom, akıllı ve inançlı futboluyla zirveye adını 15. kez yazdırdı. 
     Galatasaray rakibe hiçbir şans vermeyecek futbol ortaya koydu. Garantiye oynadılar, işlerini bitirdiler ve bir kez daha evlerine şampiyon olarak döndüler. 
     Teknik Direktör Lucescu dün sahaya son derece akıllı bir taktikle çıktı. Bol gol pozisyonu yakalamasını seven Kocaelispor’u kendi sahasında çok iyi durdurup, etkili adamlarını kilitledi. İstediği oyun şeklini ortaya koydu. Aradığı golleri, planladığı gibi buldu. 
     Bu maçı fazla tenkide gerek yok. Şampiyon artık belli. Galatasaray dokuz aydır gücü ile orantılı olmayan büyük bir mücadele sergiledi. Belki iyi oynamadılar ama her maçta kendilerini aştılar, hiçbir zaman havaya girmediler ve bileklerinin hakkıyla şampiyon oldular. 
     Takımın yıldızı azdı. Hatta yoktu. Ama futbolu bilen, tecrübeli, usta ayakları ne yapacağını çok iyi biliyordu. Kulübedeki teknik direktör Lucescu bütün sezon boyunca aklıyla, mantığını çok iyi buluşturdu. Bazen yedek kulübesinde oturtacak adam bile bulamadı. Elindeki kadroyu en iyi şekilde kullandı. Dış etkenleri asla dikkate almadı. Profesyonelce işini yaptı. 
     Zaten bu yıl Galatasaray’da profesyonellerin yılı oldu. Sadece Lucescu mu Hasan Şaş, Şampiyonlar Ligi’nden sonra adeta gaza bastı. Ergün ustalığını hep gösterdi. Bedavaya oynayan Victoria bile herşeyini ortaya koydu. Mondragon devleşti, Emre - Bülent muhteşem ikili oldu. Arif hayatında ilk kez bu kadar gol attı. Perez sakat sakat oynadı, ama bütün enerjisini harcadı. Ümit Karan durgundu, ama çok kritik goller attı. Kısacası herkes şampiyonluk için herşeyi yaptı. Hocası inandı, futbolcusu inandı, taraftarı inandı. O yüzden fazla bir şey söylemeye gerek yok. Bütün yıldızlar onların olsun. Samanyolu’nda dolaşsınlar. 
     



 SPOR 





























</TEXT>
</DOC>
