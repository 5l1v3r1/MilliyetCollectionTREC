<DOC>
<DOCNO> 99431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo21.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Hocası Multescu "Henüz lige hazır değiliz" 
</HEADLINE>
<TEXT>

     Gaziantepspor Teknik Direktörü Gigi Multescu, sezonun başlamasına az bir süre kala takımın henüz lige hazır hale gelmediğini, ufak tefek eksiklerin bulunduğunu söyledi. 
     Multescu, düzenlediği basın toplantısında, Avusturya kampı sonrasında takımın genel görüntüsü ve yeni sezona yönelik görüşlerini aktardı. 
     Avusturya'nın Burgland kentinde yaptıkları kampın her yönüyle olumlu geçtiğini, hazırlık maçı oynadıkları tüm takımların kaliteli ve güçlü ekipler olduğunu belirten Multescu, şöyle devam etti 
     ''Kampın ilk gününde iki 2. lig ekibi ile karşılaştık. Diğer rakipler ise Yunanistan'dan Panathinakos, İsrail'den Hapoel Hayfa, Romanya'dan Astra, Moldova'dan Zımbru Kişinev gibi güçlü ekiplerdi. 
     Bu rakipler karşısında oynanan oyun ve alınan galibiyetler beni lig için umutlandırdı. Her rakibe göre ayrı bir sistemle oynadık ve 28 oyuncuma şans tanıdım. Şu anda takımın genel görüntüsü kafamda oluşmuş durumda.'' Multescu, takımın fizik kondisyon yönünden bir sıkıntısı bulunmadığını, ancak teknik yönden biraz daha eksiklikler gördüğünü ifade etti. 
     Hazırlık karşılaşmalarına bakarak zorlu geçecek bir lig için karar vermenin yanlış olacağını anlatan Multescu, ''Gençlerde istikrarsızlık görüyorum. Daha çok çalışmak zorundayız'' dedi. 
     
     ''HER MEVKİ İÇİN ALTERNATİF OYUNCULARA SAHİBİM'' 
     Her mevki için alternatif oyunculara sahip olduğunu, ancak sakatlıklar nedeniyle kadro kurmakta zorluk çekeceğini kaydeden Multescu, şöyle konuştu 
     ''Kalede sorun yaşamıyoruz. Ancak defans blokunda Ramazan ve Mehmet Polat sakat. Polat'ın tedavisi bir ay sürecek. Bouaizi Avusturya kampının en başarılı oyuncularından biriydi. İbrahim Toraman, Hasan Yurt, Alper gibi alternatifleri değerlendireceğim. 
     Orta sahada Şevki, Ömer, Muharrem, Maxim gibi oyunculara sahibim. Forvet hattında tam bir forma savaşı yaşanıyor. Hasan Özer'in tedavisi devam ediyor. Fatih, Viola, Preko çok kaliteli oyuncular. Preko'ya sağ kanatta şans vereceğim. 
     Bu sezon takımlar güçlü kadro oluşturdular. Gaziantepspor'un hedefi, yeni bir kadro yaratmak, yeni yıldızlar kazandırmaktır. Ligdeki ilk 2-3 maçımızdan sonra hedefimiz ortaya çıkar. Ben öncelikle bu yıl Türkiye Kupası'nı müzemize taşımak istiyorum. Gaziantepspor yine genç bir kadroyla üst sıraları zorlayacaktır. Yine genç yıldızlar kazanmaya devam edeceğiz. Tek hedefimiz budur.'' Multescu, Avusturya kampına katılamayan Maxim'in Gaziantep'te çalışmalarını sürdürdüğünü, bu oyuncunun iyi bir profesyonel olduğunu sözlerine ekledi. 
     Bu arada, Hakan'ın kadrodan çıkarılarak, kendisine kulüp bulmasının istendiği öğrenildi. 
     





</TEXT>
</DOC>
