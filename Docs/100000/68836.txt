<DOC>
<DOCNO> 68836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/soneko10.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO anketinden güvensizlik çıktı 
</HEADLINE>
<TEXT>

     İstanbul Ticaret Odası İTO 
     tarafından gerçekleştirilen ankete katılan işadamlarının yüzde 68'i, krizin uzamasının birinci nedeni olarak ''ekonomi yönetimine güvensizliği'' gösterdi. İTO'dan yapılan açıklamaya göre, 1081 firma yöneticisinin yüzde 49'u ekonomik tedbirlerin yetersiz oluşunun da krizin uzamasında rol oynadığı görüşünü dile getirirken, doların dalgalanmaya bırakılması yüzde 23.6 ile üçüncü sırayı aldı. Ekonomi yönetimine güvensizliğin hangi seçenekle giderilebileceği sorusuna ise, yüzde 64.1'i siyasi parti ve seçim yasasının değiştirilerek seçime gidilmesi, yüzde 18'i hükümette revizyon, yüzde 8.4'ü geçici teknokrat-bürokrat hükümeti kurulması, yüzde 4.6'sı milli mutabakat hükümeti kurulması, yüzde 5'i ise diğer önlemlere yönelinmesi önerileri getirdi. ''Türkiye mevcut ekonomik ve siyasi yapı ile sorunlarını çözer mi '' sorusuna ''hayır, çözemez'' diyenlerin oranı yüzde 83.3 çıktı. İTO anketine katılanların yüzde 66.2'si, bu yılın sonundan önce ekonomide bir canlanma beklemiyor. Üyelerin birikimlerini ve nakit varlıklarını nerede değerlendirdikleri konusundaki soruya ise, yüzde 41.9'u yurtiçi bankalarda mevduat olarak cevabını verirken, yüzde 30.3'ü kasada nakit yüzde 19'u döviz, yüzde 11.3'ü TL olarak tuttuklarını bildirdi. Geçen yıl banka kredisi alan firmaların yüzde 37.7'si kredi hacminin daraldığını belirtti. 
     






</TEXT>
</DOC>
