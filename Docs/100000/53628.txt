<DOC>
<DOCNO> 53628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur13.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartalkaya'da kar sevinci 
</HEADLINE>
<TEXT>

     Bolu Kartalkaya ve Abant'ta, kar yağışı turizmcileri sevindirdi. Kar kalınlığı, Kartalkaya'da 90, Abant'ta 40 santimetreye ulaştı. 
     Yeni asfaltlanan Kartalkaya yolunda incelemelerde bulunan Bolu Valisi M. Ali Türker, Kartalkaya yolunun 20 kilometrelik kısmının yeniden asfaltlandığını, 8 kilometrelik kesimde ise yama çalışması yapıldığını söyledi. Vali Türker, Kartalkaya yolundaki çukurların da kapatıldığını belirterek, ''Bu kış Kartalkaya yolunda ulaşım sıkıntısı yaşanmayacak. Kayakseverlerin güven içinde Kartalkaya'ya ulaşımlarının sağlanması için her türlü tedbir alındı'' diye konuştu. 
     Vali Türker, yarın sezon açılışını yapacak olan Grand Otel Genel Müdürü Halit Ergül'den yeni sezon hazırlıkları hakkında bilgi aldı. 
     Ergül, bu yıl erken gelen karın, kendilerini sevindirdiğini belirterek ''Bu sezon yüzde 90 oranında doluluk hedefliyoruz. Kayak merkezimize tatile gelecek olanlar için hazırlanan çeşitli animasyon çalışmalarının hazırlıkları sürüyor'' dedi. 
     Dorukkaya Otel Genel Müdürü Yusuf Avcı da, otellerine ait pistlerde çalışmalarının tamamlandığını bildirerek, ''Pistlerimiz, kayak yapmaya uygun hale geldi. Kayak yapmak isteyen kayakseverleri Kartalkaya'ya bekliyoruz'' dedi. 
     Kar kalınlığının 40 santimetreye ulaştığı Abant Gölü'nün çevresi ise buz tuttu. 
     






</TEXT>
</DOC>
