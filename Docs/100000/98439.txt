<DOC>
<DOCNO> 98439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/siyaset/siy02.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’ten istifa iması 
</HEADLINE>
<TEXT>

Hükümet umurumda değil’ diyen Başbakan Bülent Ecevit, amacının erken seçim için konuşulan 3 Kasım tarihini erteletip bir felaketi önlemek olduğunu savundu... 
     ELÇİN ERGÜN, SALİHA ÇOLAK 

     Başbakan Bülent Ecevit, 3 Kasım’da erken seçime gidilmesi halinde "felaket" yaşanacağını savundu. "Hükümet umurumda değil" diyerek, çekilebileceği mesajını veren Başbakan Ecevit’in görüşlerini açtığı bakanlardan ikisi, "Hükümetten çekilmeyin, komplo var" diye itiraz etti. 
     DSP’li bakanlar ile parti yöneticilerini dün Başbakanlık Resmi Konutu’nda toplayan Ecevit, 3 Kasım’da erken seçimi önlemenin en büyük önceliği olduğunu anlattı. Alınan bilgilere göre, 3 Kasım’da sandığa gidilmesi durumunda AKP ve HADEP’in tehlikeli bir çoğunluğa ulaşacağını savunan Ecevit, "Hükümet umurumda değil, bunu engellemeliyiz" dedi. 
     
     Senaryoları anlattılar 
     Kültür Bakanı Suat Çağlayan ve Orman Bakanı Nami Çağan, "Hükümetten çekilirsek, DSP’siz hükümet yolunda senaryolar var. 3 Kasım’da seçim olması daha iyi" görüşünü savundular. Ecevit bu endişeye, "Benim için hükümette kalmak değil, seçimi bir süre daha erteletip bir felaketi önlemek daha önemli" diye yanıt verdi. 
     Ecevit’in kaygılarına katılan kurmay ekip de, Başbakan’ı destekleyerek, seçimi erteletmek için sonuna kadar direnmekten yana tavır aldı. Bu konuda yarın toplantıya çağrılan DSP grubunun da görüşleri alınacak. 
     Toplantıda Ecevit’in bugün yeniden ortaklarıyla görüşerek seçimi erteletmek için son bir deneme yapması kararlaştırıldı. Ecevit ortaklarına, MHP ve YTP’nin de istediği gibi, "idam, Kürtçe yayın ve öğretim dışındaki AB yasaları ile yurtdışı seçmenlere ilişkin düzenlemenin, seçim kararıyla birlikte bir paket olarak çıkarılmasını ve seçimin bahara ertelenmesini" önerecek. Üç kritik konu üzerinde de seçim kararı alındıktan sonra uzlaşma arayışının sürmesi istenecek. 
     
     AB yasaları için çalışacağız 
     Toplantı çıkışı soruları yanıtlayan Ecevit, AB yasalarının çıkması için ellerinden geleni yapacaklarını belirterek, "Erken seçim üzerinde durulurken, toplumu ilgilendiren yasaların değerlendirilmesi gerekir. Erken seçim deyip geçiştiremeyiz. Seçimden daha önemli konular var" diye konştu. 
     Ecevit, Hüsamettin Özkan’ın, "Derviş’le nik h kıydık" sözlerinin hatırlatılması üzerine, "Beni ilgilendiren bir şey değil" dedi. Derviş’in, hükümetten ayrılması durumunda yerine atanacak bakan konusunda, "Gerçekleşme aşamasına gelmiş bir şey yok, sırası geldiğinde düşünürüz" diyen Ecevit, 10 gündür Derviş’le görüşmediğini de belirtti. 
     Ecevit, gelecek hafta Yüksek Askeri Ş ra toplantısına da katılacağını ifade etti. 
     
Çekilirse, 3 Kasım imkansız      Ecevit’in çekilmesi halinde içtüzük gereğince Meclis’ten yeni hükümet, kurulup güvenoyu alana kadar seçim kararı da dahil hiçbir yasal düzenleme çıkamayacak. Ecevit’in istifasıyla Cumhurbaşkanı Ahmet Necdet Sezer, Meclis’ten bir milletvekilini hükümeti kurmakla görevlendirirken, yenisi kurulana kadar Ecevit’in görevde kalmasını isteyecek. Hükümet en geç 45 gün içinde kurulacağından, YSK’nın 3 Kasım’da seçim için gerekli gördüğü 3.5 aylık süre aşılmış olacak. 
     
Gürel yine eşiyle...      ERGÜN AYAZ Kocaeli DHA 

     DSP İstanbul İl Başkanlığı’ndaki kapalı toplantı ile basın toplantısına eşi Zeliha Gürel’le katılması "İkinci Rahşan vakası" diye nitelendirilen Başbakan Yardımcısı ve Dışişleri Bakanı Şükrü Sina Gürel, "Eşimle beraber görülmekten mutluluk duyuyorum" dedi. Gürel, dün Kocaeli Valiliği’ni ziyaretini de eşiyle birlikte yaptı. Üzerinde mavi şık bir kıyafet bulunan Zeliha Gürel, Kocaeli Vali Vekili Ümmet Kandoğan’la görüşmesi sırasında eşinin yanından ayrılmadı. 
     



 SİYASET 











</TEXT>
</DOC>
