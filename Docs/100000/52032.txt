<DOC>
<DOCNO> 52032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/yazar/sazak.html </URL>
<DATE> 2001/11/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara'da reformist paslaşmalar 
</HEADLINE>
<TEXT>

     Siyasi partiler ve seçim yasasında değişiklik... Devletin küçültülmesi... İkinci Anayasa paketi. 
     TBMM, seçim yılı olması beklenen 2002'ye siyasetin ve kamu düzeninin yeniden yapılandırılmasına dönük arayışlarla giriyor. 
     Ankara'da reformist paslaşmalar başladı. 
     Işın Çelebi ve 23 arkadaşının Meclis Başkanlığı'na verdikleri yasa önerileri, değişimin anahtarı niteliğindeydi. Parti içi demokrasi, vatandaşa seçimlerde milletvekili aday tercihinde bulunma hakkı, lider oligarşisine karşı genel başkanlığın üç dönemle sınırlandırılması gibi ilkesel düzenlemeler içeren paket, toplumun beklentileriyle örtüşüyordu. Nitekim, Türk - İş, DİSK, Odalar Birliği sivil toplum kuruluşları bu girişime destek verdiler. TÜSİAD'ın siyasi partiler ve seçim yasaları konusunda akademisyenlerle bir hazırlık içinde olduğu biliniyor. 
     Partiler cephesinde ise ANAP ve DYP bu arayışlarda öne çıkıyor. 
     ANAP'ın Erkan Mumcu tarafından açıklanan "yeniden yapılanma projesi"nin devletin küçültülmesine yönelmesi ve bakanlıkları da kapsaması halinde "koalisyon protokolünü yeniden görüşebilecekleri"nin Mesut Yılmaz tarafından belirtilmesi de "kararlılık" ilanı oldu. 
     Yılmaz'ın açıklamaları aynı zamanda Derviş tarafından seslendirilen düşüncelere ANAP'ın desteğini de netleştirmektedir. Bu yakınlaşma kulislerde Kemal Derviş'in seçimlerde Mesut Yılmaz'la birlikte hareket edebileceği senaryolarına güç kazandırıyor. MHP ve DSP'de Derviş'e karşı açılan bayrak Ekonomi Bakanı'nı "hayranı olduğu Özal nedeniyle" giderek daha çok ANAP şemsiyesine yaklaştırmaktadır. Derviş'le ilgili yarınki gensoru ilginç sinyaller verebilir. 
     IMF programı ve Türkiye'nin ABD'den beklentileri olmasa Derviş çoktan gözden çıkarılmış, hatta gönderilmişti 
     Başta Köy Hizmetleri'nin dağıtılması olmak üzere kamudaki küçülmenin ve 2002 bütçesindeki tasarruf önlemlerinin hükümeti sosyal bir baskıyla, Türk - İş ve öteki sendikal örgütlerin tepkisiyle karşı karşıya getirmesi kaçınılmaz görünüyor. 
     Seçim telaşına girilmeden ilgili yasaların Meclis'ten geçirilmesi bu açıdan da zorunlu. TBMM Anayasa Komisyonu hafta sonu saygın bir üyesini kaybetti DSP Hatay milletvekili Namık Kemal Atahan'ın dünkü cenaze töreni sonrasında Işın Çelebi, Turhan Tayan'la konuşarak, seçim ve siyasi partiler yasası değişikliklerinin öteki partilerin de katılımıyla "Uzlaşma Komisyonu"nda ele alınmasını önerdi. Böylece kişisel girişimlerin ötesinde Meclis'in bütünüyle katkıda bulunup, sahiplenebileceği "adil" düzenlemeler yapılabilecek. 
     Ortak liste, seçim ittifakı, yüzde 10 baraj gibi konularda konsensüse gidilmesi, gelecek seçimlerin "istikrarı" açısından da yaşamsal önemde. 
     Uzlaşma Komisyonu'nu devreye sokmak TBMM Başkanı Ömer İzgi'ye düşüyor. 
     
     







Mezar - ı Şerif 


ABD'ye şikayet 


Memur sayısı 


Devlet çiftliğinde personel başına 6 tavuk 


Sabancı ve Trump 


Savaşın halkla ilişkiler bürosu 


Hangi üniversite daha iyi 


Kafkas oyunu 


Bizim kuşak maçı neden kaybetti 


Kardemir’in ray’ aşkı 


Polis vali olmak isteyince, siyasetçinin oyuncağı oluyor 


Ankara'da reformist paslaşmalar 


Krizde nasıl yaşıyoruz 


ABD'nin derdi "asker" bizimki ise "kota" 


TÜSİAD’ın vergi uzmanına Yılmaz’dan haciz 


</TEXT>
</DOC>
