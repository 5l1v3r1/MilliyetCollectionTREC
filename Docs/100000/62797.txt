<DOC>
<DOCNO> 62797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo04.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel seneye de Trabzonspor'da gibi... 
</HEADLINE>
<TEXT>

     Trabzonspor ile sezon sonuna dek sözleşmesi bulunan teknik direktör Hans Peter Briegel, gelecek yıl da bordo-mavili takımda kalacağının sinyallerini verdi. 
     Trabzon Belediye Başkanı Asım Aykan'ın dün gece verdiği yemeğe katılan Alman çalıştırıcı Hans Peter Briegel, Asım Aykan'ın ''Trabzon, başarıya alışkın bir şehirdir. İstanbul'dan şampiyonluk 6 kez buraya gelmiştir. Sizden şampiyonluklar dönemindeki başarıları bekliyoruz'' sözleri üzerine, ''Bu yıl başarı zor ancak gelecek dönemlerde eski başarıları yakalayacağımızı umut ediyorum'' dedi. 
     Trabzon'da sıcak bir ortam bulduğunu ve herkesten yakın bir ilgi gördüğünü ifade eden Alman teknik adam, ''Trabzon'un tarihinde başarılar var. Bu başarılı dönemlere dönmek en büyük isteğimiz. 
     Takımda yenilikler oldu. Genç futbolculardan oluşan bir kadromuz var. 
     Herşeyin en iyisini yapmaya çalışıyoruz. Futbolda bulunmayan tek şey sabırdır. Sabır gösterilirse, bu takım çok şeyler yapacaktır'' diye konuştu. 
     Türk yemeklerini çok sevdiğini belirten Alman teknik adam, ülkesine gittiği zaman yemeklere yeniden alışmakta zorluk çektiğini de sözlerine ekledi. 
     Trabzonspor Kulübü Yönetim Kurulu'nun bazı üyelerinin katıldığı yemekte Aykan, Briegel'e, Osmanlı padişahlarından Yavuz Sultan Selim, Fatih Sultan Mehmet ve Kanuni Sultan Süleyman'ın resimlerinin bulunduğu porselen bir tabak hediye etti. 
     






</TEXT>
</DOC>
