<DOC>
<DOCNO> 54733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko19.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı ''TÜSİAD'ın Kıbrıs anlayışı 'Ver kurtul' değil...'' 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, TÜSİAD Başkanı Tuncay Özilhan'a Kıbrıs ile ilgili sözleri nedeniyle yöneltilen eleştirileri son derece yersiz bulduğunu bildirirerek, ''TÜSİAD Ver kurtul anlayışını değil, Kıbrıs'ta çözümün artık kaçınılmaz hale geldiğini savunmaktadır'' dedi. 
     TÜSİAD Yüksek İstişare Konseyi eski Başkanı Bülent Eczacıbaşı, Özilhan'ın kamuoyunda tartışma yaratan Kıbrıs konusundaki görüşleriyle ilgili A.A'ya yaptığı açıklamada, TÜSİAD'ın gerek Türkiye'nin gerekse Kıbrıs Türklerinin stratejik çıkarlarının bilincinde ve bunların sonuna kadar savunulmasından yana olduğunu vurguladı. Eczacıbaşı, devamla şu görüşü dile getirdi 
     ''Ancak, Avrupa Birliği'ne üye olmak da aynı Kıbrıs'taki çıkarlarımızı korumak gibi Türkiye için stratejik bir hedeftir. Türk toplumunun büyük çoğunluğu tarafından benimsenen bu iki hedefi gerçekleştirmek ise siyasetçilerin görevidir ve biri diğerine feda edilemez. Kıbrıs konusundaki çıkarlarımızı gerçekleştirebilmek için sürekli olarak çözüm arayışı içinde olmak zorundayız çünkü Kıbrıs'ta bir çözüme ulaşılmasından tüm taraflardan çok Türkiye yararlanacaktır. 
     Bu konuda bugüne kadar resmi görüş dışında hiçbir görüşe tahammül gösterilmemesi ve tartışmaların engellenmesi, çözüm seçenekleri üretilememesinin temel nedenidir. İşte, siyasetçilerin bu tavrı, Türkiye'de Ver kurtul görüşünün ortaya çıkmasına yol açmıştır. Ancak TÜSİAD bu kesim içinde yer alamaz ve almamaktadır.'' Eczacıbaşı, açıklamasında Türkiye'nin, hem Kıbrıs'la ilgili stratejik çıkarlarını koruyarak hem de Avrupa Birliği'ne tam üye olarak çağdaş bir ülke olma yolunda ilerlemek zorunda olduğunu kaydetti. 
     






</TEXT>
</DOC>
