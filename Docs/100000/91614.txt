<DOC>
<DOCNO> 91614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo34.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'ın tüm istatiktiklerinde Hasan Şaş ön planda... 
</HEADLINE>
<TEXT>

     Japonya ile Güney Kore'nin ortaklaşa düzenlediği 17. Dünya Kupası finallerinde, Türkiye yarı finale yükselirken, A Milli Takım ile ilgili istatistiklerin büyük çoğunluğunda Hasan Şaş'ın ismi ön plana çıktı. 
     Milli takımın kupada bugüne dek yaptığı 5 karşılaşmanın tamamında forma giyen ve toplam 448 dakikayla Fatih Akyel'den sonra en fazla sahada kalan oyuncu durumunda bulunan Hasan Şaş, kaydettiği 2 golle, Ümit Davala ile birlikte takımının en golcü oyuncusu durumunda bulunuyor. Hasan Şaş, 2 golün pasını vermesi nedeniyle Milli takımın ''asist kralı'' unvanını da elinde bulundururken, rakip kaleye en fazla şut atan 10 ve en fazla isabetli şut 6 kaydeden futbolcu olma özelliğini de taşıyor. Hasan Şaş, milli takımda en fazla inisiyatif üstlenen oyuncular arasında bulunması nedeniyle, top kaybında da ilk sırada yer alıyor. 5 maçta toplam 46 top kaybı yapan Hasan Şaş'ı, 39 top kaybıyla Yıldıray izliyor. 
     
     FATİH AKYEL, 5 MAÇIN TAMAMINDA SAHADA KALDI 
     Türk Milli Takımı'nın savunmasında görev yapan Fatih Akyel, 5 karşılaşmanın tamamında ve 454 dakika forma giymesiyle dikkati çekerken, 8 futbolcu tüm maçlarda görev aldı. 
     Fatih Akyel'in yanı sıra, Yıldıray, Ümit Davala, Tugay, İlhan Mansız, kaleci Rüştü, Hasan Şaş ve Hakan Şükür de tüm karşılaşmalarda forma giydi. Buna karşılık kaleci Zafer, Okan, Mustafa İzzet ve Abdullah henüz hiçbir maçta oyuna giremedi. 
     
     FORVETTEN TEK GOL 
     Dünya Kupası'nda Türkiye, yaptığı 5 karşılaşmada da gol atma başarısını gösterirken, kaydettiği toplam 7 golün yalnızca 1'i forvet oyuncularından geldi. 
     Tüm karşılaşmalarda ilk 11'de görev alan ve toplam 410 dakika sahada kalan kaptan Hakan Şükür, henüz gol kaydedemezken, rakip kalelere 2'si isabetli olmak üzere yalnızca 5 şut atabildi. Hakan Şükür ayrıca 32 top kaybıyla, Hasan Şaş ve Yıldıray'dan sonra milli takımın en fazla top kaybı yapan oyuncusu oldu. Hakan Şükür buna karşılık 4 top kazandı. 
     Senegal karşısında attığı ''altın gol''le milli takımın galibiyetinde önemli pay sahibi olan İlhan Mansız ise görev yaptığı toplam 91 dakikalık süre içinde, 2'si isabetli 6 şut attı. 
     
     MİLLİ TAKIMIN İSTATİSTİKLERİ 
     Türkiye yarı finale çıkana kadar Brezilya, Kosta Rika, Çin, Japonya ve Senegal ile yaptığı 5 karşılaşmada henüz penaltı atışı kazanamadı. 
     Milli takım, 5 karşılaşmada 7 gol atarken, milli futbolcular toplam 5 asist yaptı, 23'ü isabetli olmak üzere 44 şut attı. Milliler, 209 top kaybına karşılık 248 top kaparken, 88 faul yaptı ve 
     kendilerine de 88 faul yapıldı. 
     Milli takım futbolcuları ayrıca 5 maçta, toplam 15 sarı kart ve 2 kırmızı kart gördü. 
     





</TEXT>
</DOC>
