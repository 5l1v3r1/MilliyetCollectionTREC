<DOC>
<DOCNO> 78493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo06.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Yabancı kaleci transferi yasaklansın" 
</HEADLINE>
<TEXT>

     Milli Takımlar Teknik Direktörü Şenol Güneş, 2001-2002 sezonunda Türk kalecilerin başarılı bir sezon geçirdiklerini söyledi. 
     Şenol Güneş, Futbol Federasyonu yönetiminden milli takım kalesini de düşünerek yabancı oyuncu transferinde kaleci transferine izin verilmemesini önereceğini bildirdi. 
     Güneş, şans verildiğinde Türk kalecilerin de kendilerini kanıtlama başarısı gösterdiklerini ve Ankaragücü kalecisi Zafer, Diyarbakırspor kalecisi Şenol ve Denizlispor kalecisi Süleyman'ın bunun en iyi örnekleri olduğunu kaydetti. 
     
     "Direkler arası görünüm" 
     Birinci Süper Lig'de 31 hafta geride kalırken, yapılan karşılaşmalarda ''direkler arasında'' 43 kaleci görev yaptı. 18 takımlı Birinci Süper Lig'de, 17 yabancı file bekçisi de kaleleri korudu. 
     Ligde atılan 835 golün, 433'ünü yabancı eldivenler kalelerinde gördü. Birinci Süper Lig takımlarının 15'inde çeşitli dönemlerde yabancı kaleciler forma giyerken, İstanbulspor kalecisi Zdravkov 1 ve Gençlerbirliği kalecisi Patrick de yalnızca 2 maçta kalede yer almadı. 
     Malatyaspor kalecisi Hakan, görev yerini Milosevski'ye kaptırırken, yine Antalyaspor'da Adnan da eldivenlerini Kingston'a devrederek aynı akıbeti yaşadı. 
     Beşiktaş kalesinde ise ilginç bir sezon yaşanıyor. 
     Siyah-beyazlılar bu sezon kalesinde en çok oyuncuya yer veren takımların başında geliyor. Milli kaleci Fevzi'yi Gaziantepspor'a kiralık olarak veren Beşiktaş'ta, bir dönem Danimarkalı Kjaer olmak üzere 3 de yabancı kaleci görev aldı. Siyah-beyazlıların kalesinde halen Myhre ve Asper görev yapıyor. 
     Bursaspor da kalecisi Şenol'u Diyarbakırspor'a kiralık olarak gönderdi. 
     Ankaragücü'nden Zafer, Denizlispor'dan Süleyman ve Diyarbakırspor'dan Şenol ise yakaladıkları fırsatı iyi değerlendiren oyuncular. 3 file bekçisi de yabancı uyruklu rakiplerine şans tanımayanlar olarak dikkati çekiyor. 
     Diyarbakırspor ile Antalyaspor da kalede bir türlü istikrarı yakalayamayan ekipler. Bu iki ekip de kalelerinde 4'er oyuncuya görev yaptırdı. 
     





</TEXT>
</DOC>
