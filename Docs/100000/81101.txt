<DOC>
<DOCNO> 81101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur02.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'den ilk turist kafilesi 1 Mayıs için geldi... 
</HEADLINE>
<TEXT>

     Çin hükümetinin Türkiye'yi turizmde hedef ülkeler listesine almasının ardından, ''ilk Çinli turist kafilesi'' bu sabah Türkiye'ye geldi. 
     Çin Halk Cumhuriyeti'nin turizm acentelerinden China Travel Service CTS tarafından, dün başlayan ve bir hafta süren 1 Mayıs İşçi Bayramı tatili nedeniyle düzenlenen turlar çerçevesinde 25 kişilik ilk Çinli turist kafilesi, THY'nin tarifeli uçağıyla saat 04.50'de İstanbul'a indi. 
     Atatürk Havalimanı Dış Hatlar Terminali'nde, Çin'den Türkiye'ye en fazla turist getiren şirket olan Aristo Tur yetkililerince çiçeklerle karşılanan kafile, burada kendilerini bekleyen basın mensuplarının sorularını yanıtladı. 
     Türkiye hakkında fazla bilgileri bulunmadığını belirten Çinli turistler, iki ülke arasında başlatılan bu kampanyayla Türkiye'yi daha iyi tanıma fırsatı bulacaklarını söylediler. 
     Daha sonra Tarabya Oteli'ne geçen Çinli turistler, bugün İstanbul'un tarihi ve turistik yerlerini gezecekler. THY'nin tarifeli uçağıyla gece Kahire'ye gidecek olan Çinli turist kafilesi, Kahire dönüşü 2 gün daha Türkiye'de kalacak. 
     Aristo Tur yetkilileri, Mayıs ayının ilk haftasında Çin'den 202 turistin daha Türkiye'ye geleceğini bildirdiler. 
     





</TEXT>
</DOC>
