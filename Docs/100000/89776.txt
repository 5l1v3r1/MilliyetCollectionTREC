<DOC>
<DOCNO> 89776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/spo20.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Okan’da umut kalmadı      ÇİN maçında da forma giyemeyen Okan’ın, en az iki hafta takımdan ayrı kalacağı bildirildi. Talihsiz futbolcu Dünya Kupası’nı kapatırken, Rüştü’nün durumu da teknik heyeti korkuttu. Arka adalesinde gerilme ve yırtık bulunan başarılı kalecinin bugün MR’ı çekilecek. Sakatlığı süren Mustafa İzzet’in durumunda da herhangi bir gelişme gözlenmedi. 
     
Yakın takip      ŞENOL Güneş, ikinci turdaki muhtemel rakibimiz ev sahibi Japonya ile Tunus’un bugünkü maçını izleyecek. Yardımcı Antrenör Mehmet Kulaksızoğlu da, Rusya - Belçika karşılaşmasını takibe alacak. Bu arada millilerin programı değişti. Cumartesi Japonya’ya gitmeyi planlayan ekibimiz, bugün özel uçakla ikinci tur maçının oynanacağı Miyagi kentine geçecek. 
     
Eşlere çağrı      FUTBOL Federasyonu, jest yaparak, gelmek isteyen futbolcuların eşlerini Japonya’ya çağırdı. Şenol Güneş’in eşi de, Japonya’da tecrübeli hocanın yanında yer alacak. Başkan Haluk Ulusoy’un, oyunculara aileleriyle birlikte Singapur’da tatil yaptırmayı düşündüğü öğrenildi. 
     
Hakan’a gönderme      İNGİLİZ televizyonu BBC, Türkiye’nin ikinci tura kalmasının büyük sürpriz olmadığı yorumunu yaptı. BBC, Milli Takımımız’ın bu kez şeytanın bacağını kırdığını belirtip, "Türkiye işi bu noktaya zaten getirmemeliydi" dedi. Rüştü’nün yerine giren Ömer’e övgü yağdıran BBC, Hasan’ın takımı ateşleyen isim olduğunu ve Hakan Şükür’ün de artık bir gol atması gerektiğini ifade etti. 
     
Çılgına döndüler’      AMERİKAN Haber Ajansı Associated Press, Türkiye’nin ikinci tur vizesi alışını "Coşan Türkiye ilk kez ikinci turda" başlığıyla duyurdu. Ajans, "Türkiye, Kosta Rika’yı alt etti ve ikinci turu kaptı. İlk iki maçtaki tartışmalı pozisyonlar ve engellemelere karşın Türkiye tarihinde ilk kez ikinci tura çıkmayı başardı. Şimdi Türkiye sevinçten çılgına döndü" yorumunu yaptı. 
     
Sambacılara teşekkür’      İNGİLİZ haber ajansı Reuters, Teknik Direktör Şenol Güneş’in, "Türk halkına verdiğimiz sözü tuttuk" cümlesini başlık olarak kullandı. Reuters, "Türkler kendilerine ikinci tur için yardım eden Brezilyalılar’a da sevgi gösterisinde bulundular. Ülkenin dört bir yanında ikinci tur coşkusu yaşanıyor" diye yazdı. 
     
Andersson’un yorumu      FENERBAHÇE’NİN İsveçli eski golcüsü Kenneth Andersson, ülkesinin televizyonuna yaptığı yorumda Hasan’ın golünden sonra "en favori futbolcu", Bülent’in golünden sonra da "en agresif oyuncu"nun gol attığı yorumunu yaptı. İkinci turun Türkiye’nin hakkı olduğunu belirten Andersson, "Türkiye birçok şanssızlıklar yaşadı. Onlar ikinci turu hak etmişti" dedi. 
     
Högh’den övgü      DANİMARKA televizyonu, Brezilya - Kosta Rika maçını canlı yayınladı. Fenerbahçe’nin eski oyuncusu Jes Högh, yorumcu olduğu programda, millilerin gollerinden sonra "Türkiye’de halkın coşkusunu ve sokağa dökülüşünü buradan hissedebiliyorum. Türkiye, yüksek tempoda oynayan bir ekip. Turu hak ederek geçtiler" değerlendirmesini yaptı. 
     
Türkiye, söz sahibi’      NORVEÇ televizyonu, maç sonrası anonslarında "Türkler’in zaferi" derken, "Birçok eleştiri alan Türk takımı beklenen patlamayı Çin karşısında yaptı. Aldıkları net galibiyet onları ikinci tura taşımaya yetti. Türkiye, Dünya Kupası’nın söz sahibi takımlarından biri olduğunu kanıtladı" yorumuna yer verdi. 
     
Komşudan tebrik      MİLLİ Takım’ın farklı galibiyeti Yunan medyası tarafından "Türkiye’nin tarihi başarısı" olarak değerlendirildi. Yunan televizyonları, kutlamalardan görüntüler eşliğinde verdiği haberde, "2008 Avrupa Şampiyonası’nı birlikte düzenleyeceğimiz komşumuz, Dünya’nın en iyi 16 takımından biri olmayı başardı" ifadelerini kullandılar. 
     



 SPOR 









































</TEXT>
</DOC>
