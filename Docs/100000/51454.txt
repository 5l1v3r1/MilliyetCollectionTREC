<DOC>
<DOCNO> 51454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/soneko07.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'in abone sayısı 12 milyona yaklaştı... 
</HEADLINE>
<TEXT>

     Turkcell Kurumsal İletişim Direktörü Okşan Atilla Sanön, Eylül sonu itibariyle abone sayılarının 11.8 milyona ulaştığını bildirdi. 
     Sanön, 30 Haziran itibariyle 11.3 milyon olan abone sayısının 30 Eylül itibariyle 500 bin artış 
     gösterdiğini söyledi. Sanön, yeni abonelerin yüzde 85'inin faturasız ve yüzde 15'inin faturalı hatları tercih ettiğini kaydetti. Okşan Atilla Sanön, ''Turkcell'in, yılın üçüncü çeyreğinde pazardaki yeni oyunculara ve makro ekonomik zorluklara rağmen yeni abone kaydetmesi, mobil iletişimin Türk toplumunda gördüğü ilgiyi ve pazarda önemli büyüme fırsatının varlığını kanıtlıyor'' diye konuştu. Turkcell'in bu yılın ikinci çeyreğinde 65.4 olan müşteri başına aylık ortalama kullanım dakikasının üçüncü çeyrekte yüzde 4 artarak 68.2 dakikaya yükseldiğini açıklayan Sanön, abone başına elde edilen gelirlerde yüzde 6'lık bir iyileşme sağlandığını, ikinci çeyrekte yüzde 3.5 olan faturalarını ödemeyen abonelerin sistemden çıkarılması oranının da yüzde 2.9 seviyesine indirildiğini kaydetti. Sanön, üçüncü çeyrekte toplam yatırım harcamalarının da 24.1 milyon dolar olarak gerçekleştiğini bildirdi. 
     
     'Vergi düşerse devletin geliri artar' 
     Yaşanan krizin ekonomiyi daraltmasına rağmen, koşulların düzelmesiyle beraber sektörün tekrar canlanacağı görüşünü dile getiren Sanön, şöyle dedi 
     ''Turkcell olarak, ülkemizin içinde olduğu makro ekonomik güçlükler karşısında uygulanan ekonomik programı destekliyor, ancak devletin, ekonominin tekrar büyüyebilmesi için özel sektörün önünü açması ve vergileri bütün sektörlere dengeli bir şekilde dağıtması gerektiğine inanıyoruz.'' Bugün bir cep telefonu abonesinin her ay ödediği faturadaki miktarın yaklaşık yüzde 60'ının vergi olarak devletin çeşitli kurumlarına aktarıldığına işaret eden Turkcell Kurumsal İletişim Direktörü, telekomünikasyon sektörüne uygulanan ağır vergilerin pazarı daralttığını ve gelişimini olumsuz yönde etkilediğini vurguladı. 
     Okşan Atilla Sanön, vergilerin kaldırılması ya da oranlarının düşürülmesiyle piyasanın genişleyeceğini, telefon satışlarının artacağını ve konuşma sürelerinin uzayacağını, buna bağlı olarak da KDV ile yüzde 15'lik Hazine payının devletin gelirlerini daha fazla artıracağını belirtti. 
     Okşan Atilla Sanön, ''Pazarın büyümesi, istihdam olanaklarının genişlemesi, tedarikçiler ile bayilerin sektöre ve devlete katkılarının artması gibi dolaylı yollardan da ülkemizin ekonomisine fayda sağlayacaktır'' dedi. 
     Turkcell'in halihazırda, mobil portal, GPRS, WAP, SMS ve konum bazlı bilgi-eğlence servisleri sunduğunu anımsatan Sanön, ülkedeki koşulların normala dönmesiyle birlikte yeni hizmetleri de pazara sunmayı planladığını kaydetti. 
     






</TEXT>
</DOC>
