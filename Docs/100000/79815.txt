<DOC>
<DOCNO> 79815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo08.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA "Güney Kore ve Japonya'daki statlar başka gezegene ait.." 
</HEADLINE>
<TEXT>

     Dünya Kupası Finalleri'ne kısa bir süre kala hazırlıklar da son hızıyla sürüyor. 
     Uluslararası Futbol Federasyonları Birliği FIFA Dünya Kupası Koordinatörü Peter Velappan ve FIFA'nın Statlar ve Güvenlikten Sorumlu Müdürü Walter Gagg, Dünya Kupası Finalleri'ne ev sahipliği yapacak ülkelerin statlarında incelemelerde bulundu. 
     Şu ana kadar izlediği 8 Dünya Kupası'nda böyle bir hazırlık görmediğini kaydeden Velappan, statlar için ''Bu dünyaya değil, sanki başka bir gezegene ait'' yorumunu yaptı. 
     FIFA Dünya Kupası'nın resmi web sitesi ''fifaworldcup.com''da yayınlanan haberde, Velappan ve Gagg'ın, Japonya ve Güney Kore'nin statlarında incelemelerde bulunduğu bildirildi. 
     Dünya Kupası Koordinatörü Velappan'ın, ''Hatırladığım kadarıyla 8 Dünya Kupası gördüm. Ama böylesine bir hazırlık içinde olan hiçbir ülkeye rastlamadım'' dedi. 
     Peter Velappan, hazırlıklardan son derece memnun kaldıklarını belirterek, ''Dünya Kupası haftaya başlayacak denilseydi, Japonya ve Güney Kore kupaya hiç zorlanmadan başlardı'' yorumunu yaptı. 
     Statlar için ''Fanatiklerin, oyuncuların ve medyanın rüyası'' benzetmesinde bulunan Velappan, ''Statlar bu dünyaya ait gibi görünmüyor. Sanki başka bir gezegene ait'' dedi. 
     FIFA'nın Statlar ve Güvenlikten Sorumlu Müdürü Walter Gagg ise ''Bunlar, futbol için son derece güzel alanlar. Birçok statta koşu pisti yok. Bu da demek oluyor ki bunlar gerçek futbol sahaları. 
     Yalnızca futbol için inşa edilmiş yerler. Oyunumuz için istediğimiz de bu zaten'' diye konuştu. 
     
     Toplam 17 yeni stat yapıldı 
     31 Mayıs Cuma günü başlayacak Dünya Kupası Finalleri için Güney Kore'de 10, Japonya'da da 7 adet yeni stat inşa edilirken, Japonlar 3 adet stadı da yeniledi. 
     Dünya Kupası Finalleri'nin açılış töreninin yapılacağı Güney Kore'deki Seul Dünya Kupası Stadı, 64 bin 777 kişilik kapasiteye, subtropikal bir ada olan Jejuto'daki stat ise 42 bin 256 kapasiteye sahip bulunuyor. 
     Japonya'da bulunan Sapporo Dome Stadı, doğal çimlerden oluşmuş, modern bir stat görüntüsü verirken, 30 Haziran Pazar günü final maçının yapılacağı Japonya'nın Yokohama Uluslararası Stadı ise 72 bin 370 kişilik kapasitesiyle en büyük stat özelliğini taşıyor. 
     





</TEXT>
</DOC>
