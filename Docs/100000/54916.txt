<DOC>
<DOCNO> 54916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko28.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerbank Genel Müdürlüğü'nün açıklaması... 
</HEADLINE>
<TEXT>

     Şekerbank yöneticileri hakkında açılan davayla ilgili olarak, Şekerbank Genel Müdürlüğü aşağıdaki açıklamayı gönderdi 
     "Kursaç Metal A.Ş. ve Mersa Ticaret A.Ş.’ye önceden kullandırılmış olan krediler zamanında ödenmeyerek takibe intikal etmiştir. Sözkonusu krediler hiçbir maddi teminat olmadığı gibi en az 3-4 yıl sürecek dava sonunda da tahsil kabiliyeti olmayacak bir kredidir. Genel Müdür ve Yöneticilerimiz tahsil kabiliyeti olmayan bu krediyi bugün basında çok tartışılan ve Hükümetin de Kanun haline getirmeye çalıştığı ve İSTANBUL YAKLAŞIMI diye isimlendirilen bir yöntemle anlaşarak makul faizleriyle birlikte 3.600.000 Dolar olarak defaten tahsil etmişlerdir. Bu işlem uzun yıllar sürecek sonuçsuz bir davaya basiretli bir bankacı ve tüccar yaklaşımıdır. Banka peşin tahsilat ve bunun işletilmesinden kar etmiştir. Aklı selim her uzman bunu bu şekilde değerlendirir. 
     Hal böyleyken birtakım yanlış yönlendirme ve yaklaşımlara dayalı bir süreç sonucu olay tam tersi zarar verilmiş gibi savcılığa intikal ettirilmiş ve savcılıkca da Af Kanunu nedeniyle erteleme kararı verilmiştir. Haklı olduğuna inanan yöneticiler bu karara Yargıtay nezdinde itirazda bulunarak ertelemeye sığınmak yerine yargılanmak ve haklı bir bankacılık işleminden dolayı zan altında kalmamak için bizzat kendileri dava açılmasını ve beraatlerini talep etmişlerdir. Durum, Banka lehine işlem yapan ve kar sağlayan yöneticilerin haklı fiillerini yargı önünde isbatlama gayretinden başka bir şey değildir." 
     






</TEXT>
</DOC>
