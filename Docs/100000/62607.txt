<DOC>
<DOCNO> 62607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo12.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın da artık internet erişim paketi var... 
</HEADLINE>
<TEXT>

     Fenerbahçe Kulübü'nden sonra, Galatasaray Kulübü de Superonline firmasıyla internet erişim paketi anlaşması imzaladı. 
     Galatasaray Cemiyeti binasında gerçekleştirilen imza törenine, Galatasaray Kulübü İkinci Başkanı Fatih Altaylı, Superonline Genel Müdürü Savaş Ünsal ve Galatasaray Sportif A.Ş. Genel Müdürü Ebru Köksal katıldı. 
     Törende konuşma yapan Fatih Altaylı, teknoloji söz konusu olunca Galatasaray'ın daima en önde bulunduğunu savunarak, ''Bu, Galatasaray Kulübü'nün kurumsallaşma aşamalarında da çok önemli bir adımdır. 
     Şimdiye kadar bizi hiçbir maçta yalnız bırakmayan taraftarlarımız, böylece manevi desteklerinin yanısıra, maddi destekleriyle takıma güç vermiş olacaklar. Galatasaray için batıya açılan pencere diyorsak, Galatasaray markalı paketlerin rakiplerimizden daha çok satacağına da inanıyoruz'' dedi. 
     Altaylı, Galatasaray'ın Türkiye'nin en elit kitlesine sahip olduğunu da savunarak, ''Galatasaray'ın adını kullanan değil, Galatasaray'a katkısı olan ürünler alınmalı. Galatasaray logosu olan, resmi sponsorların ürünlerinden alınırsa, elde edilecek gelirlerle, daha iyi yerlere geliriz'' diye konuştu. 
     Türk sporunun geleceğinin, böyle gelirlerin büyümesiyle kurtulacağını da ifade eden Altaylı, ''İETT ile bile anlaşma yapabilirim, yeter ki Galatasaray'a para gelsin'' diye konuştu. 
     Altaylı, firma yetkililerinden, Fenerbahçe'nin mi, yoksa Galatasaray'ın mı internet erişiminin daha çok sattığı hakkında her ay açıklama yapmalarını da istedi. 
     






</TEXT>
</DOC>
