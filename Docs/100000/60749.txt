<DOC>
<DOCNO> 60749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur11.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da zincirsiz araçların trafiğe çıkması yasaklandı 
</HEADLINE>
<TEXT>

     İstanbul'u dün etkisi altına alan yoğun kar yağışı bugün de devam ediyor. 
     İstanbul Afet Yönetim Merkezi'nden Sorumlu Vali Yardımcısı Ali Cafer Akyüz, dün başlayan ve etkisini giderek artıran kar yağışıyla mücadele için 1. Ordu Komutanlığı, 1. Zırhlı Tugay Komutanlığı, Karayolları, Büyükşehir Belediyesi, İstanbul Emniyet Müdürlüğü, Köy Hizmetleri Bölge Müdürlüğü ve Sivil Savunma'ya bağlı 900 kişilik ekibin, sabaha kadar çalıştığını belirtti. 
     Kentiçi ulaşımda, ana arterlerde bir sorun bulunmadığını dile getiren Akyüz, şunları söyledi 
     ''Ancak Hadımköy, Silivri ve Selimpaşa'da bazı sıkıntılar var. 
     Buralarda yoğun tipiyle birlikte kar kalınlığı 1.5 metreye kadar ulaşıyor. Özellikle yolda yan yatmış veya ters dönmüş TIR'lar var. Bu araçlar hem karla mücadele ekiplerini, hem de trafiği olumsuz etkiliyor. Şu anda İstanbul-Silivri yolu çift yönlü olarak trafiğe kapatıldı. Kaza yapan araçların yoldan kaldırılmasıyla birlikte yolu trafiğe tekrar açacağız.'' 
     
     TEM'de mahsur kalanlar kurtarıldı 
     Akyüz, daha önce TEM Otoyolu'nun Silivri mevkiinde mahsur kalan vatandaşların kurtarılması için başlatılan çalışmaların sonuçlandırıldığını belirterek, ''Şu ana kadar ekiplerimiz, bine yakın insan ile 300 aracı kurtardı'' dedi. 
     ''Air Moldova'' adlı bir otobüsün Silivri yakınlarında yakıtı bittiği için mahsur kaldığını kaydeden Akyüz, ekiplerin araç içinde mahsur kalan 50 kişiyi kurtararak, yakındaki bir benzin istasyonuna getirdiklerini söyledi. 
     Akyüz, arızalar nedeniyle ilin bazı semtlerine elektrik verilemediğini bildirdi. 
     Zorunlu olmadıkça İstanbulluları araçlarıyla trafiğe çıkmamaları konusunda uyaran Akyüz, alınan karar gereği zincir takmadan araçların yola çıkmalarına izin verilmediğini hatırlattı. 
     Akyüz, banliyö trenleri, metro, tramvay ve İETT seferlerinde fazla aksama yaşanmadığını, özellikle İETT araçlarının ana arterlerde çalıştığını ifade ederek, ''Ancak sabah saatlerinde normal olan vapur seferleri, yeniden başlayan kar yağışı nedeniyle aksamalı olarak yapılabiliyor'' dedi. 
     İstanbul Büyükşehir Belediyesi Ulaşım Daire Başkanı Rafet Bozdoğan da gece boyunca 1300'e yakın ekibin, 130 iş makinesi desteğiyle çalıştığını belirterek, ''Ekiplerimiz, yollarda tuzlama çalışmaları sonuç vermediği için daha çok greyderlerle kar küremeye ağırlık verdi. 
     Bazı ana arterler 2-3 kez temizlendi, tuzlandı. Ancak fırtına, çalışmalarımızı olumsuz etkiledi. Halen ana arterlerde bir sorun yok'' diye konuştu. 
     






</TEXT>
</DOC>
