<DOC>
<DOCNO> 94432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko20.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Biri bitmeden yenisi patlıyor... ABD'de iki şirket skandalı daha.. 
</HEADLINE>
<TEXT>

     ABD'de enerji devi Enron'un çöküşüyle başlayan şirket skandalları zincirine iki yeni şirket daha eklendi. 
     İlaç şirketi Merck ile enerji şirketi Reliant Resources da usulsüz ve hileli muhasebe işlemleriyle yanıltıcı bilgi veren şirketler listesine adlarını yazdırdı. 
     Wall Street Journal'ın bugünkü sayısında, eczacılık devi Merck'in, ABD Sermaye Piyasası Kurulu'na SEC kendisine bağlı bir şirketin son üç yılda aslında hiçbir zaman kasasına girmemiş olan 12.4 milyar kazanç gösterdiğini bildirdiği haberi yer aldı. 
     Enerji şirketi Reliant'dan Cuma günü geç saatlerde yapılan açıklamada da son üç yıllık şirketin muhasebe kayıtlarında 7.8 milyar dolarlık usulsüzlük yapıldığı itiraf edilmişti. 
     Reliant, son üç yılın muhasebe kayıtlarını ve mali tablolarını yeniden düzenleyeceğini açıklamıştı. 
     Haberlerin etkisi hafta sonu tatilinin ardından bugün açılan borsalarda etkisini gösterdi. Tokyo Borsası'nda Nikkei Endeksi yüzde 0. azalışla 10,769.20 kapanırken, daha sonra açılan Londra, Frankfurt ve Paris borsalarında da düşüşler yaşandı. 
     ABD şirketlerinin birbiri ardına ortaya çıkan yolsuzluk ve usulsüzlükleri yüzünden ABD Doları'nın değerinde başlayan aşınma da sürdü. ABD Doları önemli paralar karşısında gerilemeye devam etti. 
     
     SKANDALLAR BUSH'U ZORLUYOR 
     ABD'de arkası kesilmeyen şirket skandalların büyük şirketlere karşı ''dostane'' tavrıyla tanınan Başkan George Bush ile bağlı bulunduğu Cumhuriyetçi Parti'yi zorluyor. 
     Şirket pratikleri üzerinde daha sıkı bir toplumsal denetim uygulanmasını isteyen çevrelerin tezlerini güçlendiren skandallar, Kasım ayında yapılacak Kongre seçimleri öncesinde, Cumhuriyetçileri bunaltıyor. 
     Rakip Demokrat Parti tarafından ''çalışanların ve tasarruf sahiplerin zararına şirket yönetimlerini kayırıp kollamakla'' suçlananan Başkan Bush ve Cumhuriyetçiler, başlarda sessiz kalsalar da skandalların birbiri ardına patlak vermeye devam etmesinin getirdiği moral baskı sonucunda şirketlerin daha sıkı denetlenmesi için harekete geçilmesi gerektiğini kabul etmek zorunda kaldı. 
     Başkan Bush'un şirketlerin mali pratiklerinin daha sıkı denetlenmesini ve usulsüzlük ya da yolsuzluklardan sorumlu bulunan şirket yöneticilerinin para ve disiplin cezaları yerine hapisle cezalandırılmasını öngören planını yarın açıklaması bekleniyor. 
     





</TEXT>
</DOC>
