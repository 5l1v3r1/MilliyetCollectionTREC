<DOC>
<DOCNO> 83131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/ekonomi/eko02.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Avrupa’ya 3 fabrika 
</HEADLINE>
<TEXT>

Arçelik, Rusya’ya 200 bin kapasiteli çamaşır makinesi, iki Doğu Avrupa ülkesinde de 500 ve 800 bin adet kapasiteli iki buzdolabı fabrikası kuracak 
     REUTERS 

     Arçelik Genel Müdürü Nedim Esgin, şirketin dış yatırımlarının Rusya ve Doğu Avrupa ülkelerinde süreceğini söyledi. 
     Esgin, "Rusya’daki çamaşır makinesi fabrikası yatırımımız kuruluş aşamasına geldi" dedi ve Türkiye dışı yatırımların süreceğinin altını çizerek şöyle konuştu "Hem yerleşik şirket satın almak, hem de yeni yatırım yapmak konusunda değişik ülkelerde çalışmalarımız var. Her ay bir şirket satın alacağız diye bir şey yok ama sindire sindire hedefimize ilerleyeceğiz. Avrupa ve Doğu Avrupa ülkelerinde yoğunlaştık. Bir tanesi Rusya’da çamaşır makinesi yatırımı ki, bu kuruluş aşamasına geldi. Fabrika başlangıçta yılda 200 bin adet kapasiteli olacak ve bu kapasite aşamalı olarak kısa sürede 500 bin adete çıkacak. Doğu Avrupa ülkelerine de iki tane buzdolabı fabrikası kurma yatırımımız olacak. Bu fabrikalardan bir tanesinin yıllık kapasitesi 500 bin adet, ikincisinin de 800 bin adet olacak." 
     
     Satışlar yüzde 50 arttı 
     2002 yılında 400 milyonu ihracat olmak üzere toplam 1.5 milyar euro ciro hedeflediklerini belirten Esgin, bu yılın ilk dört ayında iç piyasayı değerlendirirken, "Geçen yıl sonundaki KDV indiriminin etkisiyle öne çekilen satışlar nedeniyle boşalan bayi stoklarını artırmaya yönelikti ve yavaş gerçekleşti" dedi. Nisan ayında satışların yüzde 50 arttığını belirten Esgin, "Ama bunu temel veri kabul etmek yanıltıcı olur. Çünkü, geçen yılın nisan ayında çok büyük bir düşüş vardı" dedi. 
     
Yumurtaların tamamını Türkiye’de tutamazdık’      Avrupa pazarını yeniden tanımladıklarını ve Doğu Avrupa ülkelerini de Batı’nın içinde değerlendirdiklerini belirten Esgin, şöyle konuştu 
     "Örneğin Macaristan’ın iki - üç yıl içinde AB’ye gireceği söyleniyor. Eğer bugünden bir Doğu Avrupa ülkesine yatırım yaparsak, kısa sürede bu yatırımımız AB’ye girmiş olacak. Avrupa pazarını bir bütün olarak düşündüğümüzde tüm ürünlerde Avrupa pazarında yüzde 5 pazar payına ulaşmayı hedefliyoruz." Esgin, Almanya’da Blomberg ve Avusturya’da Elektra Bregenz’i satın almalarının da "Türkiye’nin en büyük sanayi kuruluşu olan Arçelik’in yumurtalarının tamamını sıkca krize giren bir ülkede tutamayacağı anlayışının sonucu" olduğunu belirtti. Esgin, "Ölçeklerin dünya ölçeğine çok kısa sürede çıkması gereğinden yola çıkarak, yurtdışında da büyümemiz gerektiğine inandık" dedi. 
     



 EKONOMİ 
















</TEXT>
</DOC>
