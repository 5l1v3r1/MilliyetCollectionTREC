<DOC>
<DOCNO> 58695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/yozer.html </URL>
<DATE> 2001/12/24/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Kara facia 
</HEADLINE>
<TEXT>

     Bir hakem düşünün ki, futbolcular yerine bu maçı alıp götürecek, inanılmaz ters kararlar verecek ve sanki kasıtlıymış gibi birilerinin başını yakacak. Yozgat 3 - 1 önde. Güle oynaya üç puana gidiyor. Sergen çığrından çıkmış, Hüseyin'e tekmeyi yapıştırmış. Noel hediyesi gibi bir sarı kart. Sonra da milli piyangodan büyük ikramiye penaltı. İşte Galatasaray, dün bir puanı böyle aldı. Hakemin dört dörtlük yardımıyla. 
     Bir Allah'ın kulu söylesin. Şu takım dün ne yaptı Yenilgiyi sonuna kadar hak ettiler. Beş paralık top oynamadılar. İnanılmaz kötüydüler. Hatta rezildiler. Doksan dakika pozisyon bile zor buldular. Yozgat'ın inanın fazla gücü yoktu. Ellerinden geldiğince mücadele ettiler. Ama öyle bir rakip vardı ki, karşılarında onlar bile arslana döndü. 
     Galatasaray'ın ne oyun taktiği vardı, ne de bir düzeni. Top kontrolü sıfır, tempo hiç yoktu. Savunmada Capone, Bülent, Vedat çoktan tatile çıkmış bile. Orta sahada bir tek Sergen. Ayhan top kaybı rekoru kırdı. Bülent Akın Allah'lık. Forvet desen hiç sormayın. Murat, Serkan, Ümit Karan sahanın rezil sıralamasında başlarda yer alırdı. O ağır kara rağmen dün saha pırıl pırıldı. Bu yüzden hiç mazeretleri yok. 
     Sergen, takımının en iyisiydi. Ama attığı çirkin tekme oyunun en çirkiniydi. Üstelik zeytinyağı gibi üste çıkmaya çalışıyordu. Hakemin elini öpeceğine sarı karta bile itiraz ediyordu. Ona saldırıp, buna saldırmakla maç kazanacağını düşündü. Bir de baktı hakem keklik, sonuna kadar devam etti. 
     Umarız Selçuk Dereli akşam olup, izlemiştir. Kimbilir, vicdanı da belki sızlamıştır. Ama bu küçük takımlara sahiden yazık. Onlar, alacağı şu üç puanla belki de kümede kalacaklardı. Her şeylerini ortaya döktüler ve hakeme çattılar. Galatasaray hiçbir şeyini ortaya koymadı, hakemle bir puanı aldı. Ben onların hakkı diyemiyorum. Varsa diyen çıksın. 
     
     



 SPOR 























</TEXT>
</DOC>
