<DOC>
<DOCNO> 65278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/ekonomi/eko03a.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile pürüz kalmadı 
</HEADLINE>
<TEXT>

Uluslararası Para Fonu yönetiminin 4 Şubat’taki İcra Direktörleri Kurulu toplantısında, Dünya Bankası’nın da 5 Şubat’ta Türkiye’ye verilecek yeni kredileri onaylaması bekleniyor 
     YASEMİN ÇONGAR Washington 

     Uluslararası Para Fonu IMF ile Türkiye arasında 2002 yılı için 10 milyar dolarlık taze krediyi de içerecek yeni bir stand - by anlaşması yapılmasının önündeki pürüzler aşıldı. 
     IMF yetkilileri, Bankacılık Yasası’nın üç maddesini veto eden Cumhurbaşkanı Ahmet Necdet Sezer’in, ikinci kez gönderilen yasayı onaylamasının ardından, diğer önkoşul olan Kamu Bankalarınının Yeniden Yapılandırılmasına ilişkin düzenleme konusunda da Ankara’dan "olumlu" haber aldıklarını bildirdi. 
     Bir IMF yetkilisi, dün akşam Milliyet’e, "Henüz resmi açıklama yapılmadı, ancak bize ulaşan bilgi bu ikinci pürüzün giderildiği ve kamu bankalarının yeniden yapılandırılmasına ilişkin düzenlemede bir sorun kalmadığı yönünde" ifadesini kullandı. IMF sözcülerinden Conny Lotze de, Türkiye ile yeni anlaşmanın ve 10 milyar dolarlık kredinin onay alması beklenen İcra Kurulu toplantısının, planlandığı gibi 4 Şubat’ta yapılacağını vurguladı. 
     IMF’nin pazartesi Türkiye’yi görüşmesi ve büyük olasılıkla yeni kredi paketine yeşil ışık yakmasının ardından, Dünya Bankası da, Türkiye’ye sağlayacağı 1.3 milyar dolarlık krediyi görüşmek üzere 5 Şubat’ta toplanacak. Bu paranın, Dünya Bankası’ndan onay alması ve önümüzdeki hafta Türkiye’ye gönderilmesi bekleniyor. 
     Bu arada Washington’a yaptığı 36 saatlik sürpriz ziyareti bu sabah tamamlayacak olan Devlet Bakanı Kemal Derviş, önceki gece IMF Başkan Yardımcısı Anne Krueger’la gayri resmi bir görüşme yaptı. IMF yetkilileri, bu görüşmenin İcra Kurulu toplantısı öncesinde bir durum değerlendirmesine olanak verdiğini söylerken, tarafların üzerinde çalıştığı "sorunlu" bir konu olmadığını özellikle vurguladı. 
     



 EKONOMİ 























</TEXT>
</DOC>
