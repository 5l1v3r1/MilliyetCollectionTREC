<DOC>
<DOCNO> 62143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/spor/spo01.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kesti, attı 
</HEADLINE>
<TEXT>

Başkan Bilgili ile toplantı yapan Alman hoca bir stoper alınmasını isterken, Baya’yı gözden çıkardığını açıkladı 
     ORHAN YILDIRIM 

     BEŞİKTAŞ Teknik Direktörü Christoph Daum, Başkan Serdar Bilgili ile yaptığı toplantıda bir stoper transfer edilmesini istedi. Alman hoca milli takıma giden Baya’nın artık Beşiktaş’ta işi olmadığını da vurguladı. Önceki akşam yapılan toplantıda yeni transferi gündeme getiren Daum, "Defansa takviye yapılması lazım. Yeni oyuncunun Trabzon maçına yetişmesini istiyorum" dedi. 
     BAŞKAN Serdar Bilgili ve Futbol Şubesi Sorumlusu Yıldırım Demirören bunun üzerine listelerinde bulunan üç isim Brezilyalı Cesar, Polonyalı Bak ve Ukraynalı Holovko için harekete geçtiler. Daum’un Antalya kampı ile ilgili verdiği detaylı raporu da değerlendiren Siyah - Beyazlı yöneticiler, futbolcuların menajerleri ve kulüplerine görüşme yapmak için haber gönderdiler. 
     CHRİSTOPH Daum, tüm ısrarlarına rağmen Afrika Kupası’na giden Tunuslu Baya’yı da gözden çıkardığını yönetime bildirdi. İkinci yarıdaki ilk dört maçın önemine değinen Alman hoca, "Kendisini uyardım, buna karşın o tercihini yaptı ve bizi yalnız bıraktı. Bu maçlarda görev almayan oyuncuyla benim işim olmaz. Karşılıklı olarak birbirimizi kaybettik" dedi. 
     
Arat’tan uyarı100. Yıl Kutlamaları için yapılan hazırlıkları eleştiren Hasan Arat, "Yönetim gereğini yerine getirmiyor" dedi 
     BEŞİKTAŞ’TA Mart ayında yapılacak kongrede adaylığını koyacağını açıklayan Hasan Arat, yaklaşan 100.yıl kutlamaları nedeniyle uyarılarda bulundu. Kutlamalarla ilgili medyada yer alan "Ricky Martin gelecek" haberini yadırgadığını belirten Arat, "Siyah - Beyazlı kulübe yakışacak görkemli bir kutlama için öncelikle düşünülmesi gereken bu tür isimler olmasa gerek" dedi. 
     YÖNETİMİN kutlama işini ehil olmayan ve bu konuda henüz ne yaptıkları bilinmeyen kişilere vererek hata yaptığını ileri süren Arat, "Türkiye’de ilk kez bir spor kulübü 100.yılını kutlayacaktır. Bunun da getirdiği önemli sorumluluklar vardır. Ama yönetim bunların gereğini yerine getirememektedir. Yapılacak iş zor ve geniş kapsamlıdır. Endişelerimiz var" diye konuştu. 
     
Uçtu, uçtu Nihat uçtu      CENGİZ MALGIR 

     REAL Sociedad’a transfer olan Nihat, dün Fulya’da son çalışmasına çıktı. Çarşamba günü İspanya’ya gidecek olan Nihat’ı dün sabah yapılan çalışmada takım arkadaşları omuzlarına aldılar, havaya atarak uğurladılar. 
     KENDİSİ için hazırlanan pastayı keserken hüzünlenen genç futbolcu, "İnşallah bu kez dönüşüm olmaz. Yeni takımıma katkıda bulunmak istiyorum" dedi ve İspanyolca "görüşürüz" anlamına gelen "Hasta luego" diyerek veda etti. 
     
Kartal fuarda      SİYAH - Beyazlı oyunculardan Kaptan Tayfur, Tamer, Asper, Ronaldo, Sertan ve Tunç, dün TÜYAP’ta düzenlenen deri fuarını gezdiler. Beşiktaş kongre üyesi Süleyman Eren’in standını ziyaret eden futbolculara ziyaretçiler büyük ilgi gösterdi. Eren, Sociedad’a giden Nihat için özel olarak yaptırdığı kupayı, Tayfur’a verdi. 
     
Koblenz’de 12. duruşmu      BEŞİKTAŞ Teknik Direktörü Christoph Daum, bugün Almanya’ya gidecek ve Koblenz’de devam eden kokain davasına katılacak. Yarın sabah Koblenz Eyalet Mahkemesi’nde 12. kez yargıç önüne çıkacak olan Alman hoca savunmasını yapacak. 
     
Demetradze geliyor      REAL Sociedad’dan sezon sonuna kadar kiralanan Gürcü forvet oyuncusu Demetradze yarın İstanbul’a gelecek. Sağlık kontrolünden geçirilecek olan Demetradze ile raporların olumlu çıkması halinde sözleşme yapılacak. 
     
Karda antrenman      TRABZON maçının hazırlıklarını sürdüren Beşiktaş, dün sabah karda çalıştı. Daum’un, Fulya’daki üst sahanın temiz olmasına karşın karla kaplı alt sahayı tercih etmesi futbolcularda şaşkınlık yarattı. Düz koşuyla başlayan çift kaleyle noktalanan günün tek çalışmasına Sertan, Myhre ve Stavrum’un yanısıra Zürih’e giden İlhan Mansız katılmadı. Siyah-Beyazlı ekip, bugün izin yapacak. 
     
Soydan’ın acılı günü      BEŞİKTAŞ’TA uzun yıllar forma giyen, Celal Soydan’ın eşi vefat etti. 61 yaşında vefat eden Semiha Soydan’ın cenazesi bugün Erenköy Galippaşa Camii’nde kılınacak öğle namazından sonra Zincirlikuyu Mezarlığı’nda toprağa verilecek. 
     



 SPOR 




















</TEXT>
</DOC>
