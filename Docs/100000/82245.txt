<DOC>
<DOCNO> 82245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko03.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası Genel Müdürü Özince ekonomiye iyimser yaklaşım 
</HEADLINE>
<TEXT>

     İş Bankası Genel Müdürü Ersin Özince, İstanbul Yaklaşımı'nı ''hacı bekler gibi'' beklediklerini belirterek, ''İnşallah bir an önce tamamlanır'' dedi. 
     Özince, Bankalar Birliği'nin İstanbul Yaklaşımı ile ilgili çerçeve anlaşmayı tamamladığını ve BDDK'ya ileteceğini belirterek, ''Herhalde önümüzdeki günlerde, Mayıs ayı içinde sonuca kavuşacaktır'' dedi. 
     Ersin Özince, şöyle konuştu 
     ''Burada şu konuda son derece memnunum. Gerek bankacılık sektörünün önde gelen kuruluşları, gerekse de BDDK, Türkiye'de fon yaratan kuruluşların, ekonomiye yararlı olabilecek kuruluşların kaybedilmemesi için görüş birliği içindeler. Herkes, bu konuda son derece sorumlu bir yaklaşım içinde.'' 
     
     "İSTİKRAR VE GÜVEN YAVAŞ YAVAŞ TESİS EDİLMEKTE" 
     Sanayicinin rekabet gücü açısından özellikle enerji ve işçilik maliyetinin Türkiye'de çok kritik konular olduğunu ifade eden Özince, bu maliyetlerin yüksek olmasından yakınarak, ''Maalesef, bu iki konuda da gelişen piyasaların bazılarında Türkiye'ye nazaran çok avantajlı olan ülkeler var. Eski Doğu Bloku ülkeleri dahi işçilik maliyeti açısından daha avantajlı'' dedi. 
     Yüksek vergi, elektrik ve SSK primleriyle yabancı yatırımcının çekilip çekilmeyeceğine ilişkin soruyu cevaplarken Özince, iç ve dış sermayeyi uyarma konusunda birçok çabanın olduğunu bildiğini ve bunların da netice vereceğine inandığını söyledi. Özince, ''Ama, sermaye için her şeyden önemlisi kurallar değil istikrar ve güvendir. 
     Yavaş yavaş da bu tesis edilmekte'' diye konuştu. 
     Dünya ekonomisinde ciddi canlanma olmadıkça gelişen piyasalara çok önemli yabancı sermaye akışının sürmeyebileceğini söyleyen Özince, Türkiye'de güven ortamı arttıkça yerli sermayenin de artacağına, yabancı sermayenin de daha fazla geleceğine inandığının altını çizdi. 
     Özince, ''Böyle büyük bir kriz ortamından hemen sonra yabancı sermayenin sular seller gibi ülkeyi istila etmesi düşünülmemeli. 
     Sabırlı olmalıyız. Biz, günlük yaşaya yaşaya artık ister istemez, bir de sıkıntılardan dolayı çok sabırsız olmaya başladık. Ama, mucize beklememize gerek yok. Ağır, istikrarlı adımlarla bundan sonra hareket etmeyi düşünmeliyiz'' dedi. 
     
     "BİZ HALA NİYE YATIRIM YAPIYORUZ 
     Şişecam olarak 2001 yılında 90 milyon dolarlık yatırım yaptıklarını, bu yıl da bunun üç katı yatırım yapacaklarını bildiren Özince, sözlerini şöyle sürdürdü 
     ''Biz, hala niye yatırım yapıyoruz Türkiye'de mutlaka birşey var diye yapıyoruz. Türkiye, o kadar ihmal edilecek ülke değil. Türkiye'de yatırım yapmak öyle babayiğitlik değil tabii ki... Türkiye kar edilen bir ülke. Piyasası dinamik olan dünyada sayılı ülkelerden biri. 
     Krizden sonra Türk insanı fakirleşti. Böyle mi kalacak, hayır. 
     Yani Türkiye'nin yarınına inanmak için çok cesaretli olmaya falan gerek yok. Türkiye'nin kendi dinamikleri zaten bunu gösteriyor. Bu kadar büyük bir pazar hiçbir şekilde ihmal edilemez. Ayrıca, bunu yabancılar ihmal ederse de yerliler o açığı kapatır. Hiç kimse kapatmıyorsa da biz kendi gücümüzle kapatmaya çalışırız. İş Bankası Grubu ve Şişecam, Türkiye'de yatırım yapmaya devam edecek, devam edecek...'' 
     
     REFORMLAR VE IMF'NİN YÖNLENDİRMESİ 
     Kurlardaki gelişmeye ilişkin görüşlerini de açıklayan Özince, Devlet Bakanı Kemal Derviş'in buna fazla kafayı takan ruh sağlığından olur sözlerini hatırlatarak, kurun serbest piyasada belirlendiğine dikkat çekti. 
     Ersin Özince, Mayıs içerisinde IMF'nin Türkiye'ye geleceğinin hatırlatılıp, yapılması gereken birçok reformun aşılabileceğine olan inancının sorulması üzerine de şöyle konuştu 
     ''Türkiye'nin şu ana kadar izlediği performansı, gerçekleştirdiği performansı gayet iyi buluyorum. Yani, bu kadar fazla reform ne kadar IMF'nin yönlendirmesi ile denirse densin, taktir etmek benim üzerime vazife değil ama bunların hepsi de Meclis'ten çıkan kanunlarla ve bu hükümetin performansıyla oldu. Arada sırada, ufak tefek tereddütlerin çıkmasından da korkmamak lazım.'' 
     
     "ENFLASYON DÜŞECEK" 
     İstanbul Sanayi Odası İSO Başkanı Tanıl Küçük'ün Bankacılık sektörü, devlete, BDDK'ya dediklerini yaptırabilmek için sanki sanayiyi rehin almış. Rehin alan rehinenin boğazını gittikçe daha fazla sıkıyor şeklindeki sözlerine ilişkin görüşlerini de açıklayan Özince, şunları kaydetti 
     ''Bankacılık sektöründe de reel sektörde de toplumun her kesiminde de krizin sıkıntıları azalarak sürüyor. Ama, genelleme yaparak değerlendirme yapmak bence doğru değil. Dolasıyla ben, sayın Küçük'ün bankacılar derken, bunların içinden bir bölümünü kastettiğini düşünmek istiyorum.'' Enflasyon konusuna da değinen Özince, enflasyonun düşmesi için özellikle ücret artışlarında geçmişe değil geleceğe yönelik beklentilere dönebilmeyi Şişecam grubunda başarabildiklerini söyledi. 
     ''Enflasyonun kalıcı olarak düşeceğine inanıyorum'' diyen Özince, ''Genç nesil düşük enflasyonlu dönemi bilmiyor. Biz, Türkiye'nin düşük enflasyonlu dönemini biliyoruz. Enflasyon düşecek. Çocuklarınız yüksek enflasyonu bilmeyecek'' diye konuştu. 
     





</TEXT>
</DOC>
