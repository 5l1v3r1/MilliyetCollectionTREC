<DOC>
<DOCNO> 97850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/siyaset/asiy.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakana jet’ hızıyla asansör 
</HEADLINE>
<TEXT>

"Meydanlara çıkacağım" diyen Başbakan Bülent Ecevit için Başbakanlık’a kurulması planlanan asansörün yapımı hız kazandı. Anıtlar Kurulu’ndan yapım izni alınan asansörün, çok kısa sürede tamamlanacağı belirtildi... 
     ALTAN BURGUCU Ankara 

     Seçimlerde yurt gezilerine çıkacağını ve meydanlara ineceğini açıklayan Başbakan Bülent Ecevit için Başbakanlık’a kurulması planlanan asansörün yapımı hız kazandı. Anıtlar Kurulu’ndan yapım izni alınan asansörün, çok yakında tamamlanacağı belirtildi. 
     Başbakanlık merdivenlerini cami minaresine benzeten ve belinde rahatsızlığa yol açtığını dile getiren Ecevit’in bu sözlerinin ardından, SİT alanı içinde olan Başbakanlık binasına asansör yapılması için Anıtlar Müdürlüğü’nden izin alındı ve geçen hafta inşaata başlandı. 
     
     İskelet tamam 
     Ecevit’in omurundaki rahatsızlığa yol açan Başbakanlık merdivenlerinden kurtulması için yapılması planlanan ve Bayındırlık Bakanlığı’nın ihale ettiği asansörün iskeleti tamamlandı. Başbakanlık ana binadaki polis kulübesinin yanından birinci kattaki makam katına kadar çıkacak asansörün, Ecevit’in hem Bakanlar Kurulu salonuna hem de odasına girişini sağlayacağı kaydedildi. 
     Ecevit’in, asansörün yapımının tamamlanmasının ardından Başbakanlık Resmi Konutu’nda sürdürdüğü çalışmalarını tekrar merkez binaya kaydıracağı ifade edildi. 
     
     MGK asansörü de hazır 
     Bu arada Ecevit için İstanbul’daki Harp Akademileri Komutanlığı’na da asansör yapıldı. Ecevit, komutanlıkta bugün yapılacak MGK toplantısına yapımı geçen hafta biten özel asansörle çıkacak. 
     



 SİYASET 










</TEXT>
</DOC>
