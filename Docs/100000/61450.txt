<DOC>
<DOCNO> 61450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur10.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat...Grip salgını yolda... 
</HEADLINE>
<TEXT>

     İstanbul Üniversitesi Cerrahpaşa Tıp Fakültesi Göğüs Hastalıkları Anabilim Dalı Öğretim Üyesi Prof. Dr. 
     Ahmet Rasim Küçükusta, her yıl milyonlarca insanı yatağa düşüren ve önemli ekonomik kayıplara yol açan grip salgınlarının, yaşanan soğuk kış günlerinde ''kapıda olduğunu'' bildirdi. 
     Prof. Dr. Küçükusta, Türkiye'de grip salgınının daima yılbaşından sonra görüldüğüne dikkati çekerek, ''Soğuk kış aylarında ortaya çıkan grip salgınları kapımızda'' dedi. 
     Gribin her yıl salgınlarla ortaya çıktığını, 15-20 yılda bir de tüm dünyaya yayılan salgınlar yaptığını vurgulayan Prof. Dr. 
     Küçükusta, ''En son salgın 1977'de olduğu için, bu yıl veya önümüzdeki yıllarda dünya çapında salgın beklenmektedir'' diye konuştu. 
     Prof. Dr. Küçükusta, gribin herkesi etkilediğini, ancak yaşlılar, bebekler ve hamile kadınlar, kalp, şeker ve böbrek hastaları ile astım ve kronik bronşitlilerin daha çok risk altında olduğunu, dikkat edilmemesi halinde bu kişilerde ölümle sonuçlanabileceğini kaydetti. 
     
     Gripten korunmanın yolları... 

     Prof. Dr. Küçükusta, gripten korunmanın yollarını da şöyle sıraladı 
     ''Gripten korunmak için her gün bir elma, bir portakal yenmeli. 
     Bu, bütün vitaminlere bedel. Vitamin hapı alınmasına da gerek kalmaz. 
     Gribin özel bir ilacı yok. Gribin de, solunum yolu enfeksiyonlarının da en iyi ilacı tavuk suyuna sebze çorbasıdır. Gereksiz antibiyotik alınmamalı. Gelişigüzel alınan antibiyotikler, vücuttaki doğal bakteri dengesini bozduğu için zararlı. Gelişigüzel antibiyotik kullanımı sonucu bakteriler, antibiyotiğe direnç kazanıyor ve antibiyotik fayda etmez oluyor. Düzenli beslenilmeli ve sigara ile alkol kullanılmamalı.'' Gribin en çok korkulan tehlikesinin zatürree hastalığına çevirmesi olduğunu dile getiren Prof. Dr. Küçükusta, gribe yakalanan kişilerde ateşin 3 günden fazla sürmesi, öksürük, balgam, göğüs ağrısı ve nefes darlığı şikayetlerinin olması halinde mutlaka doktora başvurulmasının önemine işaret etti. 
     Gribin çocuklarda orta kulak iltihabı ve sinüzite neden olabileceğini de anlatan Prof. Dr. Ahmet Rasim Küçükusta, bu hastalığa yakalananların bol bol dinlenmeleri ve başkalarına bulaşmaması için okul, sinema, tiyatro gibi yerlere gitmemeleri gerektiğini sözlerine ekledi. 
     






</TEXT>
</DOC>
