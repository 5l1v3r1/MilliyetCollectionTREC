<DOC>
<DOCNO> 61261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur22.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaycının intikamı...İşten çıkarıldığı hastaneyi yaktı 
</HEADLINE>
<TEXT>

     Eskişehir'in Seyitgazi İlçesi'nde bir kişi, işten çıkarıldığı hastanenin çatısını yaktı. 
     Alınan bilgiye göre, Seyitgazi Devlet Hastanesi'nin çatısından alevler yükseldi. Olay yerine gelen Seyitgazi İtfaiyesi'nin müdahalesi yetersiz kalınca, Eskişehir ve Kırka İtfaiye ekiplerinin yardımıyla yangın korntrol altına alındı. 
     Yangının devam ettiği sırada Emniyet Amirliği'ne telefon eden ve isminin Muhterem Başa 38 olduğunu bildiren bir kişi, yangını kendisinin çıkarttığını söyledi. Karakola davet edilen Başa, kendiliğinden gelerek teslim oldu. 
     Başa, ifadesinde, hastanede bir taşeronun yanında çaycı olarak görev yaptığını, ancak 2 hafta önce işine son verildiğini belirterek, bu nedenle kızdığını ve çatıya çıkarak beraberinde götürdüğü battaniye ile yangını çıkarttığını anlattı. 
     İlçe merkezi dışında bulunan hastanenin, yolların karlı ve buzlu olması nedeniyle 2 gündür hizmet vermediği, bu nedenle boş olduğu bildirilirken, yangında can kaybı meydana gelmedi. 
     Yetkililer, ilk belirlemelere göre, hastanede 15 milyar liralık maddi zarar meydana geldiğini belirterek, Muhterem Başa'nın gözaltında olduğunu, soruşturmanın sürdürülmdüğünü bildirdiler. 
     






</TEXT>
</DOC>
