<DOC>
<DOCNO> 78741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur21.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Cumhuriyet Başsavcısı "Türban ideolojik, Vali haklı" 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, İstanbul Valisi Erol Çakır'ın imam hatip liselerinde Kılık Kıyafet Yönetmeliği kurallarına aykırı davranan öğrencilerin okula alınmamasına yönelik yazısı hakkında yapılan şikayetler için ''işleme koymama'' kararı verdi. Kanadoğlu kararında, sorunun, imam hatip liselerinde öğrenim gören kız öğrencilerin türban konusundaki yasal düzenlemelere riayet etmemelerinden kaynaklandığını belirtti. 
     Sultanbeyli İmam Hatip Lisesi'nde okuyan türbanlı kız öğrencelerin okula alınmaması üzerine velileri müşteki olarak Sultanbeyli Cumhuriyet Başsavcılığı'na, İstanbul Valisi Erol Çakır ve diğer emniyet görevlileri hakkında suç duyurusunda bulundular. Başsavcılık, Vali Çakır yönünden evrakı ayırarak, Yargıtay Cumhuriyet Başsavcılığı'na gönderdi. 
     Yargıtay Cumhuriyet Başsavcısı Kanadoğlu da 4483 Sayılı Memurlar ve Diğer Kamu Görevlilerinin Yargılanması Hakkında Yasa uyarınca Çakır hakkındaki şikayet başvurusunu inceleyerek, ''işleme konulmama'' kararı verdi. 
     Başsavcı Kanadoğlu kararında, İstanbul Valisi Çakır'ın, 12 Şubat 2000 tarihli ilçe kaymakamlıkları ve milli eğitim müdürlüklerine bir 
     yazı gönderdiğini belirtti. 
     Yazıda, imam hatip liselerinde okuyan öğrencilerin Kılık Kıyafet Yönetmeliği'ne uymaları gerektiği, bu yönetmeliği tanımamak şeklinde eğitim ve öğretim sistemine yönelik bir eylemin ortaya çıktığı ifade edildi. Yönetmeliğe aykırı davranmayı sürdürmekte ısrarlı olan öğrencilerin okula alınmayarak, haklarında Milli Eğitim Bakanlığı Orta Öğretim Kurumları Ödül ve Disiplin Yönetmeliği hükümlerine göre herhangi bir gecikmeye yer verilmeden disiplin işleminin yapılması gerektiğinin yazıda belirtildiğini kaydeden Kanadoğlu, Kılık Kıyafet Yönetmeliği'nin lise ve dengi okullardaki kız öğrencilerin kıyafetini düzenleyen hükmünde kız öğrencilerin yalnızca Kuranıkerim ders saatlerinde başlarını örtebileceği hükmünün yer aldığını belirtti. 
     Kanadoğlu, bu yönetmeliğe aykırı davrananlar hakkında da Disiplin Yönetmeliği'nin uygulanacağını, bunun da aynı yönetmeliğin hükmü olduğunu bildirdi. 
     
     ANAYASA'YA AYKIRI 
     Türban-başörtüsü adı ile bilinen giysinin kamusal alanlarda kullanılmasının Anayasa'nın 2, 10, 24 ve 174. maddeleri yanında diğer yasal düzenlemelere aykırı olduğu yönünde, konunun intikal ettirildiği yargı organları tarafından alınan ve uygulanması zorunlu bulunan kararlardan başka, iç hukuktaki düzenlemelere paralel Avrupa İnsan Hakları Komisyonu'nca alınan kararlar da bulunduğunu anımsatan Kanadoğlu, bu konuda Danıştay'ın, Anayasa Mahkemesi'nin ve komisyonun kararlarına işaret etti. 
     
     ''LAİKLİK İLKESİNE KARŞI DURUŞU SİMGELİYOR'' 
     Yargıtay Cumhuriyet Başsavcısı Kanadoğlu, şöyle devam etti 
     ''Şikayet dilekçelerinin içeriğinden ve valiliğin yazılarından açıkça anlaşılmaktadır ki sorun, imam hatip liselerinde öğrenim gören kız öğrencilerin türban konusundaki yasal düzenlemelere riayet etmemelerinden kaynaklanmaktadır. İnsan hakları bağlamında bir inancın gereği olarak okullarda da özgürce giyinilmesi gerektiği ileri sürülen türbanın, iddia edildiğinin aksine, masumane duygularla bir inancın gereği ve herhangi bir başörtüsü olarak giyinilmek istenmesinin ötesinde, laiklik ilkesine karşı duruş görüntüsü sergileyen bir ideolojinin simgesi olarak ortaya çıktığı görülmektedir. 
     Türban ya da başörtülü olarak okul-dersliklere girilmesi konusunda ısrarlı biçime sürdürülen çaba ve eylemlerin, eğitim ve öğretimi engelleyecek biçimde boyutlanmasına ve giderek laik cumhuriyetin eğitim sistemine yönelmesine, 5442 sayılı İl İdare Yasası'nın 9. 
     maddesinde belirtilen kanun, tüzük, yönetmelik ve hükümet kararlarının verdiği görev-yetkilerini kullanmak ve uyulması zorunlu bulunun yargı kararlarından doğan hükümlülüklerini yerine getirmek suretiyle engel olmak, il yönetiminin başı ve sorumlusu olan valinin temel görevidir.'' Başsavcı Kanadoğlu, şikayet edilenle laik cumhuriyet ilkelerine dayalı, Anayasa'ya, yasalara, yönetmeliklere ve yüksek mahkeme kararlarına uygun biçimde görevini ifa ettiği anlaşılan Vali Erol Çakır hakkında, doğrudan suç teşkil etmesi nedeniyle böyle incelemeye konu olabilecek bir eylem söz konusu olmadığından şikayet dilekçelerinin ''işleme konulmamasına'' karar verildiğini kaydetti. 
     





</TEXT>
</DOC>
