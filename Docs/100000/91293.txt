<DOC>
<DOCNO> 91293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur25.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saipem 7000, boğaz geçişini tamamladı 
</HEADLINE>
<TEXT>

     Mavi Akım doğalgaz boru hattının Karadeniz yatağındaki kısmına boru döşemede kullanılan SAIPEM 7000, İstanbul Boğazı'ndan geçişini tamamladı. 
     SAIPEM 7000, sabah saatlerinde girdiği boğazda, Fatih Sultan Mehmet Köprüsü'nün ardından Boğaziçi Köprüsü'nden de 29.5 metre ''draft'' edilerek geçirildi. 
     Her iki köprüyü toplam 57.9 metre yükseklikle geçen 197.95 metre boyunda, 87 metre yüksekliğinde, 117 bin 812 grostonluk, 18 bin kilowat motor gücündeki gemi, Boğaziçi Köprüsü'nü geçtikten sonra demirletildi. 
     Burada daha önce aldığı suyu denize boşaltan SAIPEM 7000'in, jeneratör ve ''balans pompası''nda mekanik bir arıza meydana geldi. 
     Bu yüzden dev platform, planlanan süreden daha uzun süre İstanbul Boğazı'nda kaldı. 
     Arızanın giderilmesiyle SAIPEM 7000, saat 17.00 sıralarında geçişini tamamlayarak, Marmara Denizi'ne çıktı. 
     SAIPEM 7000, Adalar açıklarında demirletilecek. Geminin burada, 3 gün demirli kalacağı ve mürettebatının değişeceği bildirildi. 
     Acenta yetkilileri, geminin 24 Haziran Pazartesi günü akşam saatlerinde Marmara Denizi'ne çıkacağını, ertesi sabah da Çanakkale Boğazı'ndan geçeceğini kaydettiler. 
     Bu arada, sabahın erken saatlerinde transit geçişlere kapatılan İstanbul Boğazı, yeniden transit geçişlere açıldı. 
     





</TEXT>
</DOC>
