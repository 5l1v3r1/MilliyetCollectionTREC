<DOC>
<DOCNO> 90162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sondun04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan Hollywood'a önce sansür, sonra destek.. 
</HEADLINE>
<TEXT>

     Amerikan Savunma Bakanlığı Pentagon'un, 11 Eylül'den sonra özellikle popüler hale gelen savaş filmlerinde, orduyu kötü gösteren sahneleri sansürleme karşılığında, bütün askeri imkanları Hollywood yapımcılarının emrine sunduğu ortaya çıktı. 
     ABD'de bu hafta piyasaya çıkan son Hollywood yapımı savaş filmi ''Windtalkers'ın'' Rüzgar Konuşmaları senaristleri de Pentagon'un savaş gemileri ve uçakları ile her türlü teknik yardımını kullanmak uğruna bazı sahneleri çıkarmaya razı oldular. 
     MGM şirketinin ürünü olan ve başrollerini Nicholas Cage, Christian Slater ve Adam Beach'in paylaştığı, yönetmenliğini John Woo'nun yaptığı filmde, ''Dişçi'' lakaplı bir deniz piyadesinin, savaş alanında Japon askerlerin cesetlerinden altın dişlerini sökmesi, deniz piyadelerini kötü gösterdiği gerekçesiyle Pentagon'un itirazı üzerine çıkarıldı. Pentagon, filmdeki sahnede sergilenen karakterin, bir deniz piyadesinde bulunamayacağını savundu. 
     Hollywood yapımcılarının, çekecekleri film için Pentagon'un yardımını istediklerinde, senaryoyu da Pentagon'a onaylatmaları gerekiyor. 
     Pentagon'un film ve televizyon irtibat bürosunun başı olan Phil Strub, Washington'daki bürosuna getirilen senaryoları okuyarak bunlar üzerinde yapımcılara ''tavsiyelerde'' bulunuyor. Strub'un onayı çıktığı takdirde, milyarlarca dolar değerindeki askeri imkanlar, savaş gemileri, uçaklar ve tanklar, Hollywood'un emrine sunuluyor. Strub senaryoyu beğenmediği takdirde yönetmenler, askeri yardımı alabilmek için, Pentagon'un tavsiyelerine uygun değişiklikleri yerine getirmek zorunda bırakılıyor. 
     İkinci Dünya Savaşı sırasında geçen ''Windtalkers'' filminde Pentagon'un itiraz ettiği bir başka sahne ise aktör Nicholas Cage'in, teslim olmaya çalışan yaralı bir Japon askerini vurarak öldürmesi oldu. Bu sahne de itiraz üzerine çıkarıldı. 
     Filmde Pentagon ile film şirketi arasındaki en büyük tartışma ise bütün filmin üzerine kurulu olduğu fikir üzerine çıktı. Filmde, Navajo yerlilerinin dilinde kodlarla konuşarak mesajları taşıyan askerlerin, düşman eline geçmemesi için gerekirse öldürülmesini anlatıyor. Ancak Pentagon, bu öldürme emrinin ''kurgu'' olduğunu savunarak bu fikri veren bütün diyalogların çıkarılmasında ısrar etti. Filmin senaristleri, bütün filmin bu fikir üzerine kurulu olduğunu ve zaten Pentagon'a danışarak, bu durumun doğruluğunu tespit ettikten sonra senaryonun hazırlandığını belirtiyorlar. Ancak Pentagon'un itirazının ardından, bu sahne de filmden çıkarıldı. 
     ABD'nin, İkinci Dünya Savaşı sırasında, yazılı olmadığı için kolay çözülemeyen Navajo yerlilerinin dilini konuşan 29 kod taşıyıcısının bulunduğu belirtiliyor. 
     ABD Savunma Bakanlığı Pentagon, geçen yılın filmi Pearl Harbor için uçak gemileri, helikopter ve savaş uçaklarını Hollywood'a kullandırttığı için basında eleştirilmişti. 
     





</TEXT>
</DOC>
