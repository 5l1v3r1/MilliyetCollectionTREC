<DOC>
<DOCNO> 76331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/yasam/yas04.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
En uzun kaçış 
</HEADLINE>
<TEXT>

Almanya’da banka soyan 3 kişi, 2 kadını rehin aldı 20 polis otosu ve helikopterler eşliğinde Polonya’yı geçip Ukrayna’ya daldı. Ama sonuçta polis kazandı 
     DIŞ HABERLER SERVİSİ 

     Her şey 3 maskeli soyguncunun önceki akşam Almanya’nın Hamburg eyaletine bağlı Uelzen kasabasındaki bir bankayı soymasıyla başladı. Soyguncular 6 haneli rakamlar içeren paraları aldıktan sonra bankada görevli iki kadını da yanlarına alarak kaçtı. Polis, rehinelere zarar gelmemesi için müdahale etmeyip izlemekle yetindi. Ancak hırsızlar Ukrayna’da teslim oldu. 
     
     Bir rehine kaçtı 
     Soyguncular önceki geceyarısı doğuya yönelerek Polonya topraklarına girdi. Polonya sınır muhafızları Alman polisinin isteği üzerine sınırı geçmelerine izin verdi. Alman polisinin de helikopter ve otomobillerle katıldığı nefes kesen takip Polonya’da sürerken soyguncular sabah Lublin’de bir benzin istasyonuna girdi. Bu sırada rehinelerden biri kaçmayı başardı. Polonya polisi, şoktaki kadının ifade veremediğini açıkladı. 
     Hızları hiç 160 kilometreden aşağı düşmeyen soyguncular, dün öğle saatlerinde de Polonya’nın güneyinden tekrar doğuya yönelerek bu kez Ukrayna topraklarına geçti. Ukrayna sınır görevlileri de talimat üzerine soygunculara müdahale etmedi 20 polis otosu ve helikopterler uzaktan izledi. Sonuçta hırsızlar, kadın rehineyi serbest bırakıp akşam saatlerinde teslim oldu. 
     



 YAŞAM 






















</TEXT>
</DOC>
