<DOC>
<DOCNO> 85279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko18.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Halkı'nın rüşvet harcaması yılda 37 milyar dolar... 
</HEADLINE>
<TEXT>

     Doğumdan ölüme hayatın her alanında, her bürokratik işlemde rüşvet vermek zorunda olan Rus halkının yıllık toplam rüşvet harcamalarının en azından 37 milyar dolara ulaştığı bildirildi. 
     Eski Devlet Bakanlığı Danışmanlarından Georgy Satarov'un başkanlığındaki araştırma kuruluşu İNDEM tarafından iki yıllık bir araştırmanın sonucunda hazırlanan raporda, bu rakamın en iyimser tahminlere dayandığı, gerçek rakamın bunun üç katına ulaşabileceği belirtildi. 
     Rüşvetin kalemlere göre dağılımında ise birinci sırayı iş kurma, işyeri ruhsatı alma gibi iş hayatında verilen rüşvetler alıyor. İş hayatıyla ilgili rüşvetlerin yıllık toplamı 33.5 milyar dolara ulaşıyor. 
     İkinci sırada 600 milyon dolar ile tıbbi bakım ve hastanelerden yararlanmak için verilen rüşvetler geliyor. Üniversiteye girebilmek için öğrencilerin verdiği rüşvetler yılda 449 milyon dolara ulaşırken, 368 milyon dolarlık yıllık rüşvet hasılatıyla trafik polisleri dördüncü sırayı alıyor. 
     





</TEXT>
</DOC>
