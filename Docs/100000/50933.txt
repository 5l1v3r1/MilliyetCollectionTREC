<DOC>
<DOCNO> 50933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo08.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Kaleci yanında hücum oyuncusu da gerekli" 
</HEADLINE>
<TEXT>

     Beşiktaş Teknik Direktörü Christoph Daum, takıma bir kalecinin yanı sıra, savunma ve hücum oyuncusunun da gerekli olduğunu söyledi. 
     Christoph Daum, Beşiktaş'ın resmi internet sitesinde yaptığı açıklamada, iyi bir takım olduklarını, yine de 2-3 oyuncuya ihtiyaç duyduklarını ifade ederek, ''Yönetimi harekete geçirmek ve Beşiktaş'a biraz daha takviye yapabilmek için elimden geleni yapacağım. Maalesef finansal olanaklarımız çok kısıtlı. Yeni alacağımız sporcuların kalitelerinin iyi olması ki bunun da bir bedeli var, çok zor olacak. 
     Kaleci pozisyonunun yanı sıra bir defans, bir de ofans oyuncusu alarak takımı güçlendirmemiz gerekiyor'' diye konuştu. 
     Real Sociedad'a transferi gündemde olan Nihat Kahveci'ye de değinen Daum, ''Kararı yönetim kurulu verecektir. Bu konudaki düşüncemi söyledim. Sportif açıdan bu bir kayıp olacaktır, ancak şu anda Beşiktaş'ın mali durumu daha önemli'' dedi. 
     Alman teknik adam, Beşiktaş'ın şampiyonluk şansıyla ilgili olarak da şunları söyledi 
     ''Biz yalnızca oyundan oyuna düşünüyoruz ve ileriye gitmek için çalışıyoruz. Tüm oyuncular ve antrenörler Beşiktaş'a herşeyi vermek için son derece istekli. Hedefimiz devre arasına dek zirvedeki takımların peşinde olmak, ondan sonrasına bakacağız.'' Daum, Beşiktaş'ın bu sezon kalesinde çok gol görmesini, maç içinde yapılan kişisel hatalara bağladı. 
     Kişisel pozisyon hatalarını aza indirmeye çalışacaklarını kaydeden Daum, ''Bunu ortadan kaldırmak için yoğun bir çalışmaya girdik. 
     Oyuncularımızın hepsi hatalarından ders aldığından, gelecekte kendi kalemizde daha az gol göreceğimizden eminim'' dedi. 
     Alman teknik adam, Beşiktaş ile sezon sonuna dek sözleşmesi bulunduğunu, bunu da yerine getireceğini bildirdi. 
     Daum, kendisini Türkiye'de çok huzurlu hissettiğini vurgulayarak, ''2002-2003 sezonu için ise henüz hiçbir planlama yapmadım. Kendimi Türkiye de çok huzurlu hissettiğimden Beşiktaş her zaman ilk temasa geçeceğim kulüp olacaktır'' diye konuştu. 
     İlk 11'de fazla şans tanımadığı Stavrum ve Tümer'in, Beşiktaş için çok değerli 2 oyuncu olduklarını belirten Daum, 2 futbolcunun da geçen hafta olduğu gibi bundan sonra da takımda önemli bir rol oynayacaklarını kaydetti. 
     Daum, kendisi için oyuncuların yedek kulübesinde oturmalarının, ilk 11'de olmaları kadar önemli olduğunu anlatarak, ''Başarılı bir takımın oyuncu sayısı 11'de bitmiyor, çoğu zaman da doğru kararlar yedek kulübesinden çıkıyor. Herkes bir sonraki maçta ilk 11'de olabilir. Çoğu zaman yalnızca ufak ayrıntılar, oyuncunun ilk 11'de yer alması konusunda karar bağlayıcı oluyor'' diye konuştu. 
     Sakatlıkları süren Tamer ve Ahmet Dursun'a ihtiyaçları olduğunu belirten Daum, 2 futbolcunun da takıma katılmalarını beklediğini söyledi. 
     Alman çalıştırıcı, 2 futbolcu hakkında şunları söyledi 
     ''Tamer, takımla birlikte ısınmaya başladı bile. 3, 4 hafta sonra da topla çalışmaya başlayabilecek ve defansımız için hazır olacak. 
     Ahmet Dursun'da ise hastalığı yeniden nüksetmemesi için, çok dikkatli olmamız gerekiyor. Düz koşulara başladı, birkaç hafta sonra da takımla birlikte çalışmaya başlayacak.'' A Milli Futbol Takımı'nın Avusturya ile yapacağı baraj maçlarına da değinen Daum, ''Şenol Güneş, takımı rakibe göre en iyi biçimde ayarlayacak ve hazırlayacak. Türkiye için Dünya Kupası'na katılmak büyük bir onurdur, bu nedenle oyuncular eleme maçlarında ellerinden geleni yapacaklar. Nihai karar Türkiye'deki rövanş maçında düşecektir ve eminim ki Türkiye daha üstün çıkacak'' dedi. 
     Daum, Türk futbolu hakkındaki görüşlerini de şöyle dile getirdi 
     ''Genelde Türk antrenörleri mükemmel işler başarmışlar. Aradaki başarı farkları neredeyse yok olmuş. Bugün her takım her takımı yenebilir. Hele Gaziantepspor, Gençlerbirliği veya Kocaelispor takımlarının nasıl geliştklerine bakarsam, iyimser bir biçimde önümüze bakabiliriz. Galatasaray ile milli takım, Türk futbolunun görünüşünü güçlendirdiler. İyi bir yoldayız, ancak profesyonellik konusunda kendimizi biraz daha iyileştirmemiz gerekiyor.'' Alman çalıştırıcı, kendisine sorulan ''Eğer 3 oyuncu dileme şansınız olsaydı, bu 3 oyuncu kimler olurdu '' sorusuna, ''Kaleci olarak Oliver Kahn FC Bayern Münih , savunmada Nesta AS Roma ve forvet olarak da Rivaldo FC Barcelona . Ama 10 oyuncu daha sayabilirim şu anda'' diye yanıt verdi. 
     Beşiktaş Kulübü Yönetim Kurulu hakkındaki görüşlerini de belirten Daum, ''Yönetim kurulu üyelerinin hepsi beni hukuki tartışmalarımda kayıtsız şartsız destekliyorlar. Bunun için Beşiktaş yönetimine teşekkürlerimi sunuyorum'' dedi. 
     Daum, siyah-beyazlı taraftarları tanımlamak için tek sözcük kullanacağını, bunun da ''mükemmeller'' olduğunu ifade etti. 
     Taraftarların verdikleri desteğin benzersiz olduğunu vurgulayan Daum, sözlerini şöyle sürdürdü 
     ''Özellikle evimizde, İnönü Stadı'nda her defasında yeni birşey düşünüyorlar. Takımı ve kulübü yüzde yüz benimsiyorlar. Biz bunu, alacağımız galibiyet ve iyi oyunlarla geri ödemek istiyoruz. Takım adına taraftarlara da teşekkür ediyorum.'' Daum, internet sitesinde hakemler hakkında da ilginç açıklamalarda bulundu. 
     Her hakemin hatasız bir maç yönetimi sergilemek istediğinden emin olduğunu belirten Alman teknik adam, ''Oyuncular hakemlerden daha fazla hata yapıyorlar. Yine de tüm hakemlerin, kuralları uygularken tekdüzen olmalarını isterdim'' diye konuştu. 
     Türkiye'de en çok hoşuna giden şeylerin, Türk insanının dostluğu, yardımseverliği ve dayanışması olduğunu vurgulayan Daum, sözlerini şöyle sürdürdü 
     ''Burada dostlar, zor dönemlerde de gerçek dost. Bir kişi, fazla parası olmadığı halde bile başkalarını çağırıyor ve zorda olan insanlara yardım ediyor. Burada hayırseverlik halen uygulanıyor. 
     Özellikle şu anki kriz durumunda bile toplumun, sorunların üstesinden gelmesini hayranlıkla karşılıyorum. Her yerde iyimserlik egemen. 
     Türkiye her zaman daha iyi bir yarına inandı ve bunu da hak etti.'' Son olarak Beşiktaş taraftarlarına bir mesaj veren Daum, ''Beşiktaş, yitirilen veya kazanılan bir maçtan daha anlamlı. Herkes saha içinde veya dışında Beşiktaş ile gurur duymalı. Dayanışmamız kimse tarafından bozulmamalı. Biz bugün ve yarın futbolun en iyileri arasında yer almak istiyoruz. En büyük Beşiktaş, başka büyük yok '' diyerek sözlerini tamamladı. 
     






</TEXT>
</DOC>
