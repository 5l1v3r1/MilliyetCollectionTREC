<DOC>
<DOCNO> 79692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/siyaset/siy01.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkent, GAP’ta 
</HEADLINE>
<TEXT>

Bilkent’in aynısı Güneydoğu’da kurulacak. Rektör Prof. Doğramacı’nın "Urfa’ya Oxford" kurma çalışması, Genelkurmay’da sevinçle karşılandı 
     Ankara'da bunlar konuşuluyor 
Serpil Çevikcan 

     Bilkent kampüsü ile hem Türkiye’de, hem de Ankara’da batıdaki benzerleriyle rahatlıkla boy ölçüşebilen bir bilim merkezi kurmayı başaran Doğramacı ailesi aynı kaliteyi Güneydoğu’ya taşımaya hazırlanıyor. Kulislere yansıyan bilgilere göre Bilkent Üniversitesi Rektörü Prof. Ali Doğramacı, GAP’ta Bilkent modelinin aynısını kurmayı planlıyormuş. Genelkurmay’ın da duyduğu ve sevindiği proje çerçevesinde Doğramacı, ilkokulundan üniversitesine kadar Ankara’daki kampüsün benzerinin GAP’ta kurulması için çalışıyormuş. Genelkurmay İkinci Başkanı Yaşar Büyükanıt, geçtiğimiz günlerde katıldığı bir davette, Doğramacı’nın projesinden duydukları büyük memnuniyeti dile getirdi. Anlaşılan, İbrahim Tatlıses’in, "Urfa’da Oxford vardı da okumadık mı" cümlesi, Güneydoğu’nun bağrından çıkan yeni kuşak türkücüler için yakın bir gelecekte geçerli olamayacak. 
     
Bilim Kenti      Bilkent üniversitesi, Hacettepe üniversitesi Vakfı, Hacettepe Tıp Merkezi Vakfı ve Hacettepe çocuk Sağlığı Enstitüsü Vakfı kararıyla, 20 Ekim 1984 tarihinde Prof. ihsan Doğramacı tarafından kuruldu. Üniversiteye, "Bilim Kenti"nin kısaltılmışı olan "BiLKENT" adı verildi. Ekim 1986’da 386 öğrenci ile eğitime başlayan Bilkent bugün, 8 fakültesi, 2 lisans düzeyinde yüksekokulu, 3 meslek yüksekokulu ve 8 enstitüsü ile 10.000 öğrenciye öğrenim veriyor. Üniversitede, 42 değişik ülkeden gelen çok sayıda uluslararası öğrenci de eğitim görüyor. 
     Bilkent’in kuruluş hazırlıkları 1967’de Ankara’nın batısında geniş bir arazinin alımı ile başladı. 1970’lerin sonları ve 1980’lerin başlarında ise yukarıda sözü edilen vakıflar, bina inşaatlarına başladılar. 
     Şu anda içlerinde Mühendislik Fakültesi, Bilgisayar Merkezi ve Kütüphaneyi barındıran binalar kampusun ilk binalarıdır. Bunları kafeteryalar, öğrenci yurtları, ingiliz Dili Meslek Yüksekokulu ve öğrenci Konseyi binaları izledi. 
     İnsani Bilimler ve Edebiyat, iktisadi, idari ve Sosyal Bilimler, işletme, Güzel Sanatlar, Tasarım ve Mimarlık, Fen, Müzik ve Sahne Sanatları Fakülteleri, Konser Salonu, spor salonları, ana, ilköğretim ve lise düzeyinde okullarla yeni kafeteryalar, iki sağlık merkezi, Doğu Kampus yüksekokulları binaları ve 5000 kişilik Odeon yapıldı. 
     
Devlet araçları cezalı çıktı...      Başbakanlıkta bugüne kadar 19 bin 323 araç ortak kullanım için "havuza" alındı. Bunlardan, 10 bin 424 aracın hemen tasfiye edilmesi planlandı. Ancak, tasfiyeler hızlı bir şekilde sonuçlandırılamıyor. Bunun en önemli nedeni de "ödenmeyen trafik cezaları." Araçların tasfiyesi edilebilmesi için ödenmemiş cezası veya borcunun kalmaması gerekiyor. Ancak, birçoğunun trafik cezaları bulunuyor. Bu yüzden bazı işlemlerin 4 ayı bulduğu öğrenilirken, devletin cezaya neden olan trafik suçunun faili şoförü bulmak için uğraştığı ortaya çıktı. 
     Yetkililer, halen görevde olan şoförlere ulaşmanın sorun olmadığını ancak emekliye ayrılmış çalışanları bulmanın güç olduğunu belirttiler. Bu arada araçların lüzumsuz kullanımını "taksi fişi" yöntemiyle aşmak için bir genelge hazırlandı. Kamuda "taksi" dönemini başlatacak genelge onay için Başbakan’a sunuldu. Başbakanlık merkez binasında havuza alınan 50’ye yakın araçla başlayacak pilot uygulama çerçevesinde Başbakanlık ile kurumlar arasındaki araç gerektiren işler taksiyle yapılacak. Bunun için gerekli bütçenin, araçların benzin ve bakımı için harcanan paradan çok daha az olduğunu saptayan Başbakanlık, taksi fişi uygulamasına önümüzdeki günlerde başlayacak. Genelge daha sonra diğer kamu kurumlarını da kapsayacak şekilde genişletilecek. Genelge uyarınca Genel Müdür dışındaki personelin "iş - ev" arası gidiş gelişleri de taksi ile yapılacak. 
     
Jandarma da çevreci oldu      "Çevre Korunmasında Jandarma" isimli bir kitap hazırlatarak jandarma okullarında müfredata sokan jandarma teşkilatı, "çevre koruma timleri" kuruyor. Çevre konusunda uzmanlaşmış üç ila dokuz personelden oluşan bu timler her jandarma alayının yer aldığı ilde bulunacak. Bu timler, çevre kirliği yaratan tesisler ile gürültü kirliliğini denetleyecek. Suları kirleten her tesisi takibe alacak olan timler, "ölçüm" yapabilecek nitelikteki askerlerden oluşacak. Timler mülki amirlerden tesisin kapatılmasını da talep edebilecek. 
     
Komutanlar Fenerbahçeli      Koyu Fenerbahçeli olan Genelkurmay İkinci Başkanı Orgeneral Yaşar Büyükanıt, bir davette Atatürk’ün ve ordunun komuta kademesinin Fenerbahçe sevgisinin nedenini anlatmış. Atatürk’ün ziyaret edip defterini imzaladığı tek kulüp Fenerbahçe’ymiş. Bunun nedeni ise Fenerbahçe camiasının işgal kuvvetlerine karşı mücadaleye verdiği büyük destekmiş. Fenerbahçelilerin Beşiktaşlıları sevmesinin altında da, işgal kuvvetleri ile Fenerbahçe’nin yaptığı ve 2-0’lık bir zaferle ayrıldığı maçta en büyük destekçilerinin Beşiktaşlılar olması yatıyormuş. Bu yüzden askerler Fenerbahçelileri, Fenerbahçeliler de Beşiktaşlıları severmiş. 
     



 SİYASET 









</TEXT>
</DOC>
