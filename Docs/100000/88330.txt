<DOC>
<DOCNO> 88330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko29.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'nın şube sayısı bin 200'ün altına iniyor 
</HEADLINE>
<TEXT>

     Türkiye Ziraat Bankası Genel Müdürü Dr. Niyazi Erdoğan, Haziran ayı sonuna kadar şube sayısını bin 200'ün altına indireceklerini, personel sayısının ise 21 bin olacağını kaydederek, ''Bu ayın sonunda hedefimize ulaşacağız'' dedi. 
     Erdoğan, İzmir Ekonomi Üniversitesi tarafından düzenlenen ''Mali krizler, bankacılık-reel sektör ilişkileri'' konulu panelde konuştu. Türkiye'nin ana sorununun likidite olduğunu, likiditenin kaçması halinde dibe vurulduğunu kaydeden Erdoğan, kaçan paranın bir daha geri gelmediğini söyledi. 
     Nisan ayından beri kamu bankalarında yeniden yapılanma çalışmalarının yürütüldüğünü, sektörün yüzde 40'ını oluşturan kamu bankalarının yeniden yapılanmasının, bankacılık açısından önemli olduğunu dile getiren Erdoğan, Halk ve Ziraat Bankaları'ndaki yeniden yapılanma çalışmalarıyla 20-22 katrilyon liralık katma değer yaratıldığını belirtti. 
     Bankacılık sektöründe yaşanan krizden en fazla etkilenen sektörlerin KOBİ'ler Küçük ve Orta Boyutlu İşletmeler , esnaf ve sanatkarlar olduğunu bildiren Niyazi Erdoğan, KOBİ'lerin hakları olan kredileri bankacılık sisteminden alamadığını iddia etti. AB'deki KOBİ'lerin kredi kullanma oranının yüzde 45, Türkiye'dekilerin ise yüzde 4 olduğunu kaydeden Erdoğan, şunları söyledi 
     ''Bakanlar Kurulu'nun Ziraat Bankası'nın şube sayısının bin 200'ün altına düşürülmesi, personel sayısının ise 21 bine indirilmesi konusunda bir kararı var. Haziran ayı sonunda bu hedefe ulaşacağız. 21 bin personelle norm kadro olarak sözleşme imzalandı. Kar etmeyen şubeleri de birleştiriyoruz. Ticari krediler açıldı. Ziraat Bankası sadece tarım kesimiyle ilgilenecek bir banka değil. Yüzde 25 ticari kesime kredi vereceğiz, bilançomuzun yüzde 60'ını bireysel bankacılık oluşturacak. Kalan bölümü de tarımın kredilendirilmesi için ayıracağız. Özellikle düzgün ihracat yapanlar, KOBİ'ler bize başvursun. Ziraat Bankası Türkiye'nin en likid bankası. Reel kesimin de likiditeye ihtiyacı var. Bankamızda açık olmayan kredi türü yok.'' Ziraat Bankası Genel Müdürü Erdoğan, merkez şubelere 100-300 milyar lira arasında kredi verme yetkisi tanıdıklarını bildirerek, bankanın gerçek anlamda piyasaya entegre olacağını belirtti. 
     Erdoğan, fondaki Tarişbank'ın durumuyla ilgili bir soruyu da ''Ben her finansal kuruluşun zaafa uğramasına üzülüyorum. Bütün konsantrasyonumu kendi bankama verdim. Bu konuda bilgim yok'' dedi. 
     





</TEXT>
</DOC>
