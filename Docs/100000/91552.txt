<DOC>
<DOCNO> 91552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/yazar/bila.html </URL>
<DATE> 2002/06/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit İlke olarak Kürtçe yayına taraftarım 
</HEADLINE>
<TEXT>

     Başbakan Bülent Ecevit, DYP lideri Tansu Çiller’in gündeme getirdiği, "Kürtçe dahil anadilde televizyon yayını" yapılması önerisine sıcak bakıyor. 
     Başbakan Ecevit, dünkü görüşmemizde ilke olarak Kürtçe televizyon yayını yapılmasından yana olduğunu belirtti ancak bazı kaygıları bulunduğunu ifade etti. Ecevit, Kürtçe dahil anadilde yayın konusunda şu değerlendirmeyi yaptı 
     "Ben öteden beri dil konusunda hep serbestliği savunmuşumdur. İlke olarak Kürtçe televizyon yayını yapılmasına da taraftarım. Zaten, teknolojinin ulaştığı bugünkü düzeyde yayınlar yapılıyor. Ancak kaygım bu yayınların bölücü akımlar tarafından istismar edilmesi. PKK ve onu destekleyen örgüt ve kesimler, Kürtçe’yi ayrı bir ulus bilinci yaratmanın aracı olarak kullanıyorlar. Bölücülük amacıyla istismar ediyorlar. Aslında bu istismardan vazgeçmiş olsalardı, çok daha önce rahatlıkla bazı adımlar atabilirdik. O nedenle, bu yayınların, bölücülük amacıyla istismar edilmesini önleyecek biçimde yapılması gerekir." 
     Başbakan Ecevit’e, anadilde yayın düzenlemesinin ne zaman yapılabileceğini sorduk 
     - Meclis tatile girmeden bir düzenleme yapılması zor görünüyor. Durumu arkadaşlarımla bir inceleyip, değerlendirmek istiyorum. Büyük olasılıkla diğer konularda yapılacak çalışmalarla birlikte sonbahara kalabilir. 
     Başbakan Ecevit, ANAP lideri Yılmaz’la DYP lideri Çiller’in yaptığı görüşmenin kamuoyuna bazı konularda uzlaşmaya varıldığı biçiminde yansımasından da memnun. 
     Ecevit, Yılmaz - Çiller görüşmesini şöyle değerlendirdi 
     "Basından aldığım izlenim, görüşmenin olumlu geçtiği şeklinde. Tabii bu çok memnuniyet verici. Eğer dedikleri gibi birçok konuda uzlaştılarsa ne ala. Ancak, bazı konularda nasıl uzlaştıkları da tam anlaşılamıyor. Örneğin, Kıbrıs konusunda Sayın Yılmaz’la, Sayın Çiller nasıl anlaşacaklar Bunların daha somut biçimde ortaya konulması lazım. Tabii ki sonuç olarak böyle bir uzlaşmadan ben de çok memnun olurum." 
     Başbakan Ecevit, sağlığı ile ilgili olarak basında dün yer alan haberlerin de gerçeği yansıtmadığını söyledi. Ecevit, omurunda yeni bir kırılmanın söz konusu olmadığını, sağlık durumunun çok daha iyi olduğunu belirterek, şu bilgiyi verdi 
     - Sağlık durumum gayet iyi. Son günlerde istirahat kurallarının biraz dışına çıkmıştım. Daha aktif bir çalışma temposuna girmiştim. Doktorlarımız, haklı olarak buna tepki gösterdiler, istirahat kurallarına riayet etmemi salık verdiler. Bu nedenle yeniden daha sıkı bir istirahate dönmüş oldum. Bazı programları iptal etmemin nedeni bu. Yoksa bana kalsa kendimi bu programları yürütecek durumda hissediyorum. Ancak, doktorlarımın tavsiyelerine uymak zorundayım. 
     Başbakan Ecevit, 27 Haziran’da yapılacak detaylı kontrolü beklediğini kaydederek, "Ben de ayın 27’sini dörtgözle bekliyorum. O gün doktorlar detaylı bir muayene yapacaklar. Umuyorum o muayene sonucunda bu sıkı kurallar kalkacak ve ben de normal çalışma düzenine dönebileceğim" dedi. 
     Başbakan Ecevit, bu nedenle 27’sine kadar istirahat düzenini sürdüreceğini vurguladı. 
     
     







Deli deli tepeli, kulakları küpeli 


Özel harek t 


Ecevit İlke olarak Kürtçe yayına taraftarım 


Bekle Brezilya, Türkler geliyor 


Tanıtım başyapıtı 


Üniversiteyi ABD’de okumak ister misiniz 


Şerefli yenilgilerden büyük zaferlere... 


Kıssadan hisse... 


Turizme kupa dopingi 


Patronlara da siyasilere de Pamukbank dersleri 


Dünyanın bütün işçileri Küreselleşin 


Hastamız şu anda yoğun bakımda mı 


Bırakınız Nazım Moskova'da kalsın 


Sandalet ama ne sandalet 


</TEXT>
</DOC>
