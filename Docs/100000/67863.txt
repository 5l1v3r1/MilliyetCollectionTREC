<DOC>
<DOCNO> 67863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo20.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Rüştü "Kaybedersek yarıştan koparız" 
</HEADLINE>
<TEXT>

     Fenerbahçe kalecisi Rüştü Reçber, yarın Galatasaray ile yapacakları derbi maçını kazanmaları durumunda şampiyonluk şanslarının süreceğini, yitirmeleri durumunda ise yarıştan kopacaklarını söyledi. 
     Rüştü, Galatasaray maçının uzun süredir beklenen bir derbi karşılaşması olduğunu vurgulayarak, şöyle konuştu 
     ''Galatasaray'ın 7 puanlık bir avantajı var. Bu bakımdan bizim 3 puana daha çok ihtiyacımız var. Yenilirsek çok şey farkeder. Bunun bilincindeyiz. Bu maçın atmosferini iyi biliyoruz. Yarınki karşılaşmada stres ve gerilim farklı olacak. Bu maç bizim için 6 veya 9 puan değil, yalnızca 3 puan alabileceğimiz bir karşılaşma olacak. 
     Sorumluluğumuzun bilincindeyiz. Maçın centilmence geçmesini diliyoruz.'' Sarı-lacivertli takımın kalecisi, maçı yönetecek hakem Ali Aydın'a da değinerek, ''Bu maç Ali Aydın için de zor olacak. İlk kez böyle bir maç yönetecek. Ali Aydın son derece iyi ve başarılı bir hakemdir. 
     Kendisine saha içinde futbolcular olarak yardımcı olmalıyız. Ali Aydın bilsin ki, biz Fenerbahçeli futbolcular olarak kendisine en iyi biçimde yardımcı olacağız'' diye konuştu. 
     






</TEXT>
</DOC>
