<DOC>
<DOCNO> 93891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun36.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Türkiye 2010'a kadar AB'ye üye olacak" 
</HEADLINE>
<TEXT>

     Almanya'nın günlük siyasi gazetelerinden Frankfurter Allgemeine'de yer alan bir haberde, Devlet Başkanı ve Başbakan Yardımcısı Mesut Yılmaz'ın Türkiye'nin AB'ye üyeliğine ilişkin görüşlerine yer verildi. 
     ''Yılmaz Türkiye 2010 yılına kadar AB'ye girecek'' başlığı ile verilen haberde, ''Türk hükümeti, Avrupa Birliği'ne üyelik hedefine ulaşmayı amaçlıyor, ancak Aralık ayında müzakere sürecinin başlatılacağını sanmadığı görülüyor'' denildi. 
     Devlet ve hükümet başkanlarının yaklaşık 5 ay sonra en fazla ilerleme sağlayan aday ülkelerin birliğe giriş takvimini belirleyeceklerine dikkat çekilen haberde, Yılmaz'ın, Türkiye'nin o tarihe kadar, müzakere sürecinin başlatılabilmesi için AB tarafından da talep edildiği gibi eksikleri giderebilmek için elinden gelenin en iyisini yapacağını söylediği belirtildi. 
     ''Bunların arasında idam cezasının kaldırılması, etnik azınlıklara kültürel hakların tanınması ve anadilde eğitim de bulunduğu'' kaydedilen haberde, Yılmaz'ın, bu taleplerin karşılanmasından sonra müzakerelerin doğrudan başlaması ve Türkiye'nin sanal adaylıktan gerçek adaya dönüşmesi gerektiğini vurguladığı ifade edildi. 
     Haberde, Yılmaz'ın, ''Somut bir perspektif istiyoruz. Tam üyeliğe giden yolda sağlam ve güvenilebilir bir yol haritasına ihtiyacımız var. İslami terörizmin meydan okumalarına karşı durabilmek için Avrupa'nın Türkiye'ye ihtiyacı var'' sözlerine yer verildi. 
     Türkiye'nin, üyeliğin altında özel bir statüyü hiçbir şekilde yeterli karşılamadığına dikkat çekilen haberde, ''AB, geçen yıl 11 Eylül'den sonra dünyadaki siyasi yaklaşımların temelden değişmesinin ardından Türkiye'ye, 1997 yılında Lüksemburg'da yaptığı gibi, bir kez daha ayırımcı bir statü vermeyi aklından bile geçirmemelidir'' denildi. 
     Haberde ayrıca, Yılmaz ve aralarında Dışişleri Bakanı İsmail Cem'in de bulunduğu diğer hükümet üyelerinin, Frankfurt yakınlarındaki Mörfelden-Walldorf kasabasındaki bir Türk matbaasının açılışını, ''Türkiye'nin Avrupa'ya dahil olduğu ve Almanya ile dostluk ve ortaklık çerçevesinde sıkı bağları bulunduğu mesajını iletmek için uygun bir fırsat olarak kullandıkları'' görüşüne yer verildi. 
     Haberde, Yılmaz'ın, Almanya'nın Türkiye'ye Avrupa politikasında yardımcı olması gerektiğini belirttiği, müzakerelerin muhtemel başlangıç tarihinin Aralık'taki Kopenhag Zirvesi'nin konuları arasında yer alacağını sanmadığını söyleyen Başbakan Schröder'in yaklaşımını anlayışla karşıladığı ifade edildi. 
     Yılmaz'ın, ''İlave yükler getirmek ve zaten 10 üyenin alınması nedeniyle yeterince zor olan konuyu daha da zorlaştırmak istemiyoruz'' sözlerine yer verilen haberde, Türkiye'nin somut bir işaret beklediği uyarısını da yanlış anlaşılmayacak bir şekilde dile getirdiği kaydedildi. 
     Haberde, bu işaretin gelmemesi ve Ankara'nın bekletilmeye devam edilmesi durumunda, Türk-Avrupa ilişkilerinin büyük zarar göreceği ve ülkenin yüzünü başka yönlere çevirebileceğine de dikkat çekildi. 
     





</TEXT>
</DOC>
