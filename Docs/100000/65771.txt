<DOC>
<DOCNO> 65771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/ekonomi/eko04.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de yatak vergisi geliyor 
</HEADLINE>
<TEXT>

Meclis İçişleri Komisyonu’nda görüşülen tasarı yasalaşırsa tatile çıkanlar, kaldıkları tesislerde verdikleri yatak ücretinin yüzde 1’i kadar da konaklama vergisi ödeyecekler 
     ANKARA ANKA 

     Yerel yönetimlere kaynak sağlamak için birçok vergi ve harç oranı yükseltilirken, bunlara bir de "konaklama vergisi" eklendi. Artık, otel, motel, tatil köyü, pansiyon gibi tesislerde kalanlar ödedikleri yatak ücretinin yüzde 1’i kadar da konaklama vergisi ödeyecek. Bu oran Bakanlar Kurulu kararıyla yüzde 5’e kadar çıkabilecek. 
     TBMM İçişleri Komisyonu’nda oluşturulan alt komisyon "Merkezi İdareyle Mahalli İdareler Arasında Görev Bölüşümü ve Hizmet İlişkilerinin Esasları ile Mahalli İdarelerle İlgili Çeşitli Yasalarda Değişiklik Yapılmasına Dair Yasa Tasarısı"yla ilgili çalışmalarını tamamlandı. Tasarıya eklenen konaklama vergisine göre otel, motel, tatil köyü, pansiyon gibi tesislerdeki konaklamalardan vergi alınacak. 
     
     Vergi mükellefi tatilciler 
     Verginin mükellefi, konaklama tesislerinde kalan şahıs veya temsil ettikleri kuruluşlar olacak. Verginin matrahı, ödenecek yatak ücreti olacak ve matraha KDV dahil edilmeyecek. 
     Konaklama vergisinin ödenmesinden konaklama tesisini işletenler sorumlu olacak. Vergi, yatak ücretlerine eklenmek ve ayrıca perakende satış vesikaları ve benzeri ödeme belgeleri ile faturada göstermek suretiyle tahsil edilecek ve tahsili takip eden ayın yirminci günü akşamına kadar belediye sınırları ve mücavir alanlar içinde bulunan işletmelerle ilgili belediyeye, bu alanlar dışında bulunan işletmelerce il özel idaresine bir beyanname ile beyan edilecek ve aynı sürede ödenecek. 
     Büyükşehir belediyelerince tahsil edilecek konaklama vergisi gelirlerinin yüzde 50’si büyükşehir sınırları içinde bulunan büyükşehir ilçe ve belde belediyelerine, nüfuslarına göre dağıtılacak. 
     Verginin geliri, altyapı hizmetleri ile çevrenin korunmasına yönelik hizmetler için harcanacak. 
     



 EKONOMİ 











</TEXT>
</DOC>
