<DOC>
<DOCNO> 76692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur22.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenyurt eski Belediye Başkanı Çapan tahliye oldu... 
</HEADLINE>
<TEXT>

     Esenyurt Belde Belediye Başkanlığı'ndaki yolsuzluk iddialarına ilişkin davada, Gürbüz Çapan'ın da aralarında bulunduğu 4 tutuklu sanık tahliye edildi. 
     İstanbul 1 No'lu DGM'deki duruşmada sorguları yapılan sanıklardan Esenyurt Belde Belediyesi eski meclis üyeleri Ali Aksu ve Hıdır Güler, görevlerine halkın oylarıyla seçildiklerini söylediler. Yasalar çerçevesinde Esenyurt halkının sorunlarını çözmeye çalıştıklarını savunan Aksu ve Güler, menfaat temini için kimseden rüşvet almadıklarını ileri sürdüler. 
     Sanık Seyfettin Karahan da, belediye meclisinde görev yapmadığını ve buraya hiç gitmediğini savunarak, ''Bunların toplantılarına katılmadan ihalelere nasıl fesat karıştırmışım '' şeklinde konuştu. 
     Daha sonra dinlenen müştekilerden Şerafettin Düz ise Gürbüz Çapan ve kardeşlerinin, kardeşi Kemal Düz'ü öldürttüklerini öne sürerek şikayetçi olduğunu bildirdi. 
     Mustafa Odabaş da, Çapan ve kardeşlerinin bazı kişileri dövdürttüğünü ileri sürdü. Mahkeme Başkanı, bu ifade üzerine Odabaş'a, ''Sen bunları gördün mü '' diye sordu. Gözlerinden rahatsız olduğunu belirten Odabaş da, ''Göremedim, sadece duydum'' şeklinde yanıt verdi. 
     
     TAHLİYE KARARI 

     Mahkeme Heyeti, tutuklu sanıklardan Gürbüz Çapan ile kardeşleri Zeki Çapan, Çetin Çapan ve Seyfettin Karahan'ın, dosya kapsamı, delil durumu ve tutuklu kaldıkları süreleri göz önüne alarak tahliyelerine karar verdi. 
     Başka suçtan tutukluluğu bulunmaya Gürbüz Çapan'ın Kartal Özel Tip Cezaevi'nden, kardeşleri Zeki ve Çetin Çapan ile Seyfettin Karahan'ın ise Edirne Cezaevi'nden serbest kalacakları bildirildi. 
     Diğer tutuklu sanıklar Ali Aksu ve Hıdır Güler'in tutukluluk halinin devamını öngören mahkeme, eksikliklerin giderilmesi amacıyla duruşmayı erteledi. 
     Tahliye kararı üzerine, İstanbul DGM çıkışında Gürbüz Çapan'ın yakınlarının da aralarında bulunduğu yaklaşık 150 kişi, birbirlerine sarılarak ve alkışlarla sevinç gösterisinde bulundu. 
     Duruşmayı İstanbul bağımsız milletvekili Rıdvan Budak, eski bakanlardan Onur Kumbaracıbaşı, TBMM eski Başkanvekili Fehmi Işıklar, Cumhuriyet Gazetesi yazarları Hikmet Çetinkaya, Oral Çalışlar ve Oktay Ekinci ile bazı sanatçılar da izledi. 
     
     İDDİANAME 

     Esenyurt Belde Belediyesi'ndeki yolsuzluk iddialarıyla ilgili olarak İstanbul DGM Cumhuriyet Savcılığı'nca hazırlanan iddianamede, 27 Nisan 2001 tarihinde tutuklanarak görevinden uzaklaştırılan 
     Belediye Başkanı Gürbüz Çapan'ın ''çıkar amaçlı suç örgütü oluşturmak'', ''ihaleye fesat karıştırmak'' ve ''rüşvet almak'' suçlarından 8 yıl ile 24 yıl arasında ağır hapis cezasına çarptırılması isteniyor. 
     42 sanıklı davada yargılanan Gürbüz Çapan'ın kardeşleri Zeki 
     Çapan, Çetin Çapan ve Günay Çapan'ın da ''çıkar amaçlı suç örgütüne üye olmak'', ''ihaleye fesat karıştırmak'' ve ''sahte evrak tanzim etmek'' suçlarından 2 yıl 10 ay ile 9 yıl 3'er ay arasında ağır hapis cezasına çarptırılması talep ediliyor. 
     






</TEXT>
</DOC>
