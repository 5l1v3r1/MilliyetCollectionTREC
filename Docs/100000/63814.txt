<DOC>
<DOCNO> 63814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo19.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü Stadı'nda sessiz gece... 
</HEADLINE>
<TEXT>

     Birinci Süper Futbol Ligi'nde 19. 
     hafta, yarın yapılacak Beşiktaş-Bursaspor maçıyla tamamlanacak. 
     Ligde 17. haftada yapılan Beşiktaş-Gaziantepspor maçında bazı taraftarların saha içine girmesi nedeniyle Futbol Federasyonu Profesyonel Futbol Disiplin Kurulu tarafından 1 maç seyircisiz oynama cezası verilen Beşiktaş'ın, Bursaspor ile yapacağı karşılaşma BJK İnönü Stadı'nda saat 20.00'de başlayacak. 
     Hakem Ünsal Çimen'in yöneteceği maç Digitürk Lig TV'den naklen yayınlanacak. 
     Ligde yaptığı son 8 maçı da kazanarak, şampiyonluk yarışında iddialı duruma gelen Beşiktaş, seyirci desteğinden yoksun mücadele edeceği Bursaspor karşısında da galibiyet serisini sürdürmeyi amaçlıyor. 
     Beşiktaş'ta sakatlıkları süren Stavrum ve Myhre, Tunus Milli Takımı'nda bulunan Baya, ameliyat olan Yasin Sülün ile sarı kart cezalısı Ali Eren, Bursaspor'a karşı forma giyemeyecek. Sakatlığı geçen Ahmet Yıldırım'ın, teknik heyetin görev vermesi durumunda oynayabileceği, yeni transfer Marinho'nun ise idman eksikliği nedeniyle kadroya alınmayacağı öğrenildi. 
     Son çalışmasını basına kapalı gerçekleştirecek Beşiktaş'ın, yarınki maça, Asper, Erman Tamer , Ronaldo, Ahmet Yıldırım, İbrahim, Khlestov, Tayfur, Tümer, Bayram Ümit , Ahmet Dursun, İlhan Mansız ilk 11'i ile çıkması bekleniyor. 
     






</TEXT>
</DOC>
