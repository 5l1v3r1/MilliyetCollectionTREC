<DOC>
<DOCNO> 87653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun07.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'u kızdıran terör filmi Star Wars'tan fazla hasılat yaptı 
</HEADLINE>
<TEXT>

     ABD topraklarına yönelik nükleer bir saldırıyı konu alan ''Bütün Korkuların Toplamı'' Sum of All Fears filmi, hafta sonunda 31,2 milyon dolar hasılat yaparak, ünlü ''Star Wars'' filminin yeni bölümünü bile geride bıraktı. 
     Siyasi komplo romanlarının yazarı Tom Clancy'nin çok satan kitabından uyarlanan film, daha üçüncü haftasındaki ''Star Wars Bölüm 2-Klonların Saldırısı'' filmini de hafta sonu hasılatında geçti. ''Star Wars'', bu hafta sonunda 20.7 milyon dolar hasılat yaparak toplam 232 milyon dolarlık hasılata ulaştı. ''Star Wars''un, ''Örümcek Adam'' filminin biraz altında elde edeceği hasılatta bu yılı bitirmesi bekleniyor. ''Örümcek Adam''ın hasılatı ise bu hafta 14.5 milyon dolar olurken, toplam hasılatı 354 milyon doları buldu. 
     ''Bütün Korkuların Toplamı'' filminde başrol oynayan Ben Affleck, ABD ile Rusya arasında gerilim yaratmak için Amerikan topraklarında planlanan bir nükleer saldırıyı önlemeye çalışan CIA ajanını canlandırıyor. 
     Filmin dağıtımcı şirketi Paramount, Hollywood'un, 11 Eylül'den sonra terörizm konulu filmlerde daha yumuşak davrandığını, ancak ''Bütün Korkuların Toplamı'' filminin, izleyiciyi rahatsız etmeyecek bir film olduğunu savundu. 
     Amerikan basınına göre, Beyaz Saray yetkilileri, ABD'ye yönelik terörist saldırı tehditlerine ilişkin uyarıların yayınlandığı bir dönemde, böyle bir filmin piyasaya sürülmesi nedeniyle Hollywood'a ateş püskürüyor. Özellikle ABD Başkanı George W. Bush'un, bu filmin piyasaya sürülmesinden dolayı kızgın olduğu savunuluyor. 
     Filmde, başkent Washington yakınındaki Baltimore'da bir stadyumdaki spor karşılaşması sırasında teröristler nükleer saldırı gerçekleştiriyor. Ayrıca temsili ABD başkanı, filmde kanlar içinde ve çaresiz olarak gösteriliyor. 
     





</TEXT>
</DOC>
