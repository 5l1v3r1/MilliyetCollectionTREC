<DOC>
<DOCNO> 77067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yazar/akyol.html </URL>
<DATE> 2002/04/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milliyetçilik 
</HEADLINE>
<TEXT>

     KENDİSİ de milliyetçi olan ama duygusal değil sosyal bilim verileriyle düşünen Prof. Naci Bostancı'nın "Bir Kollektif Bilinç Olarak Milliyetçilik" adlı önemli eseri... Doğan Kitapçılık, Hürriyet Medya Towers, 34544 Güneşli İstanbul. 
     Bostancı gösteriyor ki, milliyetçilik, kendi bilincini çok eski tarihlere uzatsa da, modern çağda ortaya çıkmıştır. Feodalite, aşiret, köy gibi kapalı küçük birimler yerine, eğitim, iletişim, şehirleşme gibi süreçler sebebiyle, daha büyük bir topluma aidiyet duygusunun oluşmasıdır. Sf. 28 - 29 
     Nesiller boyu köyünde, aşiretinde doğup ölen, bunun dışını 'yabancı' sayan insanı düşünün... 
     "Milliyetçilikteki 'vatan' fikri, siyasi sınırlar içindeki her yere insani bir yakınlık kazandırmış ve artık nereye gidilirse gidilsin ve nerde ölünürse ölünsün, vatan kavramının yankılandığı ebedi tanışıklık duygusu insanı her yerde takip etmeye başlamıştır. Bunun arkasında derin bir mistisizm vardır." Sf. 30 
     Türkiyeli bir Kürd'ün kendini Kuzey Irak'ta değil, Türkiye'nin herhangi bir kentinde daha bir "ebedi tanışıklık" içinde hissetmesini çok iyi anlamalıyız ve değerini bilmeliyiz. Özellikle de devlet anlamalı bunu. 
     
     MİLLET ve milli devlet kavramlarını inceleyen Bostancı, Ortadoğu devletlerinin milliyetçilik iddialarına rağmen neden baskıcı ve otarşik devletler olduğunu da çok güzel anlatıyor. Sf. 43 - 44 
     "Milliyetçiliğin gerilim ve çatışma kaynağı olmasını" eleştiren Prof. Bostancı, "ancak milliyetçliğin muadili olabilecek daha barışçı bir başka siyasi etnisite biçimi üretilememiştir" diyor. 
     Toplumda "gerilim ve çatışmayı" önlemek ve "birey"i geliştirmek amacıyla "devletin ideolojik nosyonlarından soyutlanmasını", toplumun temel ihtiyaçlarını karşılayan "teknik bir organizasyona dönüştürülmesini" savunuyor. Toplum ise, özgür olmalı, farklı ideolojiler "serbest iletişim" içinde bulunmalıdır. Çünkü toplumsal bütünleşme, devletin bir ideolojiyi dayatmasıyla değil, toplumsal alanda "'öteki'lerle kurulacak gerçek bir diyalog"la gerçekleşir. Sf. 57 - 58 
     
     KÜRT meselesi konusunda Prof. Bostancı, hem teorik çalışmalara, hem kendisinin saha araştırmalarına dayanıyor. Kitabın özellikle bu bölümü son derece önemli ve orijinaldir. 
     "Yasaklama çoğu zaman bunu uygulayan otoritenin arzusu hilafına bir durum yarat potansiyeli taşımaktadır." Sf. 96 
     Türkiye'de Kürt kimliğini savunanlar bir bütün değildir, siyaseten çok çelişik tasavvurlara sahiptir. Sf. 97 
     Kürtlerde aşiret yapısı uzun sürdüğü, burjuvazi orta sınıf gelişmediği için etnik bilinçlenme de gecikmiştir. Sf. 106 vd. 
     Ancak, Kürtlerde 'burjuvazi' geliştikçe, gelir düzeyi arttıkça etnik bilinçlenme olmakla birlikte, ayrılıkçı ve federasyoncu eğilimler zayıflamakta, "sistem içinde çözüm" fikri güçlenmektedir. Sf. 125 
     "HADEP siyaseti" sosyolojik bakımdan bir "kısır döngü" içindedir. Sf. 114 
     Türkiye etnik sorunu olan ama sosyolojik entegrasyon düzeyi yüksek bir toplumdur. Sf. 133 vd. 
     Zihinlerimizi dürten Bostancı'yı kutluyorum. 
     
     







Milliyetçilik 


Of, puf, çuf... 


Barış mı, savaş mı 


Powell’ın zor misyonu 


Bu kur nereye dek düşecek 


Benzin zammı korkutuyor 


Para kazanmak kolay değil 


AK Parti ve ötekiler 


Kalabalık bir günün zaptıdır 


Enflasyon düşerken büyüme olur mu 


Enflasyon düşüyor ama hayat pahalılanıyor 


</TEXT>
</DOC>
