<DOC>
<DOCNO> 79604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun03.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, "savaş suçları" için özel komisyon kuruyor 
</HEADLINE>
<TEXT>

     Filistin lideri Yaser Arafat, Filistinlilere ait bölgelerde ''İsrail tarafından işlenen savaş suçlarının incelenmesi'' için özel komisyon kurulmasına karar verdi. 
     Filistin haber ajansı WAFA'ya göre, Filistin yönetimi tarafından yayınlanan bildiride, bu komisyonun 10 üyesinin Cenin, Nablus ve Beytüllahim kentleri başta olmak üzere Batı Şeria'da işlenen savaş suçlarıyla ilgili kanıt toplayacağı belirtildi. 
     Komisyon, çalışmalarını BM'nin 1405 sayılı kararının uygulanması için uluslararası toplulukla birlikte yürütecek. 
     BM Güvenlik Konseyi'nin dün onayladığı karar, Batı Şeria'daki Cenin mülteci kampına inceleme yapacak bir heyetin gönderilmesini öngörüyordu. 
     Filistin yönetiminin bildirisine göre, komisyonun başkanlığına Arafat'ın danışmanlarından Filistinli Bakan Hasan Asfur getirildi. 
     Filistinliler, İsrail ordusunu Cenin mülteci kampında katliam yapmakla suçluyor. Bu suçlamayı reddeden İsrail, kamptaki şiddetli çatışmalarda sadece silahlı kişilerin öldürüldüğünü savunuyor. 
     





</TEXT>
</DOC>
