<DOC>
<DOCNO> 76732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/siyaset/asiy.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye örnek olarak gösterdi 
</HEADLINE>
<TEXT>
Kışlada Kürtçe türkü Ecevit’i kurtardı 
Temmuzdan itibaren AB Dönem Başkanlığı’nı üstlenecek olan Danimarka’nın Başbakanı Rasmussen, Ankara’ya olumlu mesajlar verdi 
     ELÇİN ERGÜN Ankara 

     Başbakan Bülent Ecevit, temmuzdan itibaren AB Dönem Başkanlığı’nı üstlenecek olan Danimarka’nın Başbakanı Andres Fogh Rasmussen’le buluşmasında Kürtçe kullanımının önündeki engeller konuşulurken, Milliyet’in dünkü manşetine dikkat çekti. Ecevit, kısıtlama iddialarını değerlendirir-ken, askeri bir gazinoda bile erlerce Kürtçe türkü seslendirildiğini vurguladı. 
     AB’ye aday ülkeler turunu Türkiye’den başlatan Rasmussen ile Ecevit görüşmesinin gündemini AB konusundaki ev ödevleri ile Kıbrıs ve PKK oluşturdu. Ecevit, görüşmede, idam cezasının yıllardır fiilen uygulanmadığını belirtti ve "Anayasa değişiklikleri ile önemli mesafe kaydettik" dedi. Ecevit, "orta vadeli taahhütler" arasında yer alan Kürtçe ve idam konusunda da koalisyon ortakları olarak uzlaşma arayışı içinde olduklarını belirtti. 
     Rasmussen, Türkiye’de Kürtçe yayın konusundaki tartışmaları demokrasinin ge-reği olarak değerlendirdi. Ecevit de konuk Başbakan’ın dikkatini Milliyet’in dünkü manşetine çekerek, Bitlis’teki askeri gazi-noda erlerin Kürtçe türkü söyleyebilmesi-nin hoşgörü örneği olduğunu dile getirdi. 
     Kıbrıs konusunda da Çekoslovakya’nın ayrılmasını örnek gösteren Ecevit, "Çekoslovakya’da aynı din ve dile mensup iki ülke ayrıldı. Avrupa buna ses çıkarmazken, ayrı dile ve dine sahip iki devletin varlığı rahatsızlık yaratıyor. Bunu anlamakta güçlük çekiyoruz" dedi. 
     
Habertürk TV, Kürtçe türküyü yayınladı      Bitlis İl Alay Jandarma Komutanlığı gazinosunda Kürtçe türkünün okunduğu ve davetlilerin halay çektiği bölümü, Habertürk televizyonu dün saat 17.00 bülteninde yayınladı. İçişleri Bakanlığı ile Bitlis Valiliği ise, Kürtçe türkü’ ile ilgili haberleri yalanlamıştı. 
     

</TEXT>
</DOC>
