<DOC>
<DOCNO> 54956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur21.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "2002'de hep birlikte fedakarlık yapacağız" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, 2002 yılının milletçe yaşanılan ekonomik krizi aşmak ve bir daha da aynı krize düşmemek için son derece disiplinli geçirilmesi gereken bir yıl olduğunu bildirdi. 
     Yılmaz, partisinin ''Çözüm İçin Yeniden Yapılanma'' toplantıları kapsamında, Beylikdüzü TÜYAP Fuar ve Kongre Merkezi'nde düzenlenen Marmara Bölgesi toplantısına katıldı. 
     Toplantının açılışında konuşan Yılmaz, devletin bugün ekonomide aldığı yükün, aslında halkın sırtında kambur olduğunu, çünkü devlet işletmelerinin verimsiz ve atıl bir sermayeye sahip olduğunu belirterek, yapılması gerekenin, devletin ekonomiden ''pılısını, pırtısını toplayıp çıkması'' olduğunu kaydetti. 
     Ekonomideki bütün işletmelerin tasfiye edilmesi gerektiğini dile getiren Yılmaz, bunun aracının da özelleştirme olduğunu söyledi. 
     Özelleştirme Kanunu'nda köklü bir değişikliğe ihtiyaç bulunduğunu, bu konuda partisinin, yeni bir kanuna ilişkin çalışmayı Bakanlar Kurulu'na getirdiğini ifade eden Yılmaz, şöyle konuştu 
     ''Özelleştirmede bundan sonra sadece fiyata bakılmamalı, istihdam, yatırım ve verimlilik şartı konulmalıdır. Öyle devlet işletmeleri vardır ki, onlara hiçbir fiyat alamazsınız. Bedavaya verseniz bile alan olmaz. Bu tür işletmeleri bedelsiz vermek lazımdır, hatta gerekirse bu tür işletmeler, üstüne para vererek özelleştirilebilir.'' Yılmaz, 1998 yılında çıkarılan Vergi Usul Kanunu'na göre 2002 sonunda kayıtlı ekonomiye geçileceğini, bundan vazgeçilmesinin veya engellenmesinin söz konusu olmadığını ifade ederek, Türkiye'de 2000 yılından bu yana yaşanan yüksek enflasyonun, kayıtdışı ekonomiyi büyüttüğünü anlattı. 
     
     Mükellefler ile devlet helalleşsin 
     2002 yılı sonunda kayıtlı ekonomiye geçebilmek için geniş 
     düzenlemelere ihtiyaç bulunduğunu, ''bütün vergi mükellefleri ile devletin helalleşmesi gerektiğini'' bildiren Yılmaz, şöyle devam etti ''Masraf affı, stok affı yapmamız lazım. Sicil affı yapmamız lazım. Gelecek sene sonunda kayıtlı ekonomiye geçeceksek bunun şartlarını tamamlamamız lazım. ANAP olarak, bu konudaki hazırlıkları tamamladık. Hükümete getireceğiz, umarım anlayışla karşılanacağız. Türkiye 2002'de bunları yaparsa hiçbir vergi mükellefinin yakınmaya hakkı olmayacaktır.'' Yılmaz, vergi mevzuatının bugünkü gibi bir bilmece olmaktan çıkarılarak, açık hale getirilmesi gerektiğini vurguladı ve ''2002, milletçe bu krizi aşmak ve bir daha da aynı krize düşmemek için son derece disiplinli geçirmemiz gereken bir yıldır. 2002 yılında vergi affı, vergi kolaylıkları olmaz. 2002'de popülist uygulamalara yer yoktur. 2002, hepimizin birlikte fedakarlık yapacağı bir yıl olacaktır'' diye konuştu. ''2003'ten itibaren Türkiye, hem kayıtlı ekonomiye geçecek, hem de en yüksek ekonomik kalkınma hızını gerçekleştirecek'' diyen Yılmaz, bunu başarmanın yolunun ''önümüzdeki yılı iyi değerlendirmekten geçtiğini'' söyledi. Mesut Yılmaz, ''2003 yılında ekonomiyi 8-9 büyütme imkanımız var bunun için ekonominin dengelerini kurmamız gerekir'' dedi. 
     






</TEXT>
</DOC>
