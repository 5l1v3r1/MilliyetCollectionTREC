<DOC>
<DOCNO> 57061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur09.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş'tan yeni bir kitap "Militan Atatürkçülük" 
</HEADLINE>
<TEXT>

     Onursal Yargıtay Cumhuriyet Başsavcısı Vural Savaş'ın ''Militan Demokrasi''den sonra kaleme aldığı ikinci kitabı ''Militan Atatürkçülük'' okuyucuyla buluştu. 
     Savaş, ilk baskısı çıktığı gün tükenen yeni kitabını, değerlendirdi. 
     ''Bizim kuşak Atatürk'e ihanet etmiştir'' diyen Savaş, şu görüşlere yer verdi 
     ''Çünkü, halkımıza ve özellikle gençlerimize Atatürkçülüğü, sadece laiklik için irtica ile mücadele yapmak olarak göstermiş, onun anti-emperyalist, ulusçu, devrimci ve halkçı niteliğini adete gizlemeye çalışmışızdır. 
     Bunun sonucu olarak dünya tarihinde ilk anti-emperyalist ve ulusçu Kurtuluş Savaşı'nı yapan Türk Ulusu ve Devleti, günümüzde hiçbir ulusun ve devletin olmadığı kadar, emperyalist devletlerin oyuncağı haline gelmiştir.'' Kurtuluş yolunun, ''gerçek, yani Militan Atatürkçülükte'' olduğunu ifade eden Savaş, bu kitabında Atatürkçülüğü yozlaştırmaya çalışanlara ''en kuvvetli şamarı indirdiğine'' ve Büyük Atatürk ve silah arkadaşlarının ruhlarını şadettiğine inandığını sözlerine ekledi. 
     
     Hepsi militan Atatürkçü 
     Savaş, kitabın önsözünde de Türkiye Cumhuriyeti'ni kuran ve yaşatanların hepsinin ''Militan Atatürkçü'' olduğunu kaydetti. Savaş, ''Militan Demokrasi'' adlı kitabı yazdığından beri herkesin kendisinden ''Militan Demokrat'' diye bahsettiğini, ne sebeple olursa olsun, bir gün anılacaksa ''Militan Atatürkçü'' diye anılmak istediğini belirtti. 
     Bilgi Yayınevi tarafından okuyucuya sunulan ''Militan Atatürkçülük'' kitabı 431 sayfa. Kitap, ''Vural Savaş'ın 'Militan Atatürkçülük' Kavramına Işık Tutan Konuşma ve Yazıları'', ''Vural Savaş'ın Not Defterinden Seçmeler'' ve ''Vural Savaş'ın 'Atatürk'ü En İyi Anlayan ve Anlatan Yazar' Dediği Ahmet Taner Kışlalı'dan Seçtiği Yazıları'' bölümlerinden oluşuyor. 
     






</TEXT>
</DOC>
