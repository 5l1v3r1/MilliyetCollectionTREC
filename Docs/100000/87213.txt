<DOC>
<DOCNO> 87213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko18.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Kültür Bakanı "Türkiye'nin AB üyeliği bizi memnunu eder" 
</HEADLINE>
<TEXT>

     Yunanistan Kültür Bakanı Evangelos Venizelos, ülkesinin Türkiye lehinde Avrupa Birliği'ne üyelik için katkıda bulunacağını belirterek, ''Türkiye'nin tam üye olarak AB'ye katılması bize sevinç verecektir'' dedi. 
     Evangelos Venizelos, Türk-Yunan İş Konseyi'nin yıllık ortak toplantısında yaptığı konuşmada, Türk ekonomisinde bu dönemde bazı düzelmeler görüldüğünü kaydetti. 
     Türkiye'nin girmek istediği AB'nin yanlızca ekonomik değil, siyasi ve kültürel bir olay olduğunu vurgulayan Venizelos, insana saygıyı, çağdaş demokrasiyi, hukuk devleti ilkelerini ve sosyal bir devletin öğelerini taşıyan Avrupa milletlerine has bir olay olan AB'nin, ileride sanayi ötesi bir yapı haline gelmesini istediklerini kaydetti. 
     Türkiye'nin AB'yle ilgili toplantılarda aday ülke olarak hazır bulunmasının sevindirici olduğunu vurgulayan Venizelos, AB'nin Türkiye'yle tam üyelik müzakereleri için öngördüğü Kopenhag kriterlerinin demokrasi ve insan haklarıyla ilgili kararlar olduğunu hatırlattı. 
     Barışçıl şekilde problemlerin çözümünün Türkiye-Yunanistan-Kıbrıs konusuyla da ilgili olduğunu dile getiren konuk Bakan, şöyle devam etti 
     ''Bu konuda iki soruya açıklık getirebilirim. Birincisi, Yunanistan'ın Türkiye lehinde tavır takınması... İkincisi de Türkiye-Yunanistan ilişkilerinde yapacağı tesirden dolayı Kıbrıs'ın AB'ye katılması... Bunlara vereceğim cevap açıktır, Yunanistan, Türkiye lehinde Avrupa'ya katılması için katkıda bulunacaktır. 
     Türkiye'nin tam üye olarak AB'ye katılması bize sevinç verecektir. 
     Kopenhag'da AB'nin ortaya çıkardığı politik ve ekonomik alanda biz bunu yapmaya hazırız. Diğer taraftan bütün samimiyetimle söyleyebilirim ki, Kıbrıs'ın AB'ye katılması Türkiye'ye yönelik bir hareket değildir veya toplumlar arası görüşmelere ters sonuç vermeyecektir.'' Evangelos Venizelos, Kıbrıs Rum kesiminin AB'ye katılması halinde bunun Kıbrıs'taki Türk tarafına da katkıda bulunacağını, her iki toplumun refahını artıracağını, ayrıca refah seviyesi düşük olan Kıbrıs Türk tarafının yaşam kalitesini yükselteceğini kaydetti. 
     Kıbrıs Rum kesiminin AB'ye üyeliğinin ayrıca Türkiye ekonomisine de katkıda bulunacağını ve üyeliğini hızlandıracağını dile getiren Venizelos, bu durumun aynı zamanda Türkiye-Yunanistan arasındaki ilişkileri de pozitif yönde etkileyeceğini vurguladı. Venizelos, Kıbrıs Rum kesimi ve Türkiye'nin AB'ye katılımının büyük yarar sağlayacağını söyledi. 
     Türkiye ve Yunanistan arasındaki ticaret, spor ve kültürel ilişkilerin her iki ülke arasındaki güzel bir iklim yarattığına işaret eden Venizelos, bu değişimin taraflarca devam ettirilmesi gerektiğini bildirdi. 
     Yunanistan'ın her zaman Türk ekonomisinin gelişmesini ve Avrupa standartlarına yükselmesini istediğini anlatan Venizelos, ''Burada yakınlaşma çok önemli. Bu yakınlaşma ortak Avrupa ruhundan geçmekte'' dedi. 
     Her iki ülke arasındaki ticari hacminin iç açıcı olmadığını belirten Venizelos, bunun gelişmesi için Türk yatırımcıların Yunanistan'da, Yunan yatırımcıların da Türkiye'de yatırımlarının desteklenmesi gerektiğini dile getirdi. Evangelos Venizelos, kültürel alanda da Yunanistan'daki Osmanlı, Türkiye'de de Bizans sanat eserlerinin korunmasının önemini vurguladı. 
     Yunanistan ve Türkiye'nin 2008'deki Avrupa Futbol Şampiyonası organizasyonunu birlikte üstlenmek için bir dosya hazırladığını ve bunun UEFA'ya verildiğini hatırlatan Venizelos, 2004 Olimpiyatları'nın Yunanistan'da yapılmasının ülkedeki GSMH'ye yüzde 1 oranında etki edeceğini, iş alanına da pozitif katkıları olacağını belirtti. 
     Türkiye'nin UNESCO tarafından düzenlenen kültürel olimpiyatlara katıldığını da belirten Venizelos, ''Olimpiyatlar yalnızca spor olayı değil, politik bir olaydır da'' diye konuştu. 
     Toplantıda, Yunan-Türk İşbirliği Konseyi Başkanı Panagiotis Koutsikos, Yunanistan Dışişleri Bakanı Yorgo Papandreu'nun toplantıya gönderdiği mesajı okudu. 
     Mesajına, ''5. Türk-Yunan İş Konseyi'ni büyük bir içtenlikle selamlıyorum'' diyerek başlayan Papandreu, ''Bölgemizde kalkınmayı, gelişmeyi amaçlayan her çabanın müttefiki ve destekçisi olacağız. 
     Yunanistan ve Türkiye kendi gelenekleri, kendi duygusal dünyaları olan iki ayrı ülkedir. Bugün Türk-Yunan ilişkilerinin yeni ortamında iki ülke her iki tarafa da çıkar getirecek şekilde ilişkilerini geliştirmek durumundadır'' dedi. 
     Papandreu mesajında, Avrupa yapılanmasının perspektifinde Güneydoğu Avrupa'nın büyük bir değişim döneminden geçtiğine işaret ederken de, sivil sektörün dış politikanın uygulanmasında çok önemli rol oynadığına dikkat çekti. 
     





</TEXT>
</DOC>
