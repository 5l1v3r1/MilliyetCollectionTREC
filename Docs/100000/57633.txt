<DOC>
<DOCNO> 57633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo08.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İlhan Mansız gol orucunda 
</HEADLINE>
<TEXT>

     Beşiktaş'ta attığı 11 golle siyah-beyazlı takımın en golcü futbolcusu olan İlhan Mansız, ligde son 3 maçtır gole hasret. 
     Ligde en son 13. haftada Malatyaspor maçında gol kaydeden İlhan Mansız, daha sonra takımının yaptığı 3 lig karşılaşmasında gol atma başarısı gösteremedi. Malatyaspor'a 3 gol atan İlhan, Fenerbahçe, Gençlerbirliği ve Göztepe maçlarında suskun kaldı. 
     Ligde attığı 11 golle gol krallığında iddialı olan İlhan Mansız, takımının yaptığı 16 maçın 15'inde forma giyerken, cezası nedeniyle Antalyaspor karşısında oynayamadı. 
     İlhan Mansız, Beşiktaş forması altında ligde toplam bin 274 dakika forma giyerken, 11 maçta da 90 dakika sahada kaldı. 
     Siyah-beyazlı futbolcu, ligin ilk haftasında İstanbul'da Trabzonspor ile yapılan maçta da 25. dakikada sakatlanarak oyundan çıkmak zorunda kalmıştı. 
     İlhan Mansız ayrıca, Türkiye Kupası 4. kademede Yimpaş Yozgatspor ile yapılan maçta da gol atma başarısı gösteremedi. 
     Kupada 3. kademede Sakaryaspor ile yapılan karşılaşmada 99. 
     dakikada attığı ''altın gol'' ile takımına turu getiren İlhan, takımının 4-0 galip geldiği Yimpaş Yozgatspor maçında gol atamadı. İlhan, Yimpaş Yozgatspor karşısında 1 de penaltıdan yararlanamadı. Öte yandan İlhan Mansız, kendisine ait, ''www.ilhanmansiz.org'' internet sitesinde yaptığı açıklamada, mutlak galibiyet için gittikleri Göztepe deplasmanında güzel futbollarını 6 golle süslediklerini ifade etti. Milli futbolcu şunları kaydetti ''Taraftarımıza bir bayram hediyesi verdik. Beşiktaş olarak gerçek kimliğimizi bulduk. Üst üste 6 maçımızı da 3 puanla bitirerek rakiplerimize biraz daha yaklaştık. Yakaladığımız bu başarılı grafiği sene sonuna kadar sürdüreceğiz. Sezon sonunda da puan cetveli bugünkünden farklı olacak.'' 
     






</TEXT>
</DOC>
