<DOC>
<DOCNO> 94464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sonspo16.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker'den Yunan oyuncu Papanikolau'ya teklif... 
</HEADLINE>
<TEXT>

     Yunanistan Basketbol Ligi takımlarından Pire Olympiakos'ta forma giyen Dimitri Papanikolau'ya, Ülkerspor'dan teklif geldiği iddia edildi. 
     Atina'da yayınlanan Elefteros Tipos Gazetesi, 2 yıl önce AEK Atina'ya transfer olarak bir ilki gerçekleştiren ve Yunan Ligi'nde oynayan ilk Türk unvanını kazanan İbrahim Kutluay'dan sonra, Papanikolau'nun Türkiye'de oynayan ilk Yunanlı basketbolcu olması için Ülkerspor'un harekete geçtiğini yazdı. 
     NBA'in ''Sınır Tanımayan Basketbol'' organizasyonu için Türkiye'de bulunan Yunanlı oyuncunun, Ülkersporlu yöneticilerle yarım saat süren bir görüşme yaptığını belirten gazete, Papanikolau'ya, 1 yıllık sözleşme teklifinin geldiğini yazdı. 
     Teklifin, Yunanlı oyuncuya Türkiye'den ayrılmasından önce yazılı şekilde de iletileceğini kaydeden gazete, koşullar ne olursa olsun, Papanikolau'nun ilk sözü Olimpiyakos'a vermekte kararlı olduğu yorumunu yaptı. 
     





</TEXT>
</DOC>
