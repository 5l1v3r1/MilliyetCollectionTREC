<DOC>
<DOCNO> 68254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun09.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Time ''Eski bir Taliban Bakanı CIA'ya konuşmaya hazır'' 
</HEADLINE>
<TEXT>

     Time dergisi, Afganistan'da Taliban döneminde içişleri bakan yardımcısı olan Hacı Abdüssamet Haksar'ın Amerikan Merkezi Haberalma Teşkilatı'na CIA konuşmaya hazır olduğunu ileri sürdü. 
     Time'ın son sayısındaki haberde, eski bakan yardımcısı Haksar'ın CIA'ya konuşmaya hazır olduğu ve vereceği bilgilerin Taliban lideri Molla Ömer'in ve El Kaide lideri Usame Bin Ladin'in yakalanmasına yarayacak nitelikte olduğu, ancak Amerikalı yetkililerin henüz kendisini sorguya almadığı kaydedildi. 
     Haberde, Kuzey İttifakı yetkililerine teslim olan Haksar'ın hali hazırda Amerikalı askerlere bazı bilgiler verdiği, bu bilgiler arasında, El Kaide ve Taliban üyelerinin Pakistan'ın Peşaver kentinde ''El Farkan'' adlı, asıl amacı Afganistan'daki Amerikan varlığına karşı cihat olan yeni bir grup kurduğunun yer aldığı belirtildi. 
     Haksar'ın, Pakistan istihbarat servisi ajanlarının El Kaide ile bağlantısını devam ettiriyor olabileceğini de söylediği belirtilen haberde, Haksar'ın bu işbirliği karşılığında kendisi ve ailesinin seçeceği bir yere serbestçe gitme hakkı elde ettiği ifade edildi. 
     Haksar'ın daha önceleri Kabil'deki Amerikan Büyükelçiliği'ne mektuplar göndererek diplomatlarla görüşmek istediği, ancak mektuplarına bir yanıt alamadığı belirtildi. 
     






</TEXT>
</DOC>
