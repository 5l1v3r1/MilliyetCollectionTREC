<DOC>
<DOCNO> 58580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/yazar/congar.html </URL>
<DATE> 2001/12/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
"Bir elinde cımbız..." 
</HEADLINE>
<TEXT>

     Bu işten en k rlı çıkan şeytan tırnakları oldu" diyor Susy, koca gövdesini bizim düttürü kanepeye gömmeye çalışırken. 
     "Tabii, bir de, yıllar yılı yola yola kökünü kurutamadığım şu tüyler, memnun hallerinden" der demez, ikimizin de parmakları burun kemiğimizden yukarı doğru kayıp, iki kaş arasını yoklayıveriyor. Birbirimizi fark edince kahkahayı patlatıyoruz. Susy’nin kahkahası da kendisi gibi kocaman, salona sığmıyor. 
     Eline bir kadeh tutuşturuyorum. "Şimdi biraz şarap, biraz müzik. Gevşeme zamanı." 
     Boşuna. 
     Susy, öyle "yol yorgunu" denilip geçilecek, iki yudum üzüm iksiriyle gevşetilecek halde değil. Hafif tırlatmış vaziyette havaalanındaki polisle dalaşmasını anlatmaya her yeltenişinde kahkahaya boğuluyor. 
     Domino ile Geronimo, evde böylesi histeri krizlerine alışık olmadıklarından, önce şaşkın şaşkın bakıyorlar Susy’ye, sonra "Neme lazım" edasıyla birer uzak köşeye çekiliyorlar. Geleneksel "Sniff, hoş geldin sniff sniff. Sen de kimsin Ne getirdin sniff sniff" seansı daha başlamadan bitiveriyor. 
     Merakları kursaklarında kalmış bir kedi, bir köpek, bir kadın. Üçümüzün gözleri de Susy’de, durulmasını bekliyoruz. 
     Neden sonra, gülmekten gözlerinden yaş gelmiş, rimelleri akmış, dudağının kırmızısını şarap kadehinde bırakmış, çizmelerini sehpanın altına itelemiş ve kanepeyi uzun ve dar bir hırka gibi sırtına geçirip yerine yerleşmiş halde anlatıyor. Domino ile Geronimo uyukluyor, ben dinliyorum. 
     Dört gün önce Chicago’dan yola çıkarken, uzunca her seyahatteki gibi, uçakta bagaja vermek üzere bir bavul hazırlamış, yanına alacağı büyük bilgisayar çantasına da cüzdanını, kitabını, makyaj çantasını filan sıkıştırmış. Son anda, makyaj çantasındaki cımbızın, tırnak makasının, tırnak çıtçıtının, törpünün, 11 Eylül sonrasında Amerikan havaalanlarında epey yoğunlaşan güvenlik kontrollerine takılacağını akıl edip evde bırakmış. 
     Sonrası, Chicago’dan New York’a, ardından New York’tan ikinci durağı Miami’ye giderken, havaalanlarında nasıl saatlerce beklediği, güvenlikten geçmek için nasıl bitmek bilmeyen kuyruklara girdiği, nasıl herkesin makyaj çantaları, tıraş takımları didik didik aranıp, sivri uçlu ya da keskin kenarlı neleri varsa, birer birer ellerinden alındığı, bizimkinin ise "örnek vatandaş" hallerinde, hiçbir metal detektörünü öttürmeden ilerlediğine ilişkin sıradan bir macera. On dokuz esmer adam, bir eylül sabahı, maket bıçaklarıyla dünyayı ters yüz edeli, ABD’de uçağa binen herkesin üç aşağı beş yukarı yaşadığı vaziyet. 
     Ama Susy’nin şeytanı da, tabii ki ayrıntıda gizli. 
     New York’ta topu topu bir gece kalmış bizim hatun. Ve o gece, uzun bir iş yemeğinde avını avlamış olmanın sevinciyle bir güzel uyuyacağına, bir tırnak çıtçıtının peşinde Manhattan sokaklarını arşınlamış. Orta parmağındaki, oynaya oynaya dibine kan oturmuş tırnak parçasından "çıt" diye kurtuduğunda sabahın dördüymüş. 
     Yine de, birkaç saat sonra, uykusuz bitap Miami’ye yollanırken, çıtçıtı bavula koyup uçağın bagajına vermeyi düşünebilmiş. 
     Miami’de bir başka av yemeği, bir başka tam isabet. Keyfi pek yerindeymiş, ta ki ertesi sabah aynada kaşlarının ortasını görünceye dek. 
     Gerisini anladınız tabii. Bir taksiye atlayıp Miami’de fellik fellik "cımbız" satan yer aramış bizim Susy sabahın köründe, incik boncuk dolu uzun uzun dükkan koridorlarda, "Bu cımbız değil, maşa maşallah, şunun da uçları fazla yuvarlak" diye diye dolanmış. 
     Akşam Miami’den Washington’a gelmek için havaalanına giderken, istediği bütün iş bağlantılarını yapmış, kaşlarının arası temiz, parmakları şeytan tırnağı yoklamasından geçmiş bir kadınmış. Yorgun, mutlu ve bakımlı. 
     Havaalanındaki hengameye aldırmamış bile. Biliyor ki, Washington’da onu bekleyen iş görüşmeleri değil, arkadaş sohbetleri. Atmacalığı bırakıp kumrulaşabilecek. Güvenlik kontrolünde, el bagajı röntgen altında incelenirken, başına bir şey gelmeyeceğinden emin. Hem çıtçıtı hem cımbızı, bavuluyla birlikte uçağa yüklenmiş bile. 
     Küba göçmeni, kaytan bıyıklı bir polis bilgisayar çantasından makyaj çantasını çıkarınca biraz şaşırsa da, içinden "Ara da bul kolaysa, cımbızımı" diye "lay lay lom" çekiyormuş ki, olanlar olmuş. 
     Polis memuru, Susy’nin Chicago’dan beri yanında taşıdığı, işte ve aşkta sihrine kesin inandığı ve seyahat öncesi kocaman yeni bir şişesini alıp çantasına atarak, o ana dek iki havaalanının denetiminden başarıyla geçirdiği baharatlı parfümüne "dur" demesin mi 
     Sonrası Susy’nin, nasıl parfümle uçak kaçıramayacağından başlayıp "Küba’dan her denize atlayanı alıp vatandaş yapanda kabahat" noktasında çığrından çıkan ve bildiği tek İspanyolca küfrü ağzından kaçırmasıyla, 24 saatlik gözaltı ve para cezasıyla noktalanan "garip ama gerçek" bir hikaye. 
     
     







İntikam keyfi 


İlaçta soygun 


Bir insan, bir bilim adamı Muzaffer Aksoy... 


Bilişim efendileri 


"Bir elinde cımbız..." 


Siz hala annenizin tarih kitabını mı okuyursunuz 


Üniversiteler krizden nasıl kurtulur 


Doğru erkeğin nesli tükendi mi 


"Beşler"den biri... 


Hergele Meydanı tartışması 


Vakıfbank da yok artık, sakın batmayın 


Hem mazlum hem zalim İbrahim Tatlıses 


Dünyadan niçin haberimiz yok 


Türkiye, Arjantin olur mu, olmaz mı 


Christmas 


</TEXT>
</DOC>
