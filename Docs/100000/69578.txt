<DOC>
<DOCNO> 69578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun12.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç "Savunma hazırlamam için beni serbest bırakın" 
</HEADLINE>
<TEXT>

     Eski Yugoslavya Devlet Başkanı Slobodan Miloşeviç, yargılandığı Lahey'deki mahkemedeki ifadesinde, ''savunmasını gerektiği gibi hazırlayabilmek için'' dava süresince serbest bırakılması talebinde bulundu. 
     Miloşeviç yaptığı konuşmada, savunmasını gereği gibi hazırlayacak ortamın bulunmadığından yakınarak, ''iddia makamının kendisine karşı yönelttiği suçlamaların ispatı için sonsuz kaynakları bulunduğunu'' iddia etti ve ''Bu durum karşısında ben, sadece bir telefona sahibim, bu telefon da bozuk. Eşitlik istiyorum. Bu nedenle savunmamı gerektiği gibi hazırlayabilmek için sizden beni serbest bırakmanızı talep ediyorum'' dedi. 
     Miloşeviç'in bu talebi üzerine mahkemeyi yöneten yargıç Richard May, mahkemenin yarın ''idari sorunlar'' ile ilgili bir inceleme yapacağını, Miloşeviç'in o zaman kanıtlarını sunabileceğini belirtti. 
     Hırvatistan, Bosna ve Kosova'da savaş suçu işlemek ve soykırım uygulamakla suçlanan Miloşeviç, 12 Şubat'ta yargılanmaya başlamıştı. 
     






</TEXT>
</DOC>
