<DOC>
<DOCNO> 63996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo09.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Moralsiz Trabzonspor, Bursaspor maçı hazırlıklarına başladı 
</HEADLINE>
<TEXT>

     Ligde art arda oynadığı Beşiktaş ve Gaziantepspor maçlarından farklı yenilgiyle ayrılan Trabzonspor'da, hafta sonunda Bursaspor ile deplasmanda yapılacak maçın hazırlıkları başladı. 
     Teknik direktör Hans Peter Briegel yönetiminde yapılan çalışma 45 dakika geç başladı. Briegel'in futbolcular ile idman öncesi toplantı yaptığı öğrenildi. 
     Antrenmana tüm futbolcular katılırken, sakatlıkları süren Augustine ve Metin kondisyon salonunda çalıştı. 
     Bordo-mavili takım, ısınma hareketlerinin ardından yarım alanda çift kale maç yaptı. Futbolcuların çalışmada istekli oldukları gözlendi. 
     Mehmet Ali Yılmaz Tesisleri'nde yaklaşık 10 kişilik bir jandarma ekibi her ihtimale karşı bulundurulurken, İbrahim Tüysüz isminde bir taraftar, bordo-mavili takıma ve teknik heyete baklava ikram etti. 
     Trabzonspor'da Bursaspor maçının hazırlıkları, yarın yapılacak çalışmayla sürecek. 
     






</TEXT>
</DOC>
