<DOC>
<DOCNO> 99977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "AB'yi hükümete rağmen kuyudan çekerek çıkardık" 
</HEADLINE>
<TEXT>

     DYP Genel Başkanı Tansu Çiller, ''Gümrük Birliği'nde olduğu gibi, bu defa da kuyuya düşmüş olan AB meselesini kuyudan çekerek çıkardık. Hatta hükümete rağmen çıkardık'' dedi. 
     Çiller, partisinin İstanbul İl Merkezi'nde düzenlediği basınla sohbet toplantısında yaptığı konuşmada, Türkiye'nin son zamanda çok büyük itibar kazandığını belirterek, 450'ye yakın oyla erken seçim kararı alınmasının demokrasi açısından bir zafer olduğunu söyledi. 
     Bunda Meclis'in sağduyusunun büyük etkisi bulunduğunu vurgulayan Çiller, yine bir başka başarıya daha imza atılarak AB uyum yasalarının çıkarıldığını hatırlattı. 
     Türkiye'nin bu konuda uzun bir zaman kaybettiğini ve tek bir maddeye, terör örgütü elebaşı Abdullah Öcalan'ın idamına endekslendiğini kaydeden Çiller, bunun üzerinden siyaset yapanları da yadırgadıklarını bildirdi. 
     Çiller, şöyle devam etti 
     ''Biz 3.5 yıldır hep şunu söyledik 'gecikirseniz, yargı kararı hemen o gün eğer uygulamaya konmazsa, endişe ederiz ki biz zaman gelir artık AB'ye girme zamanı geldiğinde, bu yapılamaz hale gelir ve biz o zaman AB'yi seçeriz'. 3.5 yıl geçtikten sonra seçim, AB mi, Öcalan'ın geleceği mi noktasına geldiği zaman, elbette medeniyet projesidir, AB'dir. Ve DYP olarak bir ilke daha imza attık. Gümrük Birliği'nde olduğu gibi, bu defa da kuyuya düşmüş olan AB meselesini, kuyudan çekerek çıkardık. Hatta hükümete rağmen çıkardık.'' AB için yine de geç kalındığını ve bütün işlerin 19 Mart itibariyle yapılmış olması gerektiğini ifade eden Çiller, hala bir siyasi irade bulunmadığını savundu. 
     
     ''SİVİL BASKI'' ÇAĞRISI... 
     Bütün sivil toplum örgütleri, basının tüm unsurları ve halkı seçim yasaları konusunda Meclis'e ''sivil baskı'' kurmaya çağıran Çiller, Türkiye'nin istikrar aradığını dile getirdi. 
     Çiller, ''Bu seçimlerden mutlaka istikrar çıkmalı. Mühim olan Meclis'e bir daha girmek değil, mühim olan istikrarlı bir hükümeti kurabilmek'' diye konuştu. 
     Bunun için özellikle seçim ve siyasi partiler yasalarında yapılması gereken değişikliklerin son derece önem kazandığına işaret eden Çiller, yüzde 10 barajının indirilmemesi gerektiğini kaydetti. 
     Çiller, bunun yanı sıra tercih sistemiyle milletle Meclis'in bütünleştirilmesi ve iki turlu seçimin de Türkiye'de istikrar için kaçınılmaz hale geldiğini söyledi. 
     Türkiye'de 50 dolayında parti olduğunu ve bunların sayısının her gün fazlalaştığını belirten Çiller, bir çerçeve yasası çerçevesinde seçim yasalarının çıkmasını istedi. 
     Tansu Çiller, basın ve sivil toplum örgütlerinin istemesi halinde bu konunun 48 saatte Meclis'te halledilebileceğini bildirdi. 
     
     SORULARI YANITLADI... 
     Konuşmasından sonra soruları yanıtlayan DYP Genel Başkanı Çiller, İş Güvencesi Yasa Tasarısı ile ilgili bir soru üzerine, hükümetin yapmadığı şeyleri devamlı şekilde muhalefetin yapmak durumunda kaldığını ve rejimin alt üst olduğunu öne sürdü. 
     Hükümetin bu yasanın çıkması için söz vermesine rağmen son güne kadar direndiğini kaydeden Çiller, konunun Meclis'te ayrı bir madde olarak ele alınması halinde katkıda bulunabileceklerini söyledi. 
     Çiller, ''Seçim yasalarıyla ilgili liderlerin yaklaşımını nasıl bulduğu'' yönündeki soru üzerine de, yaklaşımları gerçekçi bulmadığını ve ''zaman kalmadığının'' söylendiğini belirterek, ''Ben bu konuda üzülerek çok ciddi bir ikiyüzlülük görüyorum. Hatta bu konuda, yapmamak için bir kaçma olarak kullanıyorlar bunu'' dedi. 
     Parti liderleri ve hükümet yetkililerinin seçim yasalarında gerekli değişikliklerin yapılması konusunda söz vermelerine rağmen yapmadıklarını ifade eden Çiller, bunun AB kadar önemli olduğunu bildirdi. 
     
     ''YÜCE DİVAN'LIK BİR OLAY'' 
     İdam cezasının kaldırılmasına milletin gösterebileceği tepkilere ilişkin soruya ise Çiller, şu karşılığı verdi 
     ''3.5 yıl yargı kararını bekletenler, bunun mesuliyetini sonsuza dek taşıyacaklardır. En büyük mukaddesatım üzerine tekrar ediyorum, ben olsaydım ertesi gün o yargı kararını Meclis'e indirirdim. Üç lider, Anayasa ihlaliyle 3.5 yıl Başbakanlık'ta bekletti bunu. Bu Yüce Divan'lık bir olaydır. İktidara geldiğimiz zaman bunun hesabını soracağız.'' ''Bu, sizi seçimlerde zorlar mı '' sorusu üzerine de Çiller, bunun kendilerini zorlamayacağını ve ne dedilerse çıktığını kaydederek, ''Ancak gelinen nokta AB mi, Öcalan'ın geleceği mi diye sorarsanız eğer, milletin yararı AB'yi seçmenin yanındadır'' dedi. 
     Tansu Çiller, ''iki turlu seçim olması halinde, ikinci tura hangi 4 partinin kalabileceği'' yönündeki soruyu da şöyle yanıtladı 
     ''Burada merkez sağ ve merkez solun üstünde bir koalisyon görüyorum. Sonuç ne çıkacak derseniz, merkez sağ ve merkez solun toparlanması kaydıyla ki bunu da millet yapacaktır, bir merkez sağ ve merkez sol parti üzerinde milletin yoğunlaşması lazım. 'Biz hükümete girelim, 6-7 partiden biri olsun'' tezinin sahibi olamayız. Ama eğer merkez sağ ile merkez solu birleştirmek için bir büyük sağduyu gösterirse, ben milletin bu sağduyusuna inanıyorum, zannediyorum ki Türkiye ciddi bir istikrarı bulacaktır.'' 
     





</TEXT>
</DOC>
