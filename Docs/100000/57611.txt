<DOC>
<DOCNO> 57611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun12.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'daki çocuk evlilikleri New York Times'a haber oldu 
</HEADLINE>
<TEXT>

     Aydın yakınlarındaki Acarlar köyünde kız çocuklarının 10-14 yaşlarında evlendirilmesi, ABD'nin önemli gazetelerinden New York Times'a konu oldu. 
     Yasalar tarafından yasaklanmasına rağmen, çocuk yaşta evliliklerin Acarlar köyünde gelenekselleştiğine dikkati çeken gazete, olayın, okula devam eden öğrenci sayısında düşüş üzerine ortaya çıktığını yazdı. Olayın, yerel basın tarafından da işlendiğini kaydeden Amerikan gazetesi, polisin olaya müdahale ettiğini ve 40 kadar genci, küçük yaştaki kızlarla cinsel ilişki kurma suçundan gözaltına aldığını bildirdi. 
     ''Acarlar köyü halkının kendilerini ihanete uğramış saydıklarını'' yazan New York Times'a konuşan Ayhan Burak adlı bir kişi, resmi yetkililer hakkında ''yaptığımız düğünlere geliyorlar, rakımızı içiyorlar, hatta bizimle oynuyorlar. Şayet bu düğünler yasalara aykırıysa orada bulunmamaları gerekir'' dedi. 
     Haberde, Acarlar köyünde çocuk yaştaki evliliklerin, resmi değil imam nikahıyla yapıldığı da kaydedildi. Haberde ayrıca, kapalı bir toplum içindeki bu tür evlilikler yüzünden doğan çocukların bazılarının sakat olduğu vurgulandı. 
     






</TEXT>
</DOC>
