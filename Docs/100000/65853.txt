<DOC>
<DOCNO> 65853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko10.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa'da beklenenden yüksek çıkan enflasyon tedirginlik yaratırken, piyasalar Türkiye'nin yeni niyet mektubu ve yeni stand-by düzenlemesini ele alarak onaylaması beklenen IMF İcra Direktörleri Kurulu Toplantısı'na odaklandı. 
     Şeker Yatırım Menkul Değerler Kurumsal Finansman ve Araştırma Müdür Yardımcısı Aslı Yüksel, Ocak ayı enflasyon rakamlarının beklentilerin üzerinde gerçekleşmesinin, uzun zamandır beklenen Merkez Bankası kotasyon indirimi ihtimalini oldukça azalttığını kaydetti. 
     Endeksin, geçtiğimiz hafta olumlu beklentilerle 13,100 direncini desteğe alarak, 13.500 seviyesine kadar yükseldiğini hatırlatan Yüksel, ''Kısa vadeli göstergelerin aşırı primli oluşu olumsuz enflasyon rakamları ile birlikte düşünüldüğünde, geri çekilme beklemek en doğrusu. Ancak IMF sürecinde atılacak olumlu adımlar 12,500 seviyesinin hafta boyunca tekrar destekte kalmasına neden olacaktır'' dedi. 
     Yatırımcılara, 2-3 aylık orta vadede, 12,000-14,500 bandında hareket etmesini bekledikleri endekste kısa vadeli dalgalanmaların yakından takip edilmesi önerisinde bulunan Yüksel, ''Riski sevmeyen yatırımcının kısa vadeli pozisyon riskini almaması gerektiğine inanıyoruz'' dedi. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu da son yaşanan gelişmelerle artık gündem yerine ekonomik verilerin daha yakından izleneceği piyasaların ön plana çıkacağını kaydetti. 
     IMF ile imzalanacak stand-by'a ilişkin netleşmelerle Borsa'da kar realizasyonlarının arttığının gözlemlendiğini hatırlatan Konukoğlu, ''Ama genel beklentinin olumlu olduğunu söylemek lazım. Özellikle orta vedede hükümetin çıkardığı önemli kanunların uygulanması bundan sonra daha büyük önem taşıyacak'' dedi. 
     Konukoğlu, enflasyon rakamlarının Borsa'ya olumsuz etkisinin olacağını düşünmediklerini de belirterek, ''TÜFE'nin bir miktar yüksek çıkmasının, durgunluğun azaldığı mesajını verdiğini düşünüyoruz'' diye konuştu. 
     IMF'den gelecek haberlerin yanı sıra Merkez Bankası'nın önümüzdeki günlerde bir kotasyon indirimine gidip gitmeyeceğinin de etkili gelişmeler olacağını anlatan Konukoğlu, ''İndirim gelmesi halinde olumlu bir hareket yaşanabilir. Ayrıca şirketlerin 2001 yılı bilançoları da dikkatle izlenecek'' diye konuştu. 
     






</TEXT>
</DOC>
