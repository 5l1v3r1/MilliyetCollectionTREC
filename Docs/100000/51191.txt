<DOC>
<DOCNO> 51191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/guncel/gun02.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanın hırsına 13 can 
</HEADLINE>
<TEXT>

4 metrelik teknesine 15 kişi alan sabıkalı kaptan, 13 mülteciyle birlikte can verdi 
     YAŞAR ANTER Bodrum DHA 

     Bodrum’un Bitez sahilinde, önceki gün yabancı uyruklu 5 mültecinin ölümüyle biten tekne faciası, bir gün sonra aynı sahilde yeniden yaşandı. 
     Performans’ adlı sürat teknesinin batması sonucu, tekneyi kullanan Türk kaptan da dahil 13 kişi öldü, 3 kişi ise mucize eseri sağ kurtuldu. 
     Tamamı erkek olan 11’i Nijerya ve 4’ü de Sierra Leone uyruklu 15 kaçak, dün sabaha karşı 03.00 sıralarında Bitez sahilinden, umuda yolculuk için ayrıldı. 
     Soluğu topu topu 4 metrelik sürat teknesinde alan kaçaklar, kaptan Mehmet Yokuş 31 yönetimindeki tekneye tıka basa doldu. Ancak küçük tekne, bu aşırı yükü kaldırmadı ve sahilden sadece 600 metre açıldıktan sonra, su almaya başladı. Ve birkaç dakika içinde de, alabora olarak sulara gömüldü.. 
     Tekneyi batarken gören sahildeki vatandaşların ihbarı üzerine olay yerine gelen jandarma için ise cesetleri çıkarmaktan başka yapacak şey kalmamıştı. 
     Jandarmaya bağlı dalgıçlar, teknenin battığı yerde, 15 metre derinlikte kaptan Yokuş ile 12 yabancı uyruklu kaçağın cesedini buldu. Karada yapılan aramada da yüzerek sahile çıkmayı başaran 3 Nijeryalı kaçak bitkin halde ele geçirildi. 
     Yunanistan’ın İstanköy Adası’na, oradan da İtalya’ya gitmek için Yokuş’la adam başı 1000’er dolara yaklaşık 1.5 milyar lira anlaşan kaçaklar, "Biz yüzme bildiğimiz için kıyıya çıkmayı başardık. Diğerlerinin ne olduğunu göremedik" dediler. 
     Ölen kaptan Yokuş’un üzerinde, Ramazan Begüm adına Diyarbakır Nüfus Müdürlüğü’nce düzenlenmiş bir kimlik bulundu. Yokuş’un yasadışı yolla yurtdışına kaçak götürme girişiminden daha önce ceza aldığı ve 10 gün önce cezaevinden tahliye edildiği anlaşıldı. 
     



 GÜNCEL 






















</TEXT>
</DOC>
