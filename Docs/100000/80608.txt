<DOC>
<DOCNO> 80608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur04.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi 4 siyasi partiye ihtar verdi... 
</HEADLINE>
<TEXT>

     Anayasa Mahkemesi, Büyük Adalet Partisi, Anayol Partisi, Türkiye Sosyalist İşçi Partisi ve Adalet Partisi'ne ilk büyük kongrelerini yasal süre içerisinde yapmadıkları gerekçesiyle ihtar verdi. 
     Anayasa Mahkemesi'nin söz konusu 4 partiye ihtar verilmesine öngören kararları, Resmi Gazete'nin bugünkü sayısında yayımlandı. 
     Kararlarda, bu partilerin kuruluşlarından itibaren ilk büyük kongrelerini Siyasi Partiler Yasası'nın SPY öngördüğü 2 yıllık süre içinde yapmadıkları kaydedildi. 
     Bu durumun SPY'ye aykırı olduğu kaydedilen kararlarda, bu aykırılığın giderilmesi için yine SPY'nin 104. maddesine göre ihtar karar verildiği belirtildi. 
     Anayasa Mahkemesi, yasaya aykırılığın giderilmesi için bu partilere 6 ay süre verdi. 
     Bu süre içinde aykırılık giderilmezse Yargıtay Cumhuriyet Başsavcısı, SPY'nin 104. maddesine göre kapatılmaları istemiyle Anayasa Mahkemesi'nde dava açacak. 
     Bu ihtar kararlarına, Anayasa Mahkemesi Başkanı Mustafa Bumin, Başkanvekili Haşim Kılıç, üyeler Yalçın Acargün, Sacit Adalı ve Rüştü Sönmez, AK Parti'ye verilen ihtar kararlarına katılmadıkları gerekçelerle katılmadılar. 
     Ortak yazılan karşı oyda, SPY'nin 104. maddesinin Anayasa'da bulunmayan bir yaptırımı öngördüğü için Anayasa'ya aykırılığının açık olduğu belirtilerek, bu maddenin ya ''iptal'' edilmesi, ya da '''ihmal'' edilmesi gerektiğini kaydettiler. 
     SPY'nin 104. maddesine göre açılacak kapatma davalarında ihtarın ön koşul olduğu vurgulanan karşı oy yazısında, ''Söz konusu karar olmadan dava açılamayacağına göre, kapatma davasını doğrudan etkileyen bu aşamanın önemi yadsınamaz'' denildi. 
     





</TEXT>
</DOC>
