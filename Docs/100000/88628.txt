<DOC>
<DOCNO> 88628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/spo04.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
FORVET ARANIYOR 
</HEADLINE>
<TEXT>

Trabzon, Samet Aybaba’nın isteği üzerine hücum oyuncusu arayışlarını hızlandırdı. Yabancı adaylar arasında Brezilyalı ve Çek oyuncular var 
     Beklemeye geçti 
     BORDO - Mavili ekibin Teknik Direktörü Samet Aybaba’nın, "Forvete takviye yapacağız" demesinden sonra yönetim, Mehmet Yılmaz ve Murat Sözkesen’in dışında yeni arayışlara yöneldi. Mehmet Yılmaz’ın bonservis bedelinde indirim beklenirken, Murat Sözkesen için de Bursaspor’a Cem ve Hami ikilisinin önerileceği dile getirildi. 
     
     Marek’e onay 
     YÖNETİM, Mehmet ile Murat’ın transferlerinin gerçekleşmemesi durumunda ise yurt dışına yönelecek. Brezilya’nın Santos takımında forma giyen Calio Rivanio ve Çek Cumhuriyetinin Sparta Prag takımının 1.93’lük forveti Marek Kincl alternatif isimler olarak gösteriliyor. Teknik Direktör Aybaba’nın, Marek’e sıcak baktığı ifade edildi. 
     
     Yabancı sorunu 
     TRABZONSPOR’UN başı yıllardır yabancı derdinden kurtulmuyor. Vugrinec konusunda beklenen sonuca ulaşamayan Bordo - Mavililer, Lange davasını kaybetti. Forma bile giymeyen Iwan Thomacz için 250 bin dolarlık ödemenin gecikmesi nedeniyle FIFA tarafından uyarılan kulübe, 125 bin mark alacağı olan Todor Yanchev için de ihtar geldi. Eduardo’yu bonservis bedeli istemeden serbest bırakan yönetim, Jarro’nun iki kez ameliyat olmasıyla sarsılmış, Da Silva ve Aurelio’nun da sürekli ücretleri sorun yapmaları nedeniyle sıkıntıya girmişti. 
     
Özak Hepimiz suçluyuz      TRABZONSPOR’UN eski başkanlarından Faruk Özak, "Önemli olan fazla alternatif değil, iyi alternatifler seçmektir" dedi. Özak, 16 yeni oyuncu ile sözleşme yapan yönetimin önemli bir risk aldığını ifade ederek, "Bu futbolcuların tamamı elitse, sorun yok. Vasat çıkarsa, seçimleri telafi etmek hayli güç. Bu sporda temel felsefe, fazla futbolcunuz olacağına, az ama kaliteli futbolcunuz olsun anlayışı olmalıdır. Kulübün en büyük futbolcularını hep birlikte dışladık, hepimiz hatalıyız" ifadelerini kullandı. 
     



 SPOR 





































</TEXT>
</DOC>
