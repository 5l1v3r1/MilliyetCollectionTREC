<DOC>
<DOCNO> 78008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko11.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan, enerji geliştirmeye 14.5 milyar dolar yatırım yapacak 
</HEADLINE>
<TEXT>

     Yunanistan enerji şebekelerini yenilemek, modernize etmek ve Balkanlar'ın enerji ağı merkezi haline gelmek için 16.1 milyar euro 14.5 milyar dolar yatırım yapacak. 
     Yunanistan Başbakanı Costas Simitis'in dünkü Bakanlar Kurulu toplantısından sonraki açıklamasına göre, sekiz yıllık program, Yunanistan'ın Avrupa enerji şebekelerine bağlanması ve Türkiye kanalıyla doğalgaz ithalatının artırılmasını kapsıyor. 
     Simitis, Yunanistan'ın bu yatırımlarla Avrupa'nın kıyısında tecrit edilmişlik konumuna son vereceğini, ülkenin mevcut enerji ve doğalgaz dağıtım şebekelerinin 2010 yılında genişletilip büyütüleceğini belirtti. Simitis, enerji yatırımlarıyla 55 bin kişiye istihdam, 91 bin kişiye de yarım zamanlı ya da geçici istihdam sağlanacağını bildirdi. 
     Simitis'in verdiği bilgiye göre, Yunanistan İtalya'nın elektrik şebekesiyle bağlantısını tamamlayıp, Bulgaristan ile elektrik şebekesi bağlantısını yenileyip, ulusal elektrik şebekesini Bosna ve Hırvatistan kanalıyla Doğu Avrupa'nınkine bağlayacak. 
     Yunanistan Başbakanı Simitis, ülkenin enerji sektörünü düzenleyici mevzuatının AB standartlarına getirilip, bu sektöre özel sermaye yatırımlarını çekmeyi hedeflediklerini de bildirdi. 
     
     Türkiye ve Orta Asya ile enerji bağlantıları 
     Türkiye ile Yunanistan ulusal elektrik şebekelerini 2006 yılında birbirine bağlama planını 28 Mart'da duyurmuştu. İki komşu ülke İran doğal gaz boru hattının Türkiye'den Yunanistan'a uzatılmasına dair 300 milyon dolarlık anlaşmayı aynı gün imzalamışlardı. 
     Yunanistan Başbakanı Simitis'in verdiği bilgiye göre, bu boru hattı Yunanistan'ın 2005 yılında Azerbaycan ve Rusya'dan daha fazla doğal gaz teminini sağlayacak. 
     Bu arada, Yunanistan Kalkınma Bakanı Akis Tsochadzopoulos da, doğal gazda muhtemel işbirliğini ele almak üzere Azerbaycan'ı ziyaret etmeyi planladığını bildirdi. 
     Başbakan Simitis, Türkiye'den denizaltından İtalya'ya uzanacak bir boru hattı ihtimalini de incelemekte olduklarını bildirdi. Yunanistan, bu projeyle İran doğal gazı için Avrupa Birliği'nin AB geri kalanına çıkış kapısı olmayı hedefliyor ve bu amaçla AB fonlarından kaynak ayırdı. 
     İran Milli Petrol Şirketi başkan yardımcısı Ahmed Rahgozar 18 mart'daki açıklamasında, İran-Türkiye-Yunanistan boru hattı tamamlandığında, İran'ın İtalya ve diğer AB ülkelerine doğal gaz satmayı ümid ettiğini bildirmişti. 
     





</TEXT>
</DOC>
