<DOC>
<DOCNO> 55627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/yazar/bila.html </URL>
<DATE> 2001/12/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Telefon diplomasisi 
</HEADLINE>
<TEXT>

     Başbakan Ecevit'in dünkü mesaisi erken başladı. 
     Ecevit, Başbakanlık'a sabah saat 07.50'de geldi ve ilk telefon görüşmesini saat 08.00'de İsrail Başbakanı Şaron'la yaptı. 
     Başbakanlık'tan alınan bilgilere göre Ecevit, Şaron'dan, "ateşi durdurması"nı istedi ve "çatışmaların bir savaşa dönüşmesinden" duyduğu kaygıyı aktardı. Başbakan, Şaron'a Arafat'la diyaloğa geçilmesi önerisinde bulundu. 
     Ancak Şaron'dan aldığı yanıt olumlu değildi. 
     Ecevit'in edindiği izlenim, Şaron yönetiminin saldırılardan Arafat'ı sorumlu tutma eğiliminde olduğu ve ateşkes niyeti taşımadığı yönünde. 
     Ankara, olayların İsrail - Filistin ve giderek Ortadoğu savaşına dönüşmesinden endişe duyuyor. 
     Ecevit, ikinci telefon görüşmesini saat 10.00'da Yaser Arafat'la yaptı. Ecevit'in Arafat'a önerisi, "barış ortamını beklemeden bir an önce masaya oturması" biçiminde. Şaron'un saldırı konusunda kararlı tavrını da Arafat'a aktaran Ecevit, Filistin liderinden çatışmalar büyümeden diyalog yolu aranmasını istedi. Başbakanlık'tan alınan bilgiye göre Arafat'ın Ecevit'e yanıtı, "masaya oturmaya hazırım" biçiminde oldu. 
     Ancak, Arafat'ın bu yaklaşımına Şaron'un olumlu bir yanıtı yok. 
     Başbakan Ecevit'in üçüncü telefon görüşmesi ise KKTC Cumhurbaşkanı Denktaş'la oldu. Ecevit, Denktaş'a, Klerides'le ocak ayında ve Kıbrıs'ta görüşme kararına varmalarından duyduğu memnuniyeti aktardı ve alınan sonuç nedeniyle kutladı. 
     Ecevit, dün öğle saatlerine kadar sürdürdüğü telefon diplomasisinden sonra bugün ABD Dışişleri Bakanı Powell'ı kabulünde masaya getireceği dosyalar üzerinde çalışmak amacıyla evine çekildi. Ecevit'in Powell'la yapacağı görüşmede İsrail - Filistin çatışmasını son gelişmeler nedeniyle ilk sıraya taşıyacağı beklentisi var. Başbakan'ın, İsrail'in saldırılarını durdurması için Washington'un acil olarak devreye girmesinde ısrar edeceği belirtiliyor. 
     Ecevit - Powell görüşmesinde Afganistan konusunun yanı sıra Irak ve Kıbrıs sorunu da masaya getirilecek. Irak'a müdahalenin yanlış olacağı üzerinde durulacak. 
     İsrail - Filistin çatışması, Kıbrıs'taki gelişmeler ve Irak'a dönük beklentiler, ABD Dışişleri Bakanı Powell'ın Ankara temaslarının önemini daha da artırmış durumda. 
     
     







Salkım Hanım... 


Çözüm jenerikte 


Telefon diplomasisi 


Kıbrıs'ta olumlu başlangıç ve 2002 iyimserliği 


Hayda vre - hadi gari 


Hocaların maaşını unutmadık 


Enflasyonun verileri umut veriyor mu 


Medeni Kanun ve gözler Çankaya'da 


Denktaş'ın istediği gibi oldu... 


Memur maaşları... Bozdur bozdur harca 


Yatırımcı kulübü 


Türk askeri Afganistan'a gidemiyor 


"Takımsal Takımadaları Cumhuriyeti" 


George’ların koşa koşa gittiği ülke 


Merivan için... 


Özel uçağı olan bakkal ve kasap yandı 


</TEXT>
</DOC>
