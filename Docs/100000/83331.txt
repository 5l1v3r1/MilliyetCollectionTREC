<DOC>
<DOCNO> 83331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur22.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik Kader'in kaderi... 4 yaşıda servis otobüsünün altında kaldı 
</HEADLINE>
<TEXT>

     Bursa'nın Mudanya İlçesi'nde, nüfusa kaydı bile yapılmadığı belirlenen 4 yaşındaki Kader Erginyürek, ilköğretim okulu öğrencilerini taşıyan servis otobüsünün kurbanı oldu. 
     Mudanya'nın Güzelyalı Beldesi Siteler Mahallesi'nde oturan 4 yaşındaki Kader Erginyürek, babası Hakan Erginyürek'in imam nikahıyla birlikte yaşadığı annesi Hacer Bozkurt'tan izin alarak, bir yakınını okula yolcu edecek olan yengesi Gülten Erginyürek'le birlikte bahçeye indi. 
     Kader'in, kuzenleriyle bahçede oynadığı sırada, servis şoförü Mehmet Şahin yönetimindeki 16 S 9324 plakalı otobüs, öğrencilerini almak üzere sitenin önünde durdu. 
     Yakınını otobüse bindiren Gülten Erginyürek, sürücüyle servis ücretini tartışırken, küçük Kader de, oyun arkadaşlarından ayrılarak, otobüsün önüne geçti. Kader'i farkedemeyen ve aracı hareket ettiren sürücü Mehmet Şahin, arkasından gelen kamyon sürücüsünün ikazı ve çevredeki vatandaşların bağrışmalarıyla otobüsü durdurunca, ön iki tekerlek arasında kalan küçük kızı farkedebildi. 
     Kazada ağır yaralanan ve sürücü tarafından Mudanya Devlet Hastanesi'ne kaldırılan Kader Erginyürek, kurtulamadı. 
     Sürücü Mehmet Şahin gözaltına alınırken, Kader'in ölümü ile ilgili resmi işlemleri yapmak isteyen güvenlik güçleri, ayrı bir dramı da ortaya çıkardılar. 
     Ailesi, bir süre önce Van'dan Bursa'ya göç eden, babası inşaatlarda işçi olarak çalışan minik Kader'in nüfus kaydı dahi yapılmamıştı. Trafik canavarına kurban gitse de, kendisinden küçük 2 kardeşi gibi nüfus kaydı olmadığı için zaten ''yok'' sayılan Kader, kayıtlara da isimsiz olarak geçti. 
     





</TEXT>
</DOC>
