<DOC>
<DOCNO> 70251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo07.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe kongreye giderken Yıldırım tek aday 
</HEADLINE>
<TEXT>

     Fenerbahçe Kulübü'nün mali ve seçim genel kurul toplantıları yarın ve 3 Mart Pazar günü yapılacak. 
     Acıbadem İSTEK Vakfı Kongre Salonu'nda 2 gün sürecek toplantıların ilk günü mali kongre gerçekleştirilecek, ikinci gün ise kulüp başkanlığı ve yönetim kurulu üyelikleri için seçim yapılacak. 
     İlk gün saat 10.30'da başlayacak toplantıda Başkanlık Divanı seçiminin ardından, kulüp yönetim kurulu faaliyet ve Yüksek Divan Kurulu raporları okunacak ve bu raporlar hakkında görüşme yapılacak. 
     Kulüp yönetim kurulunun ibrasının oya sunulmasının ardından, kulüp tüzüğündeki bazı maddelerde değişiklik yapılması genel kurul üyelerince oylanacak. Ayrıca Futbol Federasyonu delege seçimi ve bazı konularda yönetim kuruluna yetki verilmesinin oya sunulacağı ilk gün, sarı-lacivertli kulübün 2002 yılı tahmini bütçesi görüşülerek karara bağlanacak. Çeşitli nedenlerden dolayı kulüp üyeliğinden ihraç edilen kişilerin yeniden üye olabilmeleri ise genel kurul üyelerinin tasvibine sunulacak. Genel kurulun ilk günü, sandık kurulları üyelerinin seçimi ile sona erecek. 
     3 Mart Pazar günü ise, kulüp başkanlığı ve yönetim kurulu 
     üyeliklerinin yanı sıra, diğer kurullar için seçim yapılacak. 
     Toplam 8 bin 631 üyenin katılabileceği bildirilen genel kurulda oy verme işlemi saat 10.00'da başlayacak ve 16.00'da sona erecek. 
     
     Yıldırım tek aday 
     Fenerbahçe Kulübü, tarihinin en rahat kongrelerinden birisine hazırlanıyor. 
     Geçmişte tartışmalı kongreleri ile bilinen sarı-lacivertli kulübün genel kuruluna, halen kulüp başkanlığını yürüten Aziz Yıldırım tek başkan adayı alarak giriyor. Yıldırım'ın karşısına şimdiye kadar başkan adayı çıkmadı. 
     
     Bütçe 85 trilyon lira 
     Fenerbahçe Kulübü'nün 2002 yılı tahmini bütçesi 85 trilyon 95 milyar lira olarak belirlendi. 
     Tahmini bütçede, kulüp ve futbolculara ödenecek transfer gideri olarak 34 trilyon lira ayrıldı. 
     Gelir hanesinde ise en büyük payı 27 trilyon 150 milyar lira ile TV yayın geliri aldı. 
     
     Aidatların arttırılması 
     Fenerbahçe Kulübü'nün kongresinde, genel kurul üyelik aidatlarının arttırılması oya sunulacak. 
     Kulüp yönetim kurulu tarafından kongreye sunulacak olan teklifte, halen 600 bin lira olan yıllık üyelik aidatının 50 milyon liraya çıkartılması öngörülüyor. 
     






</TEXT>
</DOC>
