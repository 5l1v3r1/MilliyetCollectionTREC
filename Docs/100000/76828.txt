<DOC>
<DOCNO> 76828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo06.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sacramento Utah deplasmanında kazandı. Hido 10 sayı attı 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings, deplasmanda Utah Jazz'ı 117-109 yenerken yedeklerle sahaya çıkan Hidayet Türkoğlu, 10 sayı attı. 
     Salt Lake City'deki karşılaşmada, sakatlığı geçen Predrag Stojakoviç'in 8 maç aradan sonra ilk 5'te yeralması üzerine oyuna sonradan giren Hidayet, 27 dakika forma giydiği karşılaşmada, 5 şuttan 2'sini değerlendirdi ve 10 sayı attı. Karşılaşma boyunca hiç 3 sayılık atış denemeyen Hidayet, 6 faul atışında da isabet kaydetti. Hidayet, ayrıca 4 ribaund aldı, 6 asist yaptı. Üst üste 7. maçını kazanan Kings'de Chris Webber 28 sayı, Predrag Stojakoviç 23 sayı attı. Play-off turuna kalmaya çalışan Jazz'da ise 17 yıllık basketbol kariyerinde sakatlığı nedeniyle yalnızca 5. maçına çıkamayan Karl Malone, dizindeki sorun geçmediği için antrenman odasında kalırken, onun yerine oynayan Donyell Marshall 32 sayı atarak bu sezon en yüksek skorlu maçını çıkardı. Marshall, aynı zamanda 13 ribaund aldı. Doğu Konferansı Atlantik Grubu'nda da Boston Celtics, Pasifik Grubu ikincisi Los Angeles Lakers'ı evinde 99-81 yenerek play-off turunu garantileyen 9. takım oldu. Boston'daki maçta Sacramento Kings'in ligde en iyi seriye sahip takım rekorunu kırmaya çalışan Lakers, sağ el bileğinden sakat olan Shaquille O'Neal'dan yoksun mücadele etti. Ancak takımın diğer yıldızı Kobe Bryant, 25 şuttan 5'ini değerlendirmesine rağmen 26 sayıyla yine takımın en çok sayı kaydeden oyuncusu oldu. 10 yıl aradan sonra play-off yolunda ilk kez böyle bir başarı yakalayan Celtics'de ise Paul Pierce 33 sayı, Tony Battie 15 ribaund gerçekleştirdi. 
     

Sonuçlar şöyle Indiana Pacers-Phoenix Suns 97-87 Philadelphia 76ers-Detroit Pistons 88-92 Boston Celtics-Los Angeles Lakers 99-81 Charlotte Hornets-Washington Wizards 97-91 Miami Heat-Milwaukee Bucks 102-97 New Jersey Nets-Orlando Magic 110-85 Memphis Grizzlies-Houston Rockets 99-81 Chicago Bulls-Toronto Raptors 96-98 Utah Jazz-Sacramento Kings 109-117 Seattle Supersonics-New York Knicks 83-86 Golden State Warriors-Denver Nuggets 108-104      






</TEXT>
</DOC>
