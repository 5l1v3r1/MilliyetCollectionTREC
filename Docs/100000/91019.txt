<DOC>
<DOCNO> 91019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo15.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegalli Diouf'a göre Türkiye'nin en tehlikeli silahı kimler 
</HEADLINE>
<TEXT>

     17. Dünya Kupası çeyrek finalinde Türkiye ile karşılaşacak olan Senegal Milli Takımı'nda, golcü oyuncu El Hadji Diouf, A Milli Takım'ın en tehlikeli oyuncuları olarak Hasan Şaş, Hakan Şükür ve Yıldıray'ı gösterdi. 
     El Hadji Diouf, gazetecilere yaptığı açıklamada, rakip Türkiye'nin çok iyi oyunculara sahip olduğunu ve ismini saydığı bu 3 oyuncunun dünyanın en iyi liglerinde mücadele ettiklerini vurguladı. 
     Senegalli oyuncu, ilk kez katıldıkları Dünya Kupası'nın çeyrek finalinde, aslında Türkiye'nin 2. turda yenerek elediği Japonya ile karşılaşmayı tercih ettiklerini belirterek, Türkiye'den oldukça çekindiklerini itiraf etti. 
     Afrika'da ''yılın futbolcusu'' seçilen Diouf, kupada Fransa ve İsveç gibi güçlü ülkeleri yenerek moral depolayan Senegal'in, Türkiye'yi küçümsemek gibi bir hataya düşmeyeceğini vurguladı. 
     Fransa'nın RC Lens takımından İngiltere'nin FC Liverpool takımına transfer olan 21 yaşındaki Diouf, daha sonra şöyle konuştu 
     ''Rakibimiz Türkiye, kesinlikle saygı duymamız gereken bir takım. Türkiye karşısında, kendimize fazla soru sormadan veya kendimizi baskı altına almadan kendi normal futbolumuzu oynamak durumundayız.'' Yarı finale çıkarak Senegal ve Afrika futbolu için bir tarih yazmak istediklerini ifade eden Diouf, ''Herşey çok iyi gidiyor. Şimdi, buradaki güzel maceramızı uzatmaya ve bugüne dek hiçbir Afrika ülkesinin yapamadığını yapmaya, yani yarı finale yükselmeye çok ihtiyacımız var'' diye konuştu. 
     





</TEXT>
</DOC>
