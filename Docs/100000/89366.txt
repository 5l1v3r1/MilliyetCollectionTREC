<DOC>
<DOCNO> 89366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/ysenay.html </URL>
<DATE> 2002/06/12/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Futbol savaşı gibi 
</HEADLINE>
<TEXT>

     Almanya ve Kamerun arasındaki oyun, tam bir futbol savaşı hızıyla oynanıyordu Japonya’da... Almanya’nın 15 - 20 dakika süren ambargolu hücumları, sağ çizgiden Schneider’in, sol kulvardan ise Ziege’nin yıldırım gibi inişleri ve kaldırdıkları yan toplar Kamerun defansını bunaltıyor, ancak Dünya Kupası’nın klası ve oyun tekniği yüksek ekiplerinden olan Kamerun, Almanlar’ın hızını kesmeyi ve karşı ataklarla Almanlar’a karşı hücumları geliştirmekte gecikmiyordu... Eto’o, Olembe, Lauren, Geremi ve Song gibi isimler, Almanlar’ı korku dolu gol fırsatlarıyla tehdit ediyor, oldukça da sinirli bir havada devam eden oyunda çift sarı kartı hak eden Ramelow, hakemin kırmızı kart kararıyla oyun alanının dışına düşüyordu. 
     Evet, karşılıklı ataklarla oldukça zevkli geçen ilk yarı sonrası Almanya ikinci kırk beşte Bode’yi oyuna alıyor, eksik olmasına rağmen takımı geniş alana yayan, Klose’nin enfes ara pasıyla hayati golü Bode ile yakalayan taraf büyük düşünen ve doksan dakikanın stratejilerini çok iyi kuran Rudi Völler’in Almanya’sı oluyordu... Hazırlanışı ve topun filelere gidişiyle oyunun en mükemmel kompozisyonunu sahaya süren Almanya’nın bu golü Kamerun’u oldukça şaşırtıyor, özellikle de Lauren’in sinirli hareketleri Kamerun’un oyun temposu ve disiplinini alt üst ediyordu... İşte bu arada Suffo ikinci sarı kartla kırmızıyı hak ediyordu. 
     Sonrası kolay oldu Almanya için. Klose’nin şık kafa vuruşu Kamerun ağlarına ikinci gol olarak inince, Afrika’nın iddialı takımı için Dünya Kupası’nda yükselme hayalleri sona eriyor, büyük mücadelede alnının teriyle tur atlayan Almanya ise Dünya Kupası’nın en iddialı ekiplerinden biri olarak final yolculuğuna uzanıyordu. 
     



 SPOR 

































</TEXT>
</DOC>
