<DOC>
<DOCNO> 84190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur04.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Genel Kurulu'nda "İnternet" tartışıldı 
</HEADLINE>
<TEXT>

     TBMM Genel Kurulu'nda, Radyo ve Televizyon Yasası görüşmelerinde, "İnternet" konusu tartışıldı. 
     Devlet Bakanı Yılmaz Karakoyunlu, eleştirileri yanıtlarken, "Tartışmakta olduğumuz yasanın hiçbir maddesi, RTÜK ile bağlantılı bir İnternet ilişkisini içermemektedir" dedi. 
     Yasanın, İnterneti kısıtlamadığını, ancak veri yayıncılığı ile ilgili düzenlemeler öngördüğünü anlatan Karakoyunlu, RTÜK ile İnternet arasında hiçbir bağlantı kurulmadığını ifade etti. Karakoyunlu, yasanın, İnternet'te başkalarına hakaret etme ve yalan haber yayma hali ile ilgili düzenlemeleri içerdiğini belirterek, "İnternet'e sınırlama getirmek gibi iddiaların hiçbir dayanağı yoktur" dedi. 
     DYP Amasya Milletvekili Ahmet İyimaya, Karakoyunlu'nun sözlerini eleştirerek, yasanın 14. maddesinde "internet alanında yayın usul ve esasların" düzenlendiğini belirtmesine, DSP Grup Başkanvekili Emrehan Halıcı karşı çıktı. Halıcı, "Kastedilen veri yayıncılığıdır, internet değildir" dedi. 
     İyimaya'nın sözlerine yanıt veren Karakoyunlu, "Sayın İyimaya'nın sözleri, meshul değildir anlaşılamaz, kabul edilemez, dinlenemez manasında..." dedi. 
     DSP Grup Başkanvekili Halıcı, yasanın İnternet ile ilgili düzenlemeler içermediğini belirterek, bu konuda ayrı bir yasa çıkarılması gerektiğini söyledi. 
     DSP Ankara Milletvekili Uluç Gürkan, madde ile ilgili olarak "Anayasa'ya aykırılık" önergesi verdi. Gürkan önergesi üzerinde yaptığı konuşmada, internetle ilgili bu maddenin uygulanabilirliği olmadığını söyledi. Internet'in korkmadan büyütülmesi gerektiğini, bütün dünyanın bu yönde davrandığını kaydeden Gürkan, "Bir tek biz sıkıntıyı arttırıyoruz" dedi. Gürkan, bu düzenlemenin bu yasada yeri olmadığını da söyledi. 
     Yasanın maddelerinin büyük bölümünün Anayasa Mahkemesi tarafından reddedileceğine inandığını bildiren Gürkan, sonuçta büyük bir yasal boşluk doğacağını kaydetti. Gürkan, doğacak yasal boşluğun yayın alanında anarşiye yolaçacağını da ifade ederek, "Kurtulmak istediğiniz RTÜK Başkanı Nuri Kayış çok daha uzun bir süre görevinde kalabilecek. Benim buna bir itirazım yok, böyle olacaktır" diye konuştu. 
     





</TEXT>
</DOC>
