<DOC>
<DOCNO> 72194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo15.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant iddialı "İkinci sırada uzun süre kalmayacağız" 
</HEADLINE>
<TEXT>

     Fenerbahçe Teknik Direktörü Werner Lorant, ligde ikinci sıraya kadar yükseldiklerini, ancak amaçlarının liderlik olduğunu belirterek, ''Ligde ikinci sırada çok kısa süre kalacağımızı söyleyebilirim'' dedi. 
     Alman teknik adam, Samandıra Tesisleri'nde düzenlediği basın toplantısında, ligde uzun süre üçüncü sırada bulunduklarını anımsatarak, ''Kaybedilen çok puan vardı. Ancak biz bunları telafi ederek ikinci sıraya kadar yükseldik. Şimdi önümüzde 8 zor ve önemli maçımız var. Cesaretimiz sonuna kadar devam edecek'' diye konuştu. 
     
     "Kötü oynamıyoruz" 
     Werner Lorant, takımı için kötü söz söylemek istemediğini, sürekli olarak olumsuz eleştirilerin yapılmasının futbolcularını kötü etkileyebileceğini söyledi. 
     Futbolda hatasız maç olmadığını vurgulayan Alman teknik adam, şöyle devam etti 
     ''Antalyaspor maçında ilk yarıda o kadar da kötü oynamadık. Biz bahsedildiği kadar kötü olsaydık, arka arkaya 6 maç kazanamazdık. 
     Antalyaspor maçında penaltımız ve bir golümüz verilmedi. Rakip, küme düşme potasında olduğu için bize karşı iyi direndi. Ancak 2. yarıda daha iyi oynadık. 3-4 fark da olabilirdi. Birçok pozisyonu değerlendiremedik.'' 
     
     "Yusuf ve Lazetiç görevlerini yaptı ama.." 
     Fenerbahçe'nin önünde çok zor ve önemli 2 maç olduğunu anlatan Lorant, ''Benim için önümüzdeki ilk maç her zaman diğerlerinden daha önemlidir. Kendi sahamızdaki bu maçlarda seyirci avantajımızı kullanacağız'' dedi. 
     Bu hafta kart cezası biten Ümit ile sakatlıktan kurtulan Revivo'nun da yeniden kadroya dahil olacağını kaydeden Lorant, ''Yusuf ve Lazetiç Antalyaspor maçında görevlerini yaptılar. Ama şimdi önümüzde yeni bir maç var. Bu maçta sahaya 13 değil, 11 kişi sürebilirim. Kadroyu ona göre kuracağım'' diye konuştu. 
     Werner Lorant, Simao'nun form durumunda düşüş olduğu yönündeki eleştirilere katılmadığını, Brezilyalı oyuncunun zamanla daha iyi olacağını söyledi. Bir gazetecinin, ''Simao'yu neden ikinci yarıda oyundan aldınız'' sorusu üzerine Lorant, ''Öyle olması gerekiyordu. 
     Onun yerine daha iyi oynayacak oyuncuyu sahaya sürdüm. Futbol 11 değil, 18 kişiyle oynanıyor. Böyle değişiklikler olabilir'' diye yanıt verdi. 
     Galatasaray Teknik Direktörü Mircea Lucescu'nun, Rüştü ile ilgili açıklamaları konusunda görüş belirtmeyeceğini kaydeden Lorant, transferle ilgili bir soru üzerine de ''Transferle ilgili olarak başkanla konuştum'' demekle yetindi. 
     






</TEXT>
</DOC>
