<DOC>
<DOCNO> 74342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun02.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül teröristi şarbon tedavisi görmüş... 
</HEADLINE>
<TEXT>

     ABD, 11 Eylül saldırılarını düzenleyen teröristlerden birinin, saldırıdan üç ay önce şarbona maruz kaldığı için, oluşan bir yara yüzünden tedavi gördüğüne ilişkin tıbbi raporların ortaya çıkmasıyla şoke oldu. 
     Amerikan hükümet yetkilileri, hemen soruşturma açarak raporların doğruluğunu inceliyor. Johns Hopkins Üniversitesi Sivil Biyolojik Savunma Stratejileri Merkezi, 11 Eylül'de intihar saldırıları düzenleyenlerden biri olan Ahmed İbraim El Haznavi'nin Florida'da gördüğü tedaviye ilişkin raporlar üzerinde yaptığı çalışmada, El Haznavi'nin şarbona maruz kaldığı sonucuna vardı. Açıklama, üniversitenin sözcüsü Tim Parsons tarafından yapıldı. 
     Suudi asıllı olduğu belirtilen El Haznavi, Beyaz Saray veya Kongre binasını hedef aldığı ve yolcuların engel olması sayesinde amacına ulaşamayarak Pennsylvania'da çakılan 93 sayılı United Airlines uçağını kaçıran teröristlerden biriydi. 
     ABD'de 11 Eylül saldırılarının hemen ardından, ''11 Eylül 2001'' tarihini taşıyan şarbonlu bazı mektuplar, kongre üyeleri, gazeteciler ve bazı Amerikan hükümet kuruluşlarına gönderilmiş, aralarında mektupların tasnifinde çalışan iki postacının da bulunduğu 5 kişi hayatını kaybetmişti. 
     El Haznavi'nin, bacağında oluşan bir yara nedeniyle Haziran ayında Florida'da Dr. Christos Tsonas tarafından tedavi edildiği, yaranın temizlendiği ve Haznavi'ye antibiyotik verildiği belirtiliyor. 
     Haznavi'nin, bacağını bavula çarptığı için yaralandığını söylediği, 11 Eylül'den sonra Dr. Tsonas'ın, El Haznavi'nin bacağındaki yaranın, şarbondan kaynaklandığı sonucuna vardığı kaydedildi. Bu bulgu, daha sonra Johns Hopkins Üniversitesi uzmanları tarafından da doğrulandı. 
     






</TEXT>
</DOC>
