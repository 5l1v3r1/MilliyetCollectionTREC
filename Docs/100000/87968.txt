<DOC>
<DOCNO> 87968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/guncel/agun.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağca’nın avukatları beklemede 
</HEADLINE>
<TEXT>
Haluk Kırcı af kuyruğuna girdi 
Yedi gencin öldürülmesine katılan ülkücü Haluk Kırcı, katliam hükümlüsü İsa Armağan’ın aftan çıkması üzerine umutlanarak, tahliye edilmesi için başvurdu 
     BELMA AKÇURA İstanbul 

     Balgat katliamı hükümlüsü İsa Armağan’ın şartla salıverilme yasasından yararlanarak tahliye olması, Susurluk ve Bahçelievler’de 7 TİP’linin öldürülmesi davalarından hükümlü Haluk Kırcı’yı da umutlandırdı. Avukatı Hüseyin Ayan, Kırcı’nın tahliye edilmesi için Ödemiş İnfaz H kimliği’ne başvurdu. 
     Ayan, Ödemiş Cezaevi’nde bulunan Kırcı’nın Susurluk davasından aldığı cezanın mahsup edilmesi halinde derhal tahliye edilmesi gerektiğini savundu. Müvekkilinin bu davadan aldığı cezanın mahsup tutulmaması halinde ise 18.5 ay daha yattıktan sonra tahliye olması gerektiğini öne süren Ayan, şunları kaydetti 
     "Kırcı hakkındaki yedi kez idam cezası kararı, 36 yıl ağır hapis cezasına çevrildi. Bu cezanın infazı için cezaevinde kalacağı süre 14 yıl 4 ay. İnfaz hükümlerine göre, 10 yıllık indirimin çekmesi gereken toplam ceza üzerinden yapılmasıyla cezası 4 yıl 4 aya düşer. Kırcı, 13 yılı aşkın süre hapis cezası çekti. Susurluk davasından aldığı 4 yıllık hapis cezası, fazla yattığı cezadan mahsup edildiğinde derhal tahliyesi gerekmektedir." 
     
     "Hesap gerçekçi değil" 
     Müdahil Avukat Erşen Sansal ise Kırcı’nın yararına yapılacak bir hesapta bile tahliyesinin mümkün olmadığını söyledi. 10 yıllık indirim konusunun netleşmediğini vurgulayan Sansal, şöyle konuştu "Cumhurbaşkanı’nın vetosu, Anayasa Mahkemesi’nin iptal kararı var. Anayasa Mahkemesi’nin daha önceki iptal kararıyla değerlendirildiğinde, Terörle Mücadele Kanunu’ndan ya da 1974 affından yararlanmış bir kimsenin bu 10 yıllık indirimden de yararlanamayacağı ortada. Bu gerçekçi bir hesap değil." 
     7 kez ölüm cezasının 36 yıla indirilmesinin de mümkün olmadığını kaydeden Sansal, "Armağan meselesinden cesaret alıyorlar ama orada tek idam söz konusuydu" dedi. 
     Mehmet Ali Ağca’nın avukatları ise henüz böyle bir başvuru yapmadıklarını söyledi. Avukat Turgut Kazan, iki yasadan hangisi lehine ise sanığın ondan yararlandırılacağını belirterek, "Kartal Ağır Ceza Mahkemesi, Ağca’nın 10 yıllık cezasını çekmesi yönünde karar verirken, yeni yasadan yararlanması düşünülemez diyerek reddetmişti" dedi. 
     



 GÜNCEL 















</TEXT>
</DOC>
