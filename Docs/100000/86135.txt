<DOC>
<DOCNO> 86135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/dunya/dun01.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’u geç anlama’ özelliği kurtardı 
</HEADLINE>
<TEXT>

     CENK BAŞLAMIŞ Moskova 

     Gafları, geç kavraması ve ummadık konulardaki cehaletiyle bilinen Amerikan Başkanı George Bush bu kez "geç kavrama" özelliğinin kaymağını yedi. Rus lider Vladimir Putin’in anlattığı bir hikayeyi diğer Amerikalılar şaka sanıp gülerek karşılarken, olayı "biraz geç kavrayarak" ciddi ifadelerle anlamaya çalışan Bush, aslında zaten ciddi olan hikayeye "istemeden doğru tepki vermiş" oldu. Bush ve eşi Laura, Moskova’daki son gecelerini Putin çiftinin kent dışındaki konutunda geçirirken, akşam yemeğinde ilginç anlar yaşandı. 
     Putin, sofradaki havyarı göstererek, "Bu havyarı mersin balığından çıkarıyoruz. Balığı yakalıyor, bıçakla karnını deliyor ve içinden havyarı çıkarıyoruz. Sonra da balığın karnını dikiyor ve yeniden Volga nehrine bırakıyoruz" dedi. Putin’in büyük bir ciddiyet içinde anlattıklarını masada oturan hemen herkes şaka olarak algıladı ve kahkahalarla güldü. Ancak Putin şaka yapmıyordu ve kendisini sadece olayı anlamaya çalışan Bush ciddiye almış gibi oldu. Putin gazetecilere, "Bush dışında bana inanan olmadı. Oysa ben bunları Rusya’da çevreye verilen önemi göstermek için anlatmıştım" dedi. 
     



 DÜNYA 











</TEXT>
</DOC>
