<DOC>
<DOCNO> 91884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/siyaset/siy02.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Ceyhan’dan geri dönülemez 
</HEADLINE>
<TEXT>

Sezer, Gürcistan lideri Şevardnadze ile Bakü Ceyhan petrol hattını, Romanya Cumhurbaşkanı Iliescu ile terörü konuştu 
     SERHAT OĞUZ, ŞÜKRAN PAKKAN İstanbul 

     Cumhurbaşkanı Ahmet Necdet Sezer, Gürcistan Cumhurbaşkanı Eduard Şevardnadze ve Romanya Cumhurbaşkanı Ion Iliescu ile görüştü. Bakü - Tiflis - Ceyhan Boru Hattı projesiyle ilgili ayrıntıların ele alındığı Sezer - Şevardnadze görüşmesinde, projenin "geri dönülmezliği" üzerinde görüş birliğine varıldı. 
     Huber Köşkü’nde basına kapalı olarak gerçekleştirilen Sezer - Şevardnadze görüşmesi, 45 dakika sürdü. Görüşmenin ardından basına açıklamada bulunan Cumhurbaşkanlığı Dışişleri Başdanışmanı Tacan İldem, şöyle dedi 
     "Bakü Tiflis Ceyhan Boru Hattı, her iki ülkenin de önem verdiği bir tasarı. Bu çalışmaların sonuçlanmasından sonra inşaata geçilecek. Bu projenin geri dönülmez niteliği doğrulanmış olacak." 
     
     Müşerref aradı 
     İldem, önceki akşam Pakistan Devlet Başkanı Pervez Müşerref’in Cumhurbaşkanı Sezer’i aradığını ve Milli Takımın Dünya Kupası’nda elde ettiği başarıdan dolayı duyduğu büyük mutluluğu belirttiğini ifade etti. İldem, "Sayın Müşerref, tebriklerini iletti. Bundan sonra da Türk Milli Futbol Takımı’nın başarısını gönülden dilediklerini kaydetti" dedi. 
     
     KADEK uyarısı 
     Sezer’in Iliescu ile görüşmesiyle ilgili olarak da terörle savaşımda işbirliğine gidilmesinin önemine değinildiğini belirten İldem, "Sayın Cumhurbaşkanımız, PKK’nın KADEK adıyla yeni etkinliklerinden söz etti. Sadece bir isim değişikliği olduğunu, örgütün yapısında, liderler kadrosunda bir değişme olmadığını, bu bakımdan PKK için düşünülen tüm önlemlerin KADEK için de geçerli olması gereğini vurguladı" diye konuştu. 
     Romanya Cumhurbaşkanı’nın bu konudaki görüşlerinin sorulması üzerine de İldem, "Onlar da aynı yaklaşımdalar" dedi. 
     



 SİYASET 

















</TEXT>
</DOC>
