<DOC>
<DOCNO> 77849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur22.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık arttırmaya çıkan Club Manço alıcı bulamadı... 
</HEADLINE>
<TEXT>

     Sanatçı Barış Manço'nun eşi Lale Manço ile Mustafa Sabit Aksüt'ün ortak oldukları şirketin 2.5 trilyon liralık kredi borcuna karşı ipotek gösterilen Bodrum'daki Club Manço Tatil Köyü, ilk açık artırmada alıcı çıkmadığı için 19 Nisan 2002 tarihinde yeniden satışa sunulacak. 
     Bodrum İcra Tetkik Merci Hakimliği tarafından 6 trilyon 300 milyar lira bedel biçilen ve İstanbul 14. İcra Müdürlüğü'nce 9 Nisan 2002 tarihinde yapılan ilk açık artırmada alıcı bulamayan Bodrum Akyarlar Köyü'ndeki Club Manço Tatil Köyü için, 19 Nisan 2002 tarihinde 2. kez açık artırma yapılacak. 
     Bu artırmada, 6 trilyon 300 milyar lira tutarındaki bedelin yüzde 40'lık oranının üstünde para veren alıcı, Club Manço Tatil Köyü'nün 
     yeni sahibi olacak. 
     Halk Bankası avukatı Suat Çekinmez, Lale Manço ile Mustafa Sabit Aksüt'ün de ortakları arasında bulunduğu ASM Dış Ticaret Turizm Hizmetleri Sanayi Limited Şirketi'nin aldığı 2.5 trilyon lira kredinin geri ödenmemesi üzerine 13 Mart 2000 tarihinde borçlu tarafa ihtarname çekmiş, ancak sonuç alamayınca İstanbul 14. İcra Müdürlüğü'nden icra takibine başlamıştı. 
     Avukat Çekinmez, icra takibinden de sonuç alamayınca, kredi borcuna karşılık ipotek altında bulunan Club Manço Tatil Köyü'nün satışını istemişti. 
     





</TEXT>
</DOC>
