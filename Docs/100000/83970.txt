<DOC>
<DOCNO> 83970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo22.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'dan 3 transfer... 
</HEADLINE>
<TEXT>

     Kocaelispor, dış transferde 3 futbolcuyla anlaşma sağladı. 
     Yimpaş Yozgatspor'dan Hüseyin, İstanbulspor'dan Güven ve Galatasaray'ın altyapısından yetişip geçen sezon Gaziantepspor'da forma giyen Emrah, Kulüp 2. Başkanı Saraybahçe Belediye Başkanı Hikmet Erenkaya'nın makamında yapılan görüşmelerin ardından, kendilerini 2 yıllığına Kocaelisporlu yapacak ön anlaşmaları imzaladı. 
     Erenkaya, anlaşma sonrası yaptığı açıklamada, dış transferin süreceğini belirterek, ''Teknik heyetimizin istediği futbolcuları alacağız ve bunun için gerekli girişimler sürüyor'' dedi. 
     3 futbolcuya ödenecek transfer ücreti hakkında bilgi verilmedi. 
     Bu arada, iç transferde Nuri, Kaan Dobra, Serdar ve Cihan'la henüz anlaşma sağlanamadı. Bu futbolculardan Nuri, Kaan Dobra ve Serdar'ın Beşiktaş, Cihan'ın ise Galatasaray'ın transfer listesinde oldukları öğrenildi. 
     Öte yandan, geçen sezonu Yimpaş Yozgatspor'da kiralık olarak geçiren Murat Şahin ile görüşmeler sürüyor. 
     





</TEXT>
</DOC>
