<DOC>
<DOCNO> 98363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo04.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Hakan Şükür'e mi döndü.. 
</HEADLINE>
<TEXT>

     İtalyan spor basınında yeralan transfer pazarı haberlerinde, Galatasaray'ın Hakan Şükür'ü istediği iddia edildi. 
     La Gazzetta dello Sport gazetesi, ''Hakan Şükür'ü tekrardan almak için Galatasaray'dan baskı'' ifadesini kullanarak, Parma kulübü ile görüşmelerin başlatıldığını belirtti. 
     Bu arada 31 Ağustos'a kadar açık olan transfer pazarında Brezilyalı Rivaldo'yu aldığını kesin gözüyle bakılan AC Milan'da bazı oyuncuların satış listesine konulacağı iddia edildi. Orta saha oyuncusu Donati'nin Parma'ya kiralık gidebileceği, Pirlo'nun İngiliz kulüplerinden birine satılabileceği haberleri gazetelerde yazılıyor. Hafta sonunda imzayı atarak resmen Milanlı olacak olan 31 yaşındaki forvet Rivaldo'nun 3 yıllık kontrat yapacağı belirtilirken, kazanacağı paranın sezon başına 4.5 milyon veya 4.8 milyon Euro olacağı artı kendisine bir villa verileceği kaydediliyor. 
     Öte yandan Şampiyonlar Ligi 3. tur elemelerinde FC İnter'in rakibi olan Portekiz'in Sporting Lizbon takımında oynayan Mario Jardel'in takımdan ayrılmak istediği belirtildi. Galatasaray'dan Sporting Lizbon'a giden Jardel'in eşinden ayrıldıktan sonra Lizbon'da kalmak istemediği ve bunu da yöneticilere ilettiği söyleniyor. Playboy eski modeli olan eşi Karen tarafından terkedilen Jardel, düzenlediği basın toplantısında, ''Param parça olmuş durumdayım. Psikolojik olarak kendimi burada oynayacak durumda hissetmiyorum. Gitmek istiyorum'' dedi. 
     





</TEXT>
</DOC>
