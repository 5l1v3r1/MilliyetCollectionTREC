<DOC>
<DOCNO> 82280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur12.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Marangozun kopan eli 7 saat sonra dikildi 
</HEADLINE>
<TEXT>

     Adana'da, bir marangozun dalgınlıkla hızar makinasına kaptırması sonucu kopan eli, Çukurova Üniversitesi Tıp Fakültesi Balcalı Hastanesi'nde 7 saat süren operasyonla dikildi. 
     Adana'nın merkez Seyhan İlçesi Toros Mahallesi'nde kendisine ait atölyede mobilya imalatı yapan evli ve 2 çocuk babası Ahmet Gülen 41 , bir anlık dalgınlık sonucu elini hızar makinasına kaptırdı. Ahmet Gülen, bilekten kopan eli ile birlikte kaldırıldığı hastanede, başarılı bir operasyon geçirdi. 
     Balcalı Hastanesi'nde, Prof. Dr. Hüseyin Bayram ve ekibi tarafından 7 saat süren operasyonla yeniden eline kavuşan Ahmet Gülen, çocukluğundan beri marangozluk yaptığını ancak başına ilk kez böyle bir olayın geldiğini belirterek, ''Elimi bir anda yerde gördüm, ama ne bayıldım ne de şuurumu kaybettim'' dedi. 
     Ahmet Gülen, şunları söyledi 
     ''Olay sırasında ağabeyim Mehmet de yanımdaydı. Ağabeyim kopan sağ elimi yerden alıp bir torbaya koyarken ben de sol elimi kopan bileğimin üzerine bastırdım. Kan akmaması için sıkı sıkıya tutuyordum. Bu şekilde beni hastaneye getirdiler. 
     Çok soğukkanlı bir insanım ancak, hastaneye geldiğimde gücümü kaybetmek üzereydim. Doktorlar bana korkma elini tekrar dikeriz, 6 saat süremiz var deyince büyük bir rahatlama duydum.'' Ahmet Gülen, ameliyat sonrası kopan elinin yerinde olduğunu görünce kendisini yeniden doğmuş gibi hissettiğini belirtti. 
     
     KOPAN PARÇA NASIL TAŞINMALI 
     Ç.Ü. Tıp Fakültesi Ortopedi ve Travmatoloji Anabilim Dalı Öğretim Üyesi Prof. Dr. Hüsyin Bayram, vücudun kopan bir parçasının, işlevlerini yeniden kazanmak amacı ile yerine dikilmesi olayına ''replantasyon'' adı verildiğini ve bu operasyonun kopan parça uygun koşullarda taşındığı sürece başarı şansının yüksek olduğunu söyledi. 
     Bayram, herhangi bir uzvu kopan hasta ile kopan uzvu replantasyon merkezine uygun koşullarda getirilmediğinde organın eski işlevini yerine getirmedeki başarı oranının düştüğünü ifade ederek, bu konuda yapılan en büyük yanlışın kopan uzvun, direkt olarak buz üzerine temas ettirilerek taşıması olduğunu bildirdi. 
     Bayram, şunları kaydetti 
     ''Uzvu kopan hastanın kanaması kontrol altına alınmalı. Bunun için de genellikle basınçlı sargılar yeterli olur. Damarlar asla bağlanmamalıdır. Çünkü, bu şekilde oluşan damar hasarı dikim tekniğini zorlaştırır. Basınçlı sargı ile kanama kontrol altına alınamıyorsa geçici turnike kullanılabilir. 
     Vücudun kopan parçası yarısı su dolu buz torbası içinde taşınmalı. 
     Buz da küçük parçalar halinde kırılmalıdır. Çünkü, uzvun, diret olarak buza temas etmesi donmaya ve replantasyon şansının azalmasına neden olabilir.'' 
     





</TEXT>
</DOC>
