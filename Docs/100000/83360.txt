<DOC>
<DOCNO> 83360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/guncel/gun02.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin Uzan baskısı artacak 
</HEADLINE>
<TEXT>

Eski Başkan George Bush’un güvenlik Danışmanı Scowcroft, New York’ta Uzanlar aleyhindeki mahkeme kararının, Amerikalı yetkililerin Uzanlar hakkındaki yorumlarını güçlendireceğini söyledi 
     SEMA EMİROĞLU New York 

     Türk - Amerikan Konseyi Başkanı ve eski başkan George Bush’un Ulusal Güvenlik Danışmanı Brent Scowcroft, New York Güney Bölge Mahkemesi’nin Uzanlar aleyhindeki kararlarının, "Başkan Bush, yardımcısı Cheney ve diğer Amerikalı yetkililerin Türk hükümetine en yüksek düzeyde ilettikleri yorumlara ek bir ağırlık kazandırdığını" bildirdi. 
     Scowcroft, "Türk - Amerikan Konseyi, Türkiye’deki yabancı yatırım ikliminin gelişmesini sağlamak amacıyla, Türk hükümeti ile bu ve diğer yatırım sorunlarını çözmek için yürüttüğü çabaları sürdürecektir" dedi. 
     Motorola Sözcüsü Scott Wyman da, Uzanlar aleyhine "hırsızlık, sahtek rlık, şantaj, tehdit, dolandırıcılık, rüşvet" gibi 13 suçlamaya dayalı olarak 3 milyar dolarlık alacak ve ceza talebiyle açtıkları dava için, "Jüri yargılamasını kazanacağımızdan eminiz" dedi. İngiltere’nin de, Uzanlar’ın varlıklarını dondurmaya devam edeceğini beklediklerini vurgulayan Wyman, "Çalınan para geri ödeninceye kadar Uzanlar’ın malvarlıklarının peşini bırakmamaya kararlıyız. Alacağımızı tahsil etmek biraz zaman alabilir, ama Motorola tamamen kendisini bağlamıştır" açıklamasını yaptı. 
     Yargıç Jed Rakoff’un, Uzanlar’ın borçlarına teminat olarak gösterdiği Telsim hisselerinin yüzde 73.5’inin 24 Mayıs’a kadar New York mahkemesine gönderilmesini emretmesi, Uzan tarafına büyük yük getiriyor. Uzanlar’ın avukatları, cep telefonu işletme lisansını muhafaza etmek için "hisselerin yüzde 51’inin Türk vatandaşlarına ait olması" kuralının ihlal edileceğini ve lisansı kaybedebileceklerini savunmuşlardı. Davanın ABD’de görülmesini de içeren kararın ardından, "keşif" olarak adlandırılan delil ve tanık bulma süreci başlayacak. Taraflar, birbirlerinden belge ve kayıtları talep edebilecekler. Avukatlar, tarafların gösterdiği tanıkların ifadelerini alabilecekler. Daha sonra jüri tayini aşamasına geçilecek. 
     ABD ile Türkiye arasında özel hukuk davalarıyla ilgili bir yardımlaşma anlaşmasının bulunmaması karşısında, New York kararının Türkiye’de uygulanabilmesi için, Motorola ve Nokia’nın aynı davayı Türk mahkemelerinde de açarak Telsim’in hisselerine tedbir konulmasını istemesi lazım. Ayrıca, New York Mahkemesi’nin Türk mahkemelerinin kararlarını tanımasına ilişkin örnek kararlar bularak Türk mahkemelerine başvurabilecekler. Bu durumda Türk mahkemelerinde New York mahkemesinin kararının tekrarlanması gerekecek. 
     



 GÜNCEL 















</TEXT>
</DOC>
