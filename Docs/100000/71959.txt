<DOC>
<DOCNO> 71959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun29.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısırlı öğrenciler Şaron'un politikalarını protesto etti 
</HEADLINE>
<TEXT>

     Mısır'da yaklaşık 3000 öğrenci, İsrail Başbakanı Ariel Şaron'un Filistinlilere yönelik baskı politikasını eleştirmek üzere gösteri düzenledi. 
     Polis kaynakları, Mısır'ın kuzeyindeki Menufiya kentinde bulunan üniversitenin öğrencilerinin, Şaron'un Filistinlilere yönelik politikasını eleştirmek üzere üniversite kampusunda bir protesto eylemi düzenlediklerini belirttiler. 
     Aynı kaynaklar, öğrencilerin 27-28 Mart'ta Lübnan'ın başkenti Beyrut'ta yapılacak Arap zirvesi sırasında Arap ülkelerinin İsrail'e karşı ciddi bir tavır benimsemeleri için çağrıda bulunduklarını kaydettiler. 
     Öğrencilerin, ABD'nin Ortadoğu politikasını da eleştirdiği, İsrail ve Amerikan bayraklarını yaktıktan sonra dağıldıkları belirtiliyor. 
     Mısır'da 1981'den bu yana yürürlükte olan olağanüstü hal gereği, halka açık sokaklarda eylem yapmak yasak. Eylemlere ancak üniversite kampuslarında izin veriliyor. 
     






</TEXT>
</DOC>
