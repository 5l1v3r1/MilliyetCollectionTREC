<DOC>
<DOCNO> 69834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko33.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nitelikli Sanayi Bölgelerinin yerine Türkiye karar verecek 
</HEADLINE>
<TEXT>

     ABD'nin Ekonomi, Ticaret ve Tarımdan Sorumlu Dışişleri Bakan Yardımcısı Alan Larson, Nitelikli Endüstri Bölgelerinin NEB nereye inşa edileceğine Türkiye'nin karar vereceğini söyledi. 
     Larson ve Dışişleri Bakanlığı Müsteşarı Uğur Ziyal ile düzenledikleri ortak basın toplantısında, gazetecilerin sorularını da yanıtladılar. 
     Alan Larson bir gazetecinin sorusu üzerine, NEB'lerle ilgili görüşmelerin belirli bir süre içinde yoğun olarak devam edeceğini belirterek, bu süre içinde Türkiye ve ABD'ye düşen ödevlerin bulunduğunu Türkiye'nin bu bölgelerdeki üretim ve faaliyette bulunacak sektörler konusunda çalışma yapacağını kaydetti. 
     Ziyal de aynı konudaki soruya verdiği cevapta, NEB'lerde bölge belirlenmesi ve bölgenin sınıflandırılması konusunda Türkiye'nin iradesinin esas olacağını belirterek, şunları söyledi 
     ''Aynı şekilde NEB'lerde hangi malların, hangi sanayilerin yer alacağı ve onlara ne gibi imkanların sağlanacağı konuları iki tarafça müştereken belirlenecektir. Dolayısıyla biz burada NEB kurma kararını aldık. NEB'in yeri, içeriği bir takım diğer teknik hususlar gayet tabiki müzakerelerde. Bu bakımdan yetkili teknik heyetlerce belirlenecek. Burada önemli olan iki Dışişleri Bakanlığı'nın bu konuya müdahil olmuş olmaları, gerektiğinde siyasi katkı yapabilecek olmalarıdır. Bunu önemli bir adım olarak görüyoruz.'' ABD ile ilişkilerde, ilişkilerinin bütün boyutlarının birbirlerinin etkileşimi içinde olduğu şekilde daha sağlıklı bir işbirliğini gerçekleştirebileceğine inandığını ifade eden Ziyal, şunları söyledi 
     ''Askeri Satış Kredileri konusunu bildiğiniz gibi çeşitli çerçevelerde Amerikalılarla ele aldık. Konuyu burada da Sayın Larson ile görüştük. Sayın Larson verdiğimiz mesajları hükümetine taşıyacak. 
     Bizim burada üzerinde durduğumuz konular esas itibariyle sağlam temeller atarak bunun üzerinde sağlam gelişecek ve sürekli gelişecek bir ilişkinin esaslarını belirlemek. Bu süreçte çeşitli adımlar olacaktır. Bugün bir ilk adım atılmıştır. Amerikan tarafıyla mutabık kaldığımız önemli bir nokta ticaret engellerinin kaldırılması ve bu yolda çalışmaya devam etmektir. Bu konuların aynı zamanda hukuki yönleri vardır. Hukuki yönler, yürütmenin yanında yasamanın da katkısını gerektirir. bu katkıyı sağlama yönünde iki tarafta çaba göstermektedir. Biz bu adımların uzun vadede devam etmesini istiyoruz.'' ABD'li Bakan Yardımcısı Larson ise ABD'ye düşen ödevin NEB'lerin Türkiye'de kurulması için Kongre'deki onaylama sürecini başlatmak olacağını belirterek, bu süreçte işbirliği için Amerikalı sanayicilere de danışacaklarını ifade etti. 
     Tekstil konusunda ise el dokuması ve el işi tekstil ürünlerinin Genelleştirilmiş Tercihli Ticaret Sistemi GTT içine alınarak Gümrük vergilerinden muaf tutulacağını belirten Larson, bornozun da içinde bulunduğu tekstil ürünleri için Türk ihracatçılarının önünde bu yıl yüzde 11 oranında bir ihracat artışı kapasitesinin bulunduğunu bildirdi. 
     Askeri Sanayi kredileriyle borçlarıyla ilgili olarak Türk hükümetinin kendilerini bilgilendirdiğini ve kendilerinin de bu bilgileri üst düzey hükümet yetkililerine aktaracaklarını kaydeden Larson, bu konuda ilgili kanallarda çalışmaları gerektiğini söyledi. 
     OECD içindeki bazı gelişmekte olan ülkelerin Türkiye'den daha çok yabancı sermaye çektiğini görüştüklerini ifade eden Larson, şunları kaydetti 
     ''Türkiye doğrudan yabancı sermaye çekebilecek büyük bir potansiyale sahip bir ülke. Bu alanlar da, elektrik üretimi ve dağıtımı, tarım, içecek sanayi gibi alanlar şeklinde sıralanabilir. 
     Ayrıca şeffaflık ve yatırım önündeki engellerin kaldırılması çerçevesinde Türk hükümetinin önemli adımlar attığını öğrendik. Bu adımlar Dünya Bankası tarafından da desteklenmektedir. Bu önlemler aynı zamanda yerli yatırımlar için de olumlu olacaktır.'' Larson daha sonra, ABD Ticaret ve Kalkınma Ajansı tarafından Türkiye'ye sağlanan yaklaşık 2 milyon dolarlık iki anlaşmayı imzaladı. 
     






</TEXT>
</DOC>
