<DOC>
<DOCNO> 53106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur15.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yardım yine sefillik..15 kg patates için saatlerce beklediler 
</HEADLINE>
<TEXT>

     Samsun'da, Kızılay Şubesi'nce gerçekleştirilen 15 kilo patates yardımının dağıtımı sırasında zaman zaman gergin anlar yaşanırken, çok sayıda muhtaç kişi ise saatlerce kuyrukta beklemesine rağmen yardımdan yararlanamadı. 
     Sabahın erken saatlerinden itibaren Kızılay Şubesi önünde toplanan çok sayıda muhtaç vatandaş, içinde 15 kilogram patates bulunan çuvallardan alabilmek için adeta birbirleriyle yarıştılar. 
     Güvenlik güçlerinin olay yerinde gerekli önlemleri almasına rağmen dağıtım sırasında zaman zaman gergin anlar yaşandı. Polisin müdahalesi sonucu tartışmalar büyümeden önlendi. Çok sayıda vatandaş da saatlerce kuyrukta beklemesine rağmen dağıtımın sona ermesi nedeniyle yardımdan yararlanamadı. 
     Kızılay Şube Başkanı Bahattin Yüksel, izdiham olmaması için dağıtımı yarıda kesmek durumunda kaldıklarını belirterek, toplam 2 bin kişiye yardımda bulunacaklarını söyledi. 
     Öte yandan Samsun'un Kavak İlçesi'nde, İlçe Sosyal Yardımlaşma ve Dayanışma Vakfı, 700 muhtaç aileye, içinde yağ, şeker, pirinç, makarna, çay, zeytin ve sabundan oluşan paket dağıttı. Vakıf yetkilileri, muhtaç ailelere kışlık yakacak yardımı yapmak için çalışmaların sürdürüldüğünü bildirdiler. 
     






</TEXT>
</DOC>
