<DOC>
<DOCNO> 58166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur09.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar ve soğuk hava yüzünden 18 ilde okullar tatil 
</HEADLINE>
<TEXT>

     Yurdun büyük bir bölümünü etkisi altına alan yoğun kar yağışı ve soğuk hava, eğitim-öğretimi de aksatıyor. Olumsuz hava koşulları ve ulaşımda yaşanan güçlükler nedeniyle 18 ilde ilköğretim okulları ve liseler tatil... İstanbul'da ise 8 ilçede tatil bugün de sürüyor. 
     Soğuk hava nedeniyle Zonguldak, Düzce, Balıkesir, Yalova, Edirne, Kırklareli ve Niğde'de ilköğretim okulları ve liselerde tatil devam ediyor. Okulların bugün kapalı olduğu Çanakkale, Kütahya, Bilecik, Sakarya, Kocaeli, Bursa, Tekirdağ, Bartın, Bitlis, Van ve Kars'ta yarın da eğitim öğretim yapılmayacak. Van ve Bitlis'te yatılı bölge okullarında ise eğitim- öğretim sürecek. 
     İstanbul'da tatil edilen okullardan 24 ilçede eğitime başlanırken, Ümraniye, Beykoz, Silivri, Çatalca, Gaziosmanpaşa, Şile, Sarıyer ve Büyükçekmece'deki okullarda tatil bugün de sürüyor. 
     Bu arada, Giresun'un Şebinkarahisar, Çamoluk ve Alucra, Samsun'un Ayvacık ilçelerinde okullar bugün, İzmir'in Karşıyaka ve Çiğli ilçeleri ile Balıkesir'in Bigadiç İlçesi ve Niğde'nin Çiftlik İlçesi'nde bugün ve yarın tatil olacak. 
     Soğuk hava nedeniyle okulların dün tatil edildiği Manisa ve Bolu'da ise eğitime başlandı. Ancak Bolu'da, taşımalı eğitim verilen bazı köylerde tatil sürüyor. 
     Öte yandan, Trakya Üniversitesi'nde de eğitim-öğretime 24 Aralık Pazartesi gününe kadar ara verilmişti. 
     






</TEXT>
</DOC>
