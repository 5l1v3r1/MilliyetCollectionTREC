<DOC>
<DOCNO> 88278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun10.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD raporu "Türkiye insan kaçakçılığında transit ülke" 
</HEADLINE>
<TEXT>

     ABD Dışişleri Bakanlığı'nın bu yılki insan kaçakçılığı raporunda, ''son durak değil, transit'' olarak nitelenen Türkiye'nin gereken önlemleri almadığı iddia edildi. 
     ABD'nin 89 ülkedeki durumu inceleyen insan kaçakçılığına ilişkin raporunun Türkiye'ye ayrılan bölümünde, ''Türk hükümeti, insan kaçakçılığını önlemek için gereken minimum standartları uygulamıyor ve bu yönde çaba göstermiyor'' ifadesi kullanıldı ve Türkiye, hiçbir önlem almayan ülkeler grubunda sayıldı. 
     Raporda, Türkiye'nin de yer aldığı ve Rusya, Yunanistan, Suudi Arabistan, Ermenistan, Afganistan, Belarus, Sudan, İran'ın da bulunduğu ülkelerin 2003 yılı insan kaçakçılığı raporuna da girmeleri halinde, Amerikan kanunlarıyla tutarlı şekilde belli ekonomik yaptırımlara maruz kalacakları belirtildi. 
     
     IMF VE DÜNYA BANKASI KREDİSİNE AMBARGO 
     Raporda, 2003'ten itibaren bu ülkelere yönelik, insani ve ticari amaç taşımayan her türlü yardıma ambargo konulacağı belirtildi. 
     Bu çerçevede, Uluslararası Para Fonu IMF ve Dünya Bankası gibi uluslararası finans kuruluşlarından, söz konusu ülkelere yönelik yardımlara, ABD'nin muhalefet edeceği vurgulandı. 
     Raporda, bu ülkelere yönelik ikili veya çoklu ekonomik yardımların hepsi veya bir kısmının ambargoya tabi tutulabileceği ve ancak ulusal güvenlik gerekçesiyle ABD başkanının yayınlayacağı özel kararnameyle bu ambargonun kaldırılabileceği ifade edildi. 
     ABD'nin bu yıl ikincisi yayınlanan insan kaçakçılığı raporunda, ''Türkiye insan kaçakçılığında son durak değil, transit ülke'' denildi. Raporda, cinsel sömürü amacıyla Azerbaycan, Gürcistan, Rusya, Ukrayna ve Moldova'dan kadın ve genç kızların, Avrupa'ya kaçırılmasında Türkiye'nin transit ülke olduğu kaydedildi. 
     ABD'nin raporunda, Türkiye'de insan kaçakçılığına karşı bir yasa olmadığı, ancak parlamentoda bu amaçla hazırlanmış bir tasarının beklediği belirtildi. Raporda, organize suç, kadın ve çocuk ticareti ile zorla çalıştırmaya karşı kanunların, insan kaçakçılarına karşı kullanılabildiği de anlatıldı. 
     Raporda, polisin Karadeniz bölgesindeki bir olayda 15 kurbanı kurtardığı ve birçok kişiyi tutukladığı belirtildi. Ukrayna hükümetinin, Türkiye'nin işbirliği sayesinde, Ukrayna'daki bir insan kaçakçılığı şebekesini ele geçirdiği de raporda yer aldı. 
     Raporda, ''bazı güvenlik yetkililerinin, fuhuş yapan yabancılara müsamaha gösterdiği, ancak yetkililerin insan kaçakçılığına bizzat karışmadığı vurgulandı''. Kaçakçılık kurbanlarının, genellikle gözaltına alındığı veya sınırdışı edildiği belirtildi. 
     Türkiye'nin, insan kaçakçılığını önlemek üzere bir Ulusal Eylem Planı üzerinde çalıştığı, ancak çalışmaların, yerel düzeyde eğitim kampanyasının ötesine gitmediği de raporda savunuldu. 
     





</TEXT>
</DOC>
