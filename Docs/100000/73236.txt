<DOC>
<DOCNO> 73236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun19.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanslı İsrailli 6 ayda 3 intihar saldırısından kurtuldu 
</HEADLINE>
<TEXT>

     Bir İsrailli, Filistinli intihar komandolarının son 6 ayda düzenlediği 3 saldırından da kurtuldu. 
     Maariv gazetesindeki habere göre, 54 yaşındaki Jonathan Şimueli, İslami Cihad militanı, Kudüs'ün kuzeyindeki Fransız Tepesi kavşağında dün bir otobüs yakınında kendini havaya uçurduğunda, otobüste bulunuyordu. 
     Patlamanın etkisiyle geçici süre bilincini yitiren Şimueli, ''Aniden büyük bir patlama sesi duydum ve cam parçaları üstümüze yağdı. İntihar komandosunun bir parçası yanıma düştü ve elbisem baştan aşağı kan oldu'' dedi. 
     Şimueli, Filistinli ilk kadın intihar eylemcisinin Kudüs'ün merkezindeki Caffa caddesinde Ocak ayı sonunda yaptığı saldırıda da yaralandı. Eylemde ağır hasar gören kardeşinin dükkanının girişinde duran Şimueli'nin kafasına, çatıdan bir parça düştü. 
     Saldırıda, Filistinli kadın ve bir İsrailli ölürken, 100'den fazla kişi yaralanmıştı. 
     Filistinli bir eylemci, 9 Ağustos'ta Sbarro pizza salonunda üzerindeki bombayı patlattığında da Şimueli, pizza salonuna birkaç metre mesafede aynı dükkanın önünde bulunuyordu. Patlamada 16 kişi ölmüş ve 100'den fazla kişi yaralanmıştı. 
     Şimueli bu eylemden sonra hastanede şok tedavisi gördü. 
     






</TEXT>
</DOC>
