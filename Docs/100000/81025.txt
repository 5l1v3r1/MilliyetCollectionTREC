<DOC>
<DOCNO> 81025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun14.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin sadece yüzde 31'i Blair'i güvenilir buluyor 
</HEADLINE>
<TEXT>

     İngiliz halkının Başbakan Tony Blair'e olan güveninin dramatik bir şekilde düştüğü ve halkın sadece yüzde 31'inin Blair'i güvenilir bulduğu bildirildi. 
     İnternet üzerinden kamuoyu araştırmaları yapan YouGov adlı kuruluşun The Daily Telegraph gazetesi için düzenlediği ankete göre, halkın sadece üçte birlik bölümü Başbakan'ın ''güvenilir'' bir kişiliğe sahip olduğu görüşünde. 
     Gazetenin, anket sonuçlarına ilişkin haberinde, 1998 yılında aynı soruyu yanıtlayan İngilizler'in yüzde 77 gibi son derece yüksek bir oranla Başbakan'a ''güven bildirdikleri'' hatırlatıldı. 
     Anket sonuçlarına göre, halkın yüzde 77'si Blair'in daima herkesi memnun etmek istermiş gibi bir havaya büründüğünü düşünürken, yüzde 71'i de Başbakan'ın kabine üyelerinden çok danışmanlarıyla iş 
     yaptığına inanıyor. 
     Bütün bunlara rağmen, İngiliz halkının Blair'in enerjisine güveni ise hala son derece yüksek görünüyor. Halkın yüzde 85'i Başbakan'ın son derece kendine güvenli ve enerjik bir siyasetçi olduğunu belirtiyor. 
     Halkın kabine içinde en güvendiği isim ise bir zamanlar Blair'in koltuğunu devredeceğine inanılan Maliye Bakanı Gordon Brown olarak çıkıyor. Halkın yüzde 60'ı, Maliye Bakanı'nın iyi çalıştığını belirtiyor. Kabine'de Brown'ı takibeden ikinci en başarılı isim olarak da görme özürlü İçişleri Bakanı David Blunkett çıktı. Blunkett'e verilen halk desteği ise yüzde 47. 
     Hakkında sık sık yolsuzluk ve usulsüzlük söylentileri çıkan Ulaştırma Bakanı Stephen Byers ise İngiltere kabinesinin en az destek alan ismi. Byers'a verilen halk desteğinin sadece yüzde 6 olduğu ifade ediliyor. 
     





</TEXT>
</DOC>
