<DOC>
<DOCNO> 77612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo19.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Eksiklerimize rağmen Malatya'yı yeneceğiz" 
</HEADLINE>
<TEXT>

     Trabzonspor Kulübü Başkan Yardımcısı Mehmet Öksüzoğlu, Malatyaspor ile yapacakları karşılaşmada eksik oyuncularının fazla olmasına rağmen sahadan 3 puanla ayrılan taraf olacaklarını söyledi. 
     Öksüzoğlu, Malatyaspor maçında kendilerine yakışır bir mücadele ortaya koyacaklarına inandıklarını belirterek, ''Malatyaspor'a sezonun ilk yarısında mağlup olmuştuk. Bu kez sahamızda bu maçın rövanşını alacağız'' dedi. 
     İki takımın da ligde puana ihtiyacının bulunduğunu ve cuma günkü karşılaşmanın çok zorlu geçeceğini ifade eden Öksüzoğlu, şöyle konuştu 
     ''Ancak, futbolcularımız Malatyaspor maçında aslanlar gibi mücadele edecekler ve sahadan galibiyetle ayrılacağız. Alacağımız galibiyetle de kötü gidişatımıza dur demek istiyoruz. Bu sezonu rahat bir konumda bitireceğiz. Gelecek yıl iyi transferler yaparak, ligde kendimizden söz ettireceğiz.'' Trabzonspor'da dün teknik direktör Briegel ile yapılan görüşme sonrasında resmi bir açıklama yapılmadı. Kulüp Başkanı Özkan Sümer, bu konuda bir açıklama yapmayacaklarını belirtti. 
     Teknik direktör Hans Peter Briegel'in yardımcılığını yapan Ahmet Akçan ise sezon sonunda görevi bırakıp bırakmamaları konusunun gündeme gelmediğini belirterek, ''Şu anda önümüzde oynayacağımız önemli maçlar var. Bu maçları düşünüyoruz. Sezon sonunda görevi bırakıp bırakmama yönünde alınmış kesin bir karar yok. Ancak sezon sonunda oturulur, bu konular görüşülür ve bir karara bağlanır'' dedi. 
     Öte yandan, Trabzonspor'un teknik direktör Briegel ile sezon sonuna kadar devam etme kararı aldığı, ancak gelecek yıl Alman teknik adamın bordo-mavili kulüpte görev yapmayacağı öğrenildi. 
     






</TEXT>
</DOC>
