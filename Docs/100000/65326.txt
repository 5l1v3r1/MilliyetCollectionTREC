<DOC>
<DOCNO> 65326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/spo02.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao rüzgarı 
</HEADLINE>
<TEXT>

Fenerbahçe, Brezilyalı oyuncu ile dün 1.5 yıllık sözleşme yaptı. İmza töreninin ardından soluğu Samandıra’da alan ve idmana çıkan Simao, "Beni eleştirenlere futbolumla yanıt vereceğim" dedi 
     YALÇIN TÜRK 

     Sağlık kontrolü 
     FENERBAHÇE’NİN son transferi Simao dün 1.5 yıllık sözleşme yaptı. Sabah sağlık kontrolünden de geçen Brezilyalı futbolcu, kulüpte düzenlenen bir törenle kendisini Sarı - Lacivertli renklere bağlayan imzayı attı. Asbaşkan Murat Özaydınlı, "Yaş meselesi saplantı haline geldi. Bunu hayretle izliyoruz. Kimse Avrupa futbolunu takip etmiyor demek ki. En iyi performansı veren oyunculara bir bakın" diye konuştu. 
     
     ’Kariyeri belli’ 
     FUTBOLCUNUN kendisine iyi bakması halinde futbolda yaş sınırının ilerleyebileceğini kaydeden Özaydınlı, "Biz Simao’nun lisansını çıkarttık. Kocaelispor maçında oynayıp, oynamayacağına Lorant karar verecek" ifadesini kullandı. Asbaşkan Nihat Özbağı da, Brezilya 1. Ligi’nde kariyer elde etmiş, önemli bir futbolcuyu transfer ettiklerini belirtti, "Fenerbahçe’ye çok yararlı olacağına inanıyorum" görüşünü savundu. 
     
     Milli takım hedefi 
     SİMAO ise, Türkiye’de futbol oynamaktan keyif alacağını söyleyerek, "Buradaki Brezilyalı oyuncular aracılığıyla Türkiye hakkında çok bilgi topladım. Hedefim milli takıma seçilmek. Çünkü bunu futbolumla hakediyorum" dedi. Brezilyalı oyuncu her türlü eleştiriye sahada cevap vereceğini de sözlerine ekledi, "Tesadüfen buraya gelmedim. Son iki yıldır çok zor geçen ligde Brezilya’nın en iyi orta saha oyuncusu seçildim" dedi. 
     
     Göz doldurdu 
     AYAĞININ tozuyla Samandıra Tesisleri’nde yapılan antrenmana çıkan Simao, teknik heyetin beğenisini kazandı. Brezilyalı oyuncuyu Başkan Aziz Yıldırım ile yöneticilerden Mahmut Uslu, Ali Yıldırım ve Osman Yalçın da izledi. Teknik Direktör Lorant’ın kadroya aldığı Simao’yu ikinci yarıda oynatabileceği belirtildi. Brezilyalı futbolcu, "Hazırım. Kocaelispor maçında görev bekliyorum" dedi. 
     
Özrümüz kalmadı’Teknik Direktör Lorant, artık her maçın kendileri için final gibi olduğunu söyledi 
     YUSUF KOBAL 

     FENERBAHÇE Teknik Direktör Lorant dün düzenlediği basın toplantısında sakat ve cezalı oyuncuların çokluğundan şikayetçi oldu. Alman hoca, "Son maçlarda beş futbolcumu oynatamadım. Kaybedilmemesi gereken iki maç kaybettik. Artık hiçbir özrümüz kalmadı. Bizim için her karşılaşma final havasında geçecek" dedi. 
     LORANT, Simao ile ilgili olarak da "Benim için genç ya da yaşlı diye bir şey yok. İyi ya da daha iyi oyuncular var. Simao gerçekten tecrübeli, iyi kapasitede bir futbolcu. Gereken araştırmayı yaptım" diye konuştu. Alman hoca, golcülerine güvendiği için forvete takviye istemediğini de kaydetti. 
     

</TEXT>
</DOC>
