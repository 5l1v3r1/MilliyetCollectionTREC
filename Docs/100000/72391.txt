<DOC>
<DOCNO> 72391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sonspo11.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BJK Beyoğlu Grubu'ndan, Başkan Bilgili'ye eleştiri yağmuru... 
</HEADLINE>
<TEXT>

     Beşiktaş'ta seçim kongresine az bir süre kala, BJK Beyoğlu Grubu, kulüp başkanı Serdar Bilgili ve yönetimini eleştirdi. 
     BJK Beyoğlu Grubu Başkanı Doğan Yakupoğlu, yaptığı açıklamada, seçimlere az bir süre kala ortamın gerildiğini belirterek, ''Başkanımız Serdar Bilgili ve yönetimi, verdikleri sorumsuz ve hudutsuz vaatlerin sıkıntılarını büyük ölçüde yaşamaktadır. Beşiktaş camiasına, delegelere bir cennet dışında herşeyi vaat etmişlerdir'' dedi. 
     Beşiktaş'ın verilen vaatlerin aksine, iyi yönetilmediğini iddia eden Yakupoğlu, ''Serdar Bilgili, idari ve mali kongrede bunların sıkıntılarını büyük ölçüde yaşamıştır. İki yılın kendisi için büyük bir tecrübe olduğunu söylerken, Süleyman Seba ile tam 6 yıl sorumlu mevkilerde bulunduğunu unutturmaya çalışmıştır'' diye konuştu. 
     ''Bugünkü gergin ortamı yaratmayı, kendi başarısızlıklarının getirdiği sıkıntılı ruh hallerinin dışa vurması olarak görüyoruz'' diyen Yakupoğlu, ''Yönetimlerin sağduyulu, basiretli hareket etmek, örnek olmak gibi bir sorumluluğu ve görevi olduğunu düşünüyor ve hatırlatıyoruz'' dedi. 
     






</TEXT>
</DOC>
