<DOC>
<DOCNO> 95850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo03.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
''12 Dev Adam'' ın kaptanı Milli Takıma veda ediyor... 
</HEADLINE>
<TEXT>

     ''12 Dev Adam''ın kaptanı Harun Erdenay, A Milli Basketbol Takımı'na Dünya Şampiyonası sonrası veda ediyor. 
     Milli formayı 164 kez giyen ve şu anda takımın en tecrübeli ismi olan 1968 doğumlu Harun, A.A. muhabirine ABD'deki 14. Dünya Erkekler Basketbol Şampiyonası Finalleri'nden sonra milli takımı bırakacağını açıkladı. 
     Yaklaşık 14 senedir A Milli Takım formasını giydiğini belirten Harun, kararını menajer Doğan Hakyemez ve teknik heyetle konuştuğunu ifade ederek, ''Bana Gel, son kez Dünya Şampiyonası'nda oyna 
     dediler. Şampiyonadan sonra milli formayı bırakıyorum. 2003 Avrupa Basketbol Şampiyonası Eleme Grubu maçlarında oynamam'' dedi. Milli basketbolcu, kariyerinin en üst noktasının Dünya Kupası olacağını vurgulayarak, ''Benim için ilk ve son Dünya Şampiyonası'nda, performansımı en üst düzeyde ortaya koymaya çalışacağım. Umarım ilk 4'e gireriz ve milli takım kariyerimi güzel bir şekilde bitirmiş olurum'' diye konuştu. Ülkerspor ile görüşmelerinin sürdüğünü kaydeden Harun, basketbola kulübünde devam etmeyi istediğini söyledi. 
     ''İBRAHİM BANA TAKILMADAN EDEMEZ'' Kaptan Harun, milli takım kampında çok iyi bir arkadaşlığın olduğunu anlattı. ''Oyuncuların hepsiyle ilişkilerim iyi'' diyen Harun Erdenay, ''İbrahim Kutluay, bana takılmayı çok sever ama, ciddi olduğu zaman beni dinler. Kampın en esprili kişisi İbrahim'dir. Ondan sonra Hidayet gelir. Bu espriler, takılmalar da olmasa, 52 günlük kamp zor geçer'' dedi. Harun, İbrahim ile arkadaşlıkların Fenerbahçe'de başladığını anlatarak, şöyle devam etti ''O daha çok gençti. Bana gelip, Ben her zaman televizyonda, salonda senin maçlarını izliyordum. Seni çok beğenirim. Aynı takımda oynamak büyük zevk dedi. İbrahim gibi büyük bir yıldızın Harun idolümdür demesi benim için de büyük bir mutluluk.'' ''GENÇ OLSAM, NBA'DE OYNARDIM'' Harun Erdenay, Türk basketbolcuların da artık NBA'de oynamaya başladığını vurgulayarak, ''Şu anda genç olsaydım, NBA'de oynardım'' dedi. Kendisinin gençlik zamanlarında Avrupa'dan, NBA'e oyuncu gitmesinin bugünkü kadar kolay olmadığını dile getiren Harun, şunları söyledi ''Benim zamanımda Avrupa'dan bir veya iki oyuncu NBA'e gidiyordu. Bir Sabonis, bir Petroviç gitti, onlar da orada zorlanıyordu. Çünkü o zamanlar NBA ile Avrupa arasında seviye farkı çok fazlaydı. Şimdi iki seviye birbirine çok yaklaştı. Bu yüzden Avrupa'nın iyi oyuncuları artık NBA'de oynuyorlar. Gitmek şimdi daha kolay. Benim zamanımda da böyle olsaydı, gidip orada oynardım.'' ''HİDAYET NBA'DE KALICI OLMAYI BAŞARDI'' NBA'e gitmekten çok, orada kalıcı olmanın daha zor olduğunu kaydeden Harun, Sacramento Kings'de Türkiye'yi başarıyla temsil eden Hidayet Türkoğlu'nun kalıcı olmayı başardığını ifade etti. Kaptan Harun, Hidayet'ten sonra Mehmet Okur'un da NBA'e gideceğine dikkati çekerek, ''Mehmet de umarım Hidayet gibi NBA'e girer ve kalıcı olur'' dedi. Türkiye'de, NBA'de oynayabilecek genç yeteneklerin olduğunu belirten Harun, ''Şu anda gençlerden Kerem Tunçeri gidebilir. Beşiktaş'tan Tufan Ersöz'ü de beğiniyorum. O da iyi bir oyuncu. Uzunlardan Fatih Solak da iyi. Bu oyuncuları ilerde NBA'de görebiliriz'' şeklinde konuştu. 
     ''İSTANBUL'DA AĞIR ÇALIŞTIK'' Harun, hazırlık çalışmalarının ilk etabı olan İstanbul'da kondisyon ağırlıklı, ağır bir çalışma dönemi geçirdiklerini belirterek, ''Herkes tatilden geldi, buna ihtiyacımız vardı'' dedi. Tatil sonrası relaks bir vaziyette olduklarını ve şampiyona yaklaştıkça konsantrasyonlarının artacağını ifade eden Harun, ''Takımda herkes çok üst düzeyde basketbol oynuyor. Sorumluluğumuzun farkındayız. Rehavete yer yok. İlk 4'e kalacak gücümüz var ve bunu başaracağımıza inanıyorum'' diyerek sözlerini tamamladı. 
     





</TEXT>
</DOC>
