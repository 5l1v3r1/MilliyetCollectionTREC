<DOC>
<DOCNO> 66960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur16.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Mecliste parmaklar kimin elinde ise adalet onun oluyor.." 
</HEADLINE>
<TEXT>

     DYP Genel Başkanı Tansu Çiller, TBMM'de adalet ile siyasetin birleştiğini savunarak, ''Meclis'te parmaklar kimin elinde ise adalet de onun yanında oluyor'' dedi. 
     Çiller, DYP Genel Merkezi'nde düzenlediği basın toplantısında, dünya dengelerinin yeniden değişme eğilimi içinde olduğu ve teröre karşı yapılan mücadelede yeni blokların oluştuğu bir ortamda Türkiye'nin jeopolitik konumunun son derece önemli bir değer taşıdığını söyledi. 
     Bütün dünyanın bunun farkında olduğunu ifade eden Çiller, ancak, Türkiye'nin ve dünyanın önüne bu yeni yapılanmanın risk ve fırsatlar koyduğunu kaydetti. 
     Çiller, Türkiye'nin bu fırsatları, riskleri ile değerlendiren ve büyük bir devlete yakışan dış politika izlemesinin gereğinin herkes tarafından beklendiğini vurguladı. 
     Partisinin, Türkiye'nin jeopolitik konumunun jeostratejik bir alana çekilmesi ve olayların 1-2 adım önünden gidilmesi için bazı bölge ve ülkelerde yerinde tespit yapmayı gerekli gördüğünü belirten Çiller, bunun için ilk olarak Türkmenistan'a gidileceğini bildirdi. 
     DYP milletvekilleri Saffet Arıkan Bedük, Rıza Akçalı ve Oğuz Tezmen'in bu akşam Türkmenistan'a hareket edeceğini kaydeden Çiller, milletvekillerinin burada Türkmenistan Cumhurbaşkanı, Meclis Başkanı, doğalgazdan sorumlu Bakan ve enerjiden sorumlu Başkan Yardımcısı ile görüşeceklerini bildirdi. 
     Çiller, ''Bu durum tespitinin iki amacı vardır ilki, kardeş ülkelerin, Türk cumhuriyetlerinin Türkiye ile olan bağlantılarının son zamanlarda bir zafiyet içinde olduğu gözlemlenmektedir. Bunu, kardeşlik ilişkileri içerisinde yeniden ele almak, bu bağları sıklaştırmak ve Türkiye ile bu ülkeler arasındaki gelişmeleri yerinde tespit etmek. İkincisi, doğalgaz meselesidir'' diye konuştu. 
     Çiller, doğalgazı daha ucuz ve daha etkin bir biçimde Türkiye'ye getirmenin alternatifinin olup olmadığını yerinde tespit etmek ve değerlendirmek üzere milletvekillerinin Türkmenistan'a gideceğini anlattı. 
     Bir gazetecinin, ''Eski Bakan Koray Aydın ile ilgili olarak kurulan soruşturma komisyonu kararını verdi. Bundan sonra partinizin tavrı ne olacak '' sorusu üzerine Çiller, Meclis'in bu konuyu değerlendireceğini söyledi. 
     Çiller, sözlerini şöyle sürdürdü 
     ''Ancak bu konuyu kökten çözen alternatifi yıllardır gündeme getiriyoruz. Meclis'te adalet, siyasetle birleşiyor. Oysa adaletin siyasetten bağımsız olması lazım. Bu meselelerin Meclis'te değil, bağımsız yargı organlarında ele alınması için girişimlerde bulunduk. 
     Bunun alternatiflerini sunduk. Çünkü Meclis'te parmaklar kimin elinde ise adalet de onun yanında oluyor. Oysa, hukuk ve hukukun bağımsızlığı buna müsaade etmemeli. Yani adalet, bağımsız yargıda ele alınmalı ve sonuca vardırılmalı. Bunun ötesinde Meclis değerlendirmesini yapacaktır. Karar veren Meclis olacaktır. Dolayısıyla, bu meseleyi Meclis'in ele alacağı, bir gündem maddesi olarak görmekten başka bugünkü ortamda çare yoktur.'' 
     






</TEXT>
</DOC>
