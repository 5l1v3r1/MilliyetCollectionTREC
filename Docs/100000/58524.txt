<DOC>
<DOCNO> 58524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/ekonomi/eko03.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarklar dönecek 
</HEADLINE>
<TEXT>

İkinci Dünya Savaşı sonrası ekonomide en hızlı küçülmeyi yaşayan Türkiye 2002’ye umutla giriyor. Krizde dip yapan birçok sektör yeni yılda canlanma ve büyüme bekliyor 
     EYLEM TÜRK 

     Bu yıl yüzde 8.5’lik küçülmenin ardından, yüzde 4’lük büyümenin hedeflendiği 2002’ye iyimser beklentilerle giriliyor. 
     2000 yılının Kasım ayında başlayan ve 2001’de de Şubat kriziyle büyüyen belirsizlik ve durgunluk ortamı tüm yıla damgasını vurdu. Tüketim azalırken, krizden etkilenen firmalardaki üretim kapasiteleri yüzde 50’nin altına kadar düştü. Şimdi Türkiye için 2002, hem büyüme hedefi hem de üretici sektörlere sağlanacak desteklerle birlikte canlanmanın başlayacağı yeni bir dönem olacak. Beyaz eşyadan turizme, tekstilden hazır giyime, otomotivden perakende ve demirçeliğe kadar pekçok sektörde yaptığımız araştırma, 2002’nin çarkların yeniden dönmeye başlayacağı bir yıl olacağını gösteriyor. 
     
TEKSTİL - HAZIR GİYİM      Avrupa’da söz sahibi olacak 
     Sektör yine ihracatın lokomotifi olma konumunu 2001 yılında da sürdürdü. 2001 yılında hazır giyim sektörünün toplam ihracattaki payı yüzde 24.2 olarak gerçekleşti. Toplam ihracattaki artış 11 aylık değerlendirmede yüzde 15 olarak gerçekleşirken, hazır giyimdeki artış yüzde 1 olarak gerçekleşti. 
     Sektör 2002’ye yeni umutlarla girecek. Tekstil ve hazır giyim sektörünün Euroteks’e yapılan başvurusunun kabul edilmesi, Türkiye’nin AB’ye girmesi konusunda bir adım olarak görülüyor. Çünkü sektör, artık 2002 yılında 27 kişilik yönetim kurulunda 4 temsilci bulunduracak. Bu sayede AB’nin tekstil ve hazır giyim sektörü ile ilgili alacağı tüm kararların belirlenmesi nde artık söz sahibi olacak. 
     
     Süleyman Orakçıoğlu ORKA Group Başkanı 
     Krizin sektöre en büyük etkisi dolardaki artıştan sonra satışlarda ters oranlarda büyük düşüşlerin gerçekleşmesi oldu. 2002 yılında sektörün daha avantajlı olacağını düşünüyorum. Rakip ülkelerdeki güvenlik durumu ve belirsizlik nedeniyle eylül ayından sonra bizlere yönelen siparişlerin artarak devam edeceği düşüncesindeyim. AB firmalarının stoksuz çalışması ve bizim üreticilerimizin de hızlı terminle siparişleri üretebilmesi ve Türkiye’nin coğrafi konumu sektör için avantaj yaratacaktır. 
     
İHRACAT      Psikolojik sınır aşıldı 
     Bu yıl ihracat için hareketli bir yıl oldu. İhracat Ocak - Kasım aylarında yüzde 15 artış göstererek 28.5 milyar dolara ulaştı. Geçen yıl bu rakam aynı dönemde 24.8 milyar dolar olarak gerçekleşmişti. 
     Yıl sonunda ise ihracatın "psikolojik sınırı" olarak kabul edilen 30 milyar doları aşarak, 30.5 milyar dolar olacağı tahmin ediliyor. Ocak kasım döneminde sanayi mamülleri ihracatındaki en büyük artış taşıt araçları ve yan sanayinde yaşandı. Bu kalemde ihracat geçen yıla göre yüzde 48.3 arttı. Hazırgiyim ve konfeksiyondaki artış ise yüzde 1 oldu. Elektrik - Elektronik ve Makina ihracatında yüzde 16.1 artış yaşanırken, demir ve demir dışı metallerdeki artış yüzde 19 oldu. 
     Oğuz Satıcı TİM Başkanı 
     Aşırı değerlenme hızı yavaşlayan döviz kuru, düşen faiz oranları, uluslararası finans kuruluşlarının Türkiye hakkındaki olumlu kanaatleri ve indirilen KDV oranlarıyla piyasalarda bir canlılık yaşanıyor. 
     Mühim olan bu canlılığı üretime kanalize etmek. İleriki dönemlerde kalitemizi koruyup hızlı servis avantajlarımızla ön plana çıkmalıyız. Bunlar olduğu taktirde ihracat rakamlarını 60 - 70 milyar dolar seviyesine çıkarabiliriz. Bu bir hayal değil, bu ülkenin aydınlık geleceğine olan inancımızdır. 
     
     
DERİ - AYAKKABI      Derinin yüzü gülecek 
     Yüzde 90 ihracat amaçlı çalışan deri konfeksiyon sektörü 2001 yılında dünya piyasalarında derinin moda olması ile birlikte son derece olumlu gelişmeler yaşadı. Bu nedenle deri konfeksiyon ihracatında yaklaşık yüzde 30 artış yaşandı. Ancak ayakkabı sektöründe aynı olumlu gelişme görülmedi. Özellikle şubat ayındaki devalüasyonla birlikte yüzde 90 üretimini iç piyasaya satan ayakkabı sektörü olumsuz etkilendi. Nedeni ise hammaddesinin büyük kısmını ithal eden sektörün iç piyasaya satış yapmasıydı. Firmaların kapasite kullanım oranları yüzde 40 - 50’lere geriledi. Halkın alım gücündeki düşüş ayakkabı işkolunu olumsuz etkiledi. İhracatta 2001 yılında yüzde 10’luk bir artış gösterildi. 
     Mehmet Büyükekşi Türkiye Ayakkabı Sanayicileri Derneği Başkanı 
     2001 yılında deri ve deri mamulleri sektörü olarak yüzde 20’lik ihracat artışı tahmin ediyoruz. 2002 yılında ise artış aynı oranda kalacak. 2002 yılında deri modasının devam etmesini ve 11 Eylül’den sonra bazı siparişlerin Uzakdoğu ülkeleri yerine Türkiye’ye yöneleceğini tahmin ediyoruz. Bunun belirtilerini şu anda görüyoruz. Ayrıca Rusya ekonomisinin düzelmesi sektöre 2002 yılında olumlu yansıyacağı bavul ticaretinde olumlu artışların olacağını ümit ediyoruz. 
     
     
TURİZM      14 milyon turist bekleniyor 
     11 Eylül olayları dışarıda tutulursa 2001 yılı Türkiye turizmi açısından 2000 yılı gibi yükselişle tamamlanan bir yıl oldu. Türkiye’nin 2001 yılını turist sayısında ortalama yüzde 17, turizm gelirlerinde de ortalama yüzde 14 artışla kapatacağı belirtiliyor. Türkiye’nin 2001 yılını 11,6 - 12,0 milyon turist ve 7 - 7,2 milyar dolar gelir ile kapatması beklenirken 2002 yılında da artış trendinin devam etmesi bekleniyor. 
     2002 yılında olağanüstü gelişmeler olmazsa Türkiye tahminen 13,8 - 14.0 milyon turist ve bu turistlerden 8,5 - 9,0 milyar dolar gelir elde edilmesi bekleniyor. 
     Erol Karabulut Ekin Yazılım Merkezi 
     Türkiye’ye 2000 yılında Avrupa’dan gelen yüksek talep 2001 yılında da devam etti ve turizm 11 Eylül olayına kadar önemli sayılabilecek bir gelişme kaydetti. Özellikle TUI, Thomas Cook ve Rewe gibi Avrupa seyahat pazarının en büyük gruplarının 2001 yılı satışları içinde Türkiye’nin yükselişinin devam etmesi oldukça dikkat çekici. Türkiye Avrupa’nın en hızlı büyüyen pazarı konumunda. Öyle ki 2002 yılında bazı tur operatörlerinin k ra geçmesi tamamiyle Türkiye pazarındaki gelişmelere bağlandı. Türkiye yine 2002’nin yükselen destinasyonları arasında gösteriliyor. 
     
     
BEYAZ EŞYA      Dipten çıkışa hazırlanıyor 
     Kriz dolayısıyla 2001’in ilk yarısında iç talep iyice daraldı, iç satışlar önemli ölçüde düştü. Şubat krizinin patladığı ay üretim düşüşü yüzde 60’lara ulaştı. KDV indiriminden sonra ise görece bir kıpırdanma yaşandıysa da 2000 yılı rakamlarının çok gerisinde kalındı. TV üretimi ocak ve şubat aylarında 2000 yılının aynı aylarına göre daha fazla üretim gerçekleştirdi. Sektör 2002 yılına büyük umutlarla giriyor. Electrolux Vestel’in beyaz eşya şirketine ortaklık görüşmeleri yapıyor. Beko, Grundig için 3 milyon TV üretecek. Yine Arçelik, Brandt’ı almak için girişimlerini sürdürüyor. Bu gelişmeler, sektörün 2002 yılında daha iyi bir performans beklediğini göstergesi olarak değerlendiriliyor. 
     Aka Gündüz Özdemir Koç Holding Dayanıklı Tüketim Grubu Başkan Yardımcısı 
     2001 yılında gerek ekonomik, gerekse Türkiye ve dünya siyaseti açısından olumsuzluklar yaşandı. Her ne kadar ekonomide oluşan tahribatın onarılması zaman alacak olsa da 2002 yılı bu yıldan kötü olmayacak ve özellikle yılın ikinci yarısından itibaren ise yavaş yavaş artış trendi başlayacaktır. Biz de bu düşünce ile 2002 hedeflerimizi az da olsa bu yıl gerçekleşen satışların üzerinde belirledik. 
     
     
PERAKENDE      Restorasyon yılı olacak 
     Diğer sektörlerde olduğu gibi perakende de bu yıl yaşanan krizlerden nasibini aldı. 2001 yılında ekonomi yüzde 8.5 küçülecekken, iç talep daralması yüzde 20’lere kadar çıktı. Perakende sektörü hazır giyimde yüzde 45, gıdada yüzde 15’ler seviyesinde küçüldü. Perakende sektörünün ekim ayında başlattığı, üretimi tetikleyip, ekonomiyi canlandırmaya dönük indirim eylemleri durma noktasına gelen satışları yeniden canlandırdı. Ertelenen alışverişler yeniden yaşama geçti. 
     Selim Yekta Işık Çarşı Mağazacılık Genel Müdürü 
     İyileşme zaman alacak. Büyümeye geçiş yavaş ve dış talep kaynaklı olacak. İç talepteki canlanma yılın ikinci yarısında başlayacak. 2002, restorasyon yılı olacak. 
     Muzaffer Canatan Capitol Genel Müdürü 
     Sektörün 2002 yılında hızla toparlanacağını tahmin ediyorum. Tüketiciler kampanyalara olumlu tepki verdi. Yabancı perakende zincirlerinin gösterdikleri ilgi de bunun bir göstergesi. 
     Ali Kemal Özcan Galleria Genel Müdürü 
     Perakende sektörü yeni yıla umutla başlıyor. İndirim kampanyaları son iki ayı kurtardı. Sektörün geleceğinden ümitliyim. 
     
     
DEMİR - ÇELİK      Gözler iç piyasada 
     Yaşanan ekonomik kriz sonucu demir çelik tüketimi yüzde 10 oranında düştü. Buna rağmen bu yılın ilk 11 ayında üretimin yüzde 6 oranında artıran sektör 2002’den de umutlu. 
     Yurtiçi piyasadaki daralma sebebiyle 2001 yılı ilk 8 ayı geçici rakamları dikkate alındığında ihracatta yüzde 41 oranında artış gerçekleştirildi. 
     Sektör büyümesine, ihracatında gerçekleştirdiği artışla devam edebildi. 
     Dünyadaki çelik üretim ve tüketim miktarlarında gerileme eğilimi, demir çelik fiyatlarının önemli ölçüde düşmesine neden oldu. Demir - çelik sektörü, 2002 yılında mevcut ihracat seviyesini korumayı hedefliyor. 
     Veysel Yayan Demir - Çelik Üreticileri Derneği Genel Sekreteri 
     Önümüzdeki yıl ekonomide yaşanacak iyileşmeye paralel olarak ihracatta yaşanabilecek sıkıntıların yurtiçinde ortaya çıkacak talep artışı ile dengelenebileceğini düşünüyoruz. ABD ve AB gibi ihracat yaptığımız pazarlarda ithalata karşı getirilmeye çalışılan korumacı önlemler, farklı pazar arayışlarını gündeme getirecek. 
     
     
     
OTOMOTİV      ŞULE YÜCEBIYIK 

     Otomotiv, temmuzdan sonra nefes alacak 
     2001 yılı ekonominin lokomotif sektörü otomotive büyük darbe indirdi. Yılın ilk 11 ayında iç pazarda otomotiv satışları yüzde 74 civarında düştü. Yılın toplam 170 - 180 bin civarında satış adetiyle kapatması bekleniyor. Yılın son ayında Ek Taşıt Alım Vergisi’nin yüzde 12’den yüzde 6’ya, KDV’nin ise yüzde 8’e indirilmesi satışlara az da olsa ivme kazandırdı. Sektör 2002 yılında iç pazar hacminin 200 bin seviyelerinde olmasını bekliyor. Satışlardaki artışın özellikle temmuzdan sonra gerçekleşeceği tahmin ediliyor. 
     Türk otomotiv sanayii, yan sanayii ile birlikte 2001’de 3 milyar doları aşan ihracat yaptı. Sektördeki önemli bir gelişme de, yabancı ortakların paylarını artırması. Japon Toyota, Sabancı ile ortaklaşa kurduğu Adapazarı fabrikasındaki hisseleri aldı. Fiat, ortağı Tofaş’ın motor üretim birimini satın alarak, GM ile kurduğu Powertrain’e devretti. Anadolu Grubu ile görüşen Honda da İzmit’teki üretim tesislerindeki payını artırmak istiyor. Analistler, Türkiye’yi ihracat üssü haline dönüştürmek isteyen yabancı sermayenin, hisse paylarını artırma girişimlerinin gelecek yıl süreceğini belirtiyor. 
     Ali İhsan İlkbahar Türkiye Otomotiv Sanayii Derneği Genel Başkanı 
     Yılbaşından itibaren KDV indiriminin sona ermesi ile fiyatların yükselebileceği ve talebin azalacağından endişe ediyoruz. Fiyatların KDV indiriminin sona ermesi ile en az yüzde 25 artacağını düşünüyoruz. Elde stoklar bittiği için üretenler ancak satabildiği kadar üretecek. Artık kimse zararına mal satamayacak, ya üretmeyecek ya da fiyatlar yükselecek. Sektör 2002’yi çok net olarak göremiyor." 
     



 EKONOMİ 














</TEXT>
</DOC>
