<DOC>
<DOCNO> 87490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/yurundul.html </URL>
<DATE> 2002/06/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hesaplar karıştı 
</HEADLINE>
<TEXT>

     Fransa’nın sürpriz yenilgisinden sonra çok önem kazanan A Grubu maçında Danimarka üç puanın sahibi oldu. 
     İlk yarı genelde karşılıklı ataklarla geçti. İki takımın da takım presinde etkili olamayışları, topu kazananın orta sahayı çabuk geçip, karşı kaleyi tehdit etmesine imkan sağladı. Kaçan pozisyonlardan sonra devre biterken Danimarka skor avantajı yakaladı. 
     İkinci yarının hemen başında Uruguay beraberliği yakalayınca maçın zorluk derecesi arttı. Ancak son 25 dakika fizik kondisyonu yetersiz olan Uruguay’ın oyundan düşmesiyle Danimarka üstünlüğü ele aldı. Bu arada Teknik Direktör Olsen çok yerinde değişiklikler yaptı. Önce kötü günündeki kaptan Heintze’yi dışarı aldı. Ardından da takımının en başarılı isimlerinden, ancak yorulan Gronkjaer’i çıkardı. Yerine aldığı Jorgensen de etkili driplingleriyle takımın hücum gücüne büyük katkı sağladı. Rakibin yorulmasıyla kurulan yoğun baskıda başarılı bir sol kanat organizasyonu sonucu geliyorum diyen gol geldi. Maçın Kuveytli hakemi Saad Mane mükemmel yorumlarıyla ve hatasız kararlarıyla göz doldurdu. 
     Bu sonuçla Fransa’nın da işi bir hayli zorlaştı. Kalan iki maçını da kazanması gerekiyor. Bu bile yetmeyebilir. A Grubu’nda Uruguay hariç üç takımın arasında oynayacağı karşılaşmalar çok çetin geçecek. 
     



 SPOR 


































</TEXT>
</DOC>
