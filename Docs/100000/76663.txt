<DOC>
<DOCNO> 76663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sonspo10.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Performanslar artmazsa yeniden yapılanma gerecek" 
</HEADLINE>
<TEXT>

     Beşiktaş Teknik Direktörü Christoph Daum, maçın kaderini tek başına etkileyecek oyuncu tipinden ellerinde fazla olmadığını söyledi. 
     Alman teknik adam, siyah-beyazlı kulübün resmi web sitesi ''www.besiktasjk.com.tr''de yer alan haftalık yazısında, önemli maçlarda eksik olan deneyimlerinin de diğer bir dezavantajları olduğunu vurgulayarak, ''Bu sezon bu deneyim için yine çok acı bir meblağ ödemek zorunda kaldık'' diye konuştu. 
     Alman teknik adam, şunları kaydetti 
     ''Bugün gerçekten doğru kelimeleri bulmakta çok zorlanıyorum. Kupa finalindeki yenilgimizden doğan hayal kırıklığı beni çok derinden etkiliyor. Kendi kendime soruyorum, acaba hazırlığımızı daha mı değişik yapmalıydık, ya da başka bir taktiksel stratejiyle kazanabilir miydik, antrenör olarak bazı şeyleri daha iyi yapabilir miydim Bu soruların cevapları şüphesiz maçtan sonra ve maçtan önce farklı oluyor.'' 
     
     Maçın kaderini etkileyecek oyuncu 
     Daum, daha kasım ayında takımın kalitesinin artırılması gerektiğine değindiğini anlatarak, şunları ifade etti 
     ''Özgüven ve çalışkanlıkla tüm sezonu başarıyla bitirmek hiçbir takıma nasip olmaz. Birçok maçta kişisel kaliteyle maç kazanılabilir. 
     Diğer bir deyişle tüm maçları takım ruhuyla kazanmak mümkün olmaz. 
     Böyle anlarda maçın kaderini etkileyen oyuncular devreye girer. Bu oyuncu tipinden elimizde fazla yok. Hele bir de bunlardan bir tanesi formda değilse, o zaman alternatiflerimiz daha da azalıyor. Birçok oyunda sınırları zorladığımız için ancak çok az bir performans artırılması mümkün olabilirdi.'' 
     
     Deneyim eksikliği 
     Daum, önemli maçlarda eksik olan deneyimlerinin de diğer bir dezavantajları olduğunu vurgulayarak, şöyle konuştu 
     ''Bu eksiği iyi bir antrenman ve kişisel görüşmelerle dengelemek mümkün değildir. Bu, ancak şampiyonluk maratonunun pistinde koşarken kazanılabilir. Bu sezon bu deneyim için yine çok acı bir meblağ ödemek zorunda kaldık.'' 
     
     Yeniden yapılanma 
     Daum, ligde önlerindeki 5 maçta bazı oyuncuların performanslarında değişme olmaması durumunda, gelecek sezon için yeniden yapılanma üzerinde çalışılmasının gerekeceğini kaydetti. 
     Alman teknik adam, web sitesindeki haftalık yazısında şu ifadeleri kullandı 
     ''Ligin sonunu nerede bitireceğimiz konusunda henüz kesin bir durum söz konusu değil. Şu an için kendi gücümüzle lig ikinciliğini kazanabiliriz. Bunun için oyuncuların performansında bazı şeylerin değişmesi gerekiyor. Eğer bu, kalan 5 maçta gerçekleşmezse bunun sonucunda bir yeniden yapılanma üzerinde çalışılması gerekecektir. 
     Oyuncularımız niçin burada olduklarını ispat edebilmelilerdir. 
     Kendilerini gizlemek veya bu duruma acımak çözüm getirmez. Haklı kritiği kabullenmek, bundan ders çıkarmak ve gelecekte daha iyisini yapmak bu sorunun doğru cevabıdır. Profesyonel futbolda tek bir gerçek vardır, o da sonuçtur. Hepimiz sonuca göre ölçülür ve değerlendiriliriz. Kendi kendimizi olduğumuzdan daha iyiymiş gibi göstermemiz yanlış olur. Şüphesiz bir miktar iyimserlik, inanç ve güven başarı için şarttır. Ancak kim sadece Beşiktaş formasını taşımasından dolayı bütün bunları yaptığına inanırsa o aldanıyor demektir. Her oyuncu oyun sırasında Beşiktaş formasını hakkıyla taşıdığını tasdik ve ispat etmelidir. Malatyaspor ile oynayacağımız deplasman maçı sezon sonu varacağımız hedef açısından yol gösterici olacaktır.'' 
     






</TEXT>
</DOC>
