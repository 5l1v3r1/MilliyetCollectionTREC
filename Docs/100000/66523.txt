<DOC>
<DOCNO> 66523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/siyaset/siy02.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Koray Bey aklandı 
</HEADLINE>
<TEXT>

Soruşturma Komisyonu yaptığı oylamayla, Bayındırlık eski Bakanı Koray Aydın için "Yüce Divan’a gerek yok" dedi 
     ANKARA Milliyet 

     AKP Grup Başkanvekili Mehmet Ali Şahin ve 55 arkadaşının Bayındırlık Bakanlığı döneminde usulsüzlükler ile suistimallere yolaçtığı ve gözyumduğu gerekçesiyle, Koray Aydın hakkında verdiği soruşturma önergesinin kabul edilmesiyle kurulan Soruşturma Komisyonu, "jet" hızıyla aklama kararı aldı. Ek süre istemeden çalışmalarını 2 ay içinde tamamlayan Soruşturma Komisyonu’nun dün yapılan toplantısında, muhalefet bloğu Yüce Divan yolunda oy kullanırken, iktidar bloğunun "firesiz" desteğiyle Aydın hakkında 5’e karşı 10 oyla Yüce Divan’a gönderilmesine gerek olmadığına karar verildi. Komisyon, raporunu önümüzdeki pazartesi günü Meclis Başkanlığı’na sunacak. Komisyon toplantısı sırasında ANAP’lılar da dahil iktidar kanadındaki üyelerin "soruşturma komisyonun bile yasal olarak kurulmaması gerektiğini" savunması dikkat çekti. 
     
Gizli oya kaldı      2 aylık ek süreyi kullanmaya gerek görmeden karar veren Komisyonun raporu Meclis Başkanlığı’na sunulduktan sonra 10 gün içinde dağıtılacak ve dağıtımından itibaren 7 gün sonraki birleşimin gündemine alınacak. Aydın’ın Yüce Divan’a gönderilebilmesi için gizli oylamada en az 276 oyla önergenin kabul edilmesi gerekiyor. 
     



 SİYASET 












</TEXT>
</DOC>
