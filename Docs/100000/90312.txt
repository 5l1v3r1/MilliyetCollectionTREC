<DOC>
<DOCNO> 90312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun23.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan "tarkan.com" adresi savaşını kaybetti 
</HEADLINE>
<TEXT>

     Türk pop sanatçısı Tarkan Tevetoğlu'nun, ''tarkan.com'' adresinin kendisine verilmesi talebi Dünya Telif Hakları Örgütü WIPO tarafından reddedildi. 
     Merkezi Cenevre'de bulunan Dünya Telif Hakları Örgütü, Tarkan'ın, ''tarkan.com'' adresinin sahibi Deep-Net Corp aleyhine 22 Mart 2002'de yaptığı şikayeti, WIPO Hakemlik ve Aracılık Kurumu'nda inceleyerek sonuca bağladı. 
     Tarkan'ın başvurusunu haklı bulan ve 1996 yılında New York'taki Deep-Net Corp tarafından satın alındığı halde hiç kullanılmayan boş sayfanın, çıkar sağlamak amacıyla ve kötü niyetle satın alınmış olabileceğini inceleyen WIPO, olayda kötü niyet olduğunun şikayetçi tarafından kanıtlanamadığını belirterek, adresin Deep-Net'de kalmasına karar verdi. 
     ''tarkan.com'' adresi 1996 yılından beri başkasına ait olduğundan, halen ''tarkantevetoglu.net'' adresini kullanan Tarkan, sayfanın kötü niyetle satın alındığını, devir için de kendisinden 100 bin dolar istendiğini belirterek WIPO'ya başvurmuş ve yıllardır boş tutulan sayfanın kendisine devredilmesini istemişti. Tarkan, isim sahibinin bu isim altında herhangibir mal-hizmet ticareti yapmadığını, kendisinin ise ismi üzerinde, şarkıcı olarak kayıtlı yasal haklarının olduğunu bildirmişti. 
     Deep-Net Corp'un sahibi ise WIPO'ya gönderdiği savunmasında Tarkan isminin Türkiye, ABD ve Almanya'da çok yaygın olduğunu, hayvan ismi olarak kullanıldığını, kendisinin de bu sayfayı kocasının köpeğinin anısına satın aldığını bildirerek, amacının kayıp hayvanlar için bilgilendirici bir sayfa hazırlamak olduğunu savundu. 
     Tarkan'ın marka ismi olarak ticaret siciline kaydedilmesinin 25 Kasım 1997'de yapıldığına dikkati çeken Deep-Net Corp, sayfayı satın aldığında Tarkan'ın bu kadar ünlü olmadığını, adresi satmak amacıyla almadığını, ancak sayfanın devri için yapılan ısrarlardan kurtulmak amacıyla caydırıcı olabilecek yüksek bir fiyat istendiğini ileri sürdü. 
     WIPO, adreslerin aynı veya marka-hizmet çıkarlarını zedeleyecek kadar benzerlik taşıması halinde ve kötü niyet ile çıkar amaçlı kullanılması hallerinde inceleme ve karar verme sürecini başlatabiliyor. Verilen kararlar ise nihai karar niteliği taşıyor. 
     





</TEXT>
</DOC>
