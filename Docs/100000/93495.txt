<DOC>
<DOCNO> 93495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko17.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Stiglitz'in görüşlerine karşı saldırıya geçti... 
</HEADLINE>
<TEXT>

     Uluslararası Para Fonu IMF politikalarını, son yazdığı kitapta da şiddetle eleştiren Dünya Bankası eski baş ekonomisti ve Nobel Ekonomi Ödülü sahibi Joseph Stiglitz'e karşı, IMF yönetimi de karşı saldırıya geçti. 
     IMF'nin araştırmalarından sorumlu Baş Ekonomist Kenneth Rogoff, Stiglitz'e yazdığı açık mektupta, ünlü ekonomisti, IMF çalışanlarına ve eski Birinci Başkan Yardımcısı Stanley Fischer'e iftira atmakla suçladı. 
     İftiralar kanıtlanıncaya kadar, Stiglitz'i, yeni kitabını raftan çıkarmasını öneren Rogoff, IMF uzmanlarının, haftada ortalama 80 saat çalıştığını, Afrika, Asya ülkelerinde hastalık tehlikesiyle karşı karşıya kaldığını kaydetti. 
     Stiglitz, IMF'nin, gelişmekte olan ülkeleri, yanlış politikalar nedeniyle daha da yoksullaştırdığını ve bunun en son örneğinin Arjantin'de de görüldüğünü belirtirken, Rogoff, Stiglitz'in eleştirileriyle egosunu tatmin ettiğini, fikirleri içinde de tezatlar bulunduğunu öne sürüyor. 
     Rogoff, Stiglitz'in, eski Birinci Başkan Yardımcısı Stanley Fischer'in, çok uluslu şirketlerin istediği politikaları uygulayarak, sonunda, bankacılık devi Citicorp'ta üst düzey bir görev elde ettiği gibi iftiralarda da bulunduğunu ileri sürüyor. 
     IMF Dış İlişkiler Yetkilisi Tom Dawson da, düzenlediği basın toplantısında, Rogoff'un açıklamalarıyla ilgili olarak, IMF'nin, Stiglitz'den özür dileme ihtiyacı içinde bulunmadığını belirtti. 
     





</TEXT>
</DOC>
