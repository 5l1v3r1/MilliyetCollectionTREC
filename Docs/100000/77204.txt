<DOC>
<DOCNO> 77204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/dunya/dun02.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ilımlı Arap liderlerle görüşmeye hazırım 
</HEADLINE>
<TEXT>

     DIŞ HABERLER SERVİSİ 

     İsrail Başbakanı Ariel Şaron, Arap liderlere barış zirvesi çağrısında bulundu. Şaron, İsrail Parlamentosu Knesset’teki konuşmasında, Ortadoğu’da barışı görüşmek için "ılımlı ve sorumluluk sahibi, makul" Arap liderlerle "herhangi bir yerde ve koşulsuz" olarak bir araya gelmek istediğini söyledi. 
     İsrail Başbakanı, bu yönde bir girişimi bölgede temaslarda bulunacak ABD Dışişleri Bakanı Colin Powell ile müzakere edeceğini ifade etti. İsrail’in işgal ettiği topraklardan çekilmesi karşılığında kapsamlı barış öngören Suudi planının olumlu unsurları bulunduğunu belirten Şaron, ancak İsrail’in Filistinli mültecileri kabul etmeyeceğini kaydetti. 
     
     Operasyon sürecek 
     Filistin lideri Yaser Arafat’ın "terör rejimi" kurduğunu iddia eden İsrail Başbakanı Ariel Şaron, Batı Şeria’daki askeri harekatın, ABD’nin "çekil" çağrısına rağmen, Filistinli milisler yok edilinceye kadar süreceğini söyledi. 
     



 DÜNYA 












</TEXT>
</DOC>
