<DOC>
<DOCNO> 75262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yazar/zbirand.html </URL>
<DATE> 2002/03/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TSK, AB üyeliğine karşı değil... 
</HEADLINE>
<TEXT>

     Türk Silahlı Kuvvetleri'den TSK , AB konusunda öylesine farklı sesler çıktı ki, ister istemez insanların kafası karışmıştır. Asker adına konuştuğu sanılan emekli paşaların gerçeklere uymayan senaryoları, üniformalı veya üniformasız paşaların hiçbir hesaba oturmayan yeni seçenek önerileri toplumu şaşırtmıştır. 
     Bu karmaşa ortamı, ister istemez TSK'nın AB'ye bakışının "olumsuz" olduğu izlenimini doğurmuştur. AB konusundaki her açılımın asker tarafından engellenmek istendiği sanılmıştır. 
     
TSK, geleceği Avrupa'da görüyor      Türk Silahlı Kuvvetleri global stratejisini sadece Amerika'ya bağlamak yanlısı değildir. 
     Bir süper gücün çıkarları ile Türkiye gibi bölgesel bir gücün çıkarları arasında daima önemli farklar vardır. Süper güç durumundaki ABD'nin Türkiye'ye bakışı ve Türkiye'den beklentileri bambaşkadır. 
     Buna karşılık, hemen yanıbaşımızda bulunan 15 üyeli ve ticaretinin yüzde 60'ını gerçekleştirdiği Avrupa Birliği'nin beklentileri bambaşkadır. 
     Genelkurmay'ın temel politikası 2000'li yıllarda ABD ile yakın ilişkiyi sürdürmek, ancak uzun vadede Avrupa Birliğine tam üyeliğin gerçekleştirilmesi şeklindedir. Avrupa Ordusu'na katılım için yapılan mücadele de bunun en açık delilidir. 
     Bu noktaya kadar her şey son derece net. 
     Ancak bu hedefe gidişin şekli ve süresinde bazı çekinceleri var. 
     TSK'nın iki temel kaygısı var. 
     Bunlardan biri irtica, diğeri de Kürt milliyetçiliğinin kontrolden çıkması. 
     İrticanın Türkiye'de çok kolay ve çabuk yaygınlaşabileceğine inanıyorlar. Kürt milliyetçiliğinin büyümesinin de ileride diğer etnik grupları harekete geçirmesinden kaygılanıyorlar. 
     Aslında Kürt sorunuyla ilgili gerçekleri herkesten daha iyi görüyor. Özellikle bölgede görev yapmış komutanlar, TV'den Kürtçe yayın konusunun bu kadar tartışılmasının dahi gereksiz olduğuna inanıyorlar. Bölgede PKK'nın Med-TV'si çatır çatır izlenirken, Kuzey Irak'tan yapılan yayınlar önlenemezken, biz hala Kürtçe yayın olsun mu, olmasın mı, gibi çoktan eskimiş bir zorunluluğu tartışıyoruz. 
     Asker Kürtçe'nin heryerde konuşulduğu, insanların birbirleriyle başka türlü iletişim kuramadığı bir ortamda "öğrenme hakkının" yasaklanmasının anlamsızlığını gayet iyi biliyor. 
     Aslında bu kaygıları, belirli boyutlarda herkes paylaşıyor. 
     Ancak sorun, bu iki tehlikenin hangi politikalar ve kimin tarafından kontrol altına alınacağından kaynaklanıyor. 
     Doğal koşullarda, bu işlevin hükümetler tarafından karşılanması gerekir. Oysa TSK, politik kadrolara güvenmiyor. Yeterli duyarlılığı gösteremeyecekleri ve oy uğruna kontrolü kaybedeceklerine inanıyor. Ne yazık ki toplumun önemli bir bölümü de aynı görüşte. Bundan dolayıdır ki, askerin yönlendirmelerini normal karşılıyor. 
     İşte böyle bir ortamda, Genelkurmay Kopenhag Kriterleri'ne uyum konusunda "yavaş adımlar atılmasını" tercih ediyor. Hem MGK'nın konumu, hem de değişikliklerin aceleye getirilmemesi eğiliminde. 
     Tabii bu da ister istemez, Türkiye-AB ilişkilerinde çelişki yaratıyor. Zira, Kopenhag Kiriterleri'nin Türkiye için değiştirilmeyeceği ortada. 
     Peki ne olacak 
     Bunun tek yolu siyasi kadroların kendilerine çeki düzen vermeleri ve uzun vadeli düşünmeye alışmalarından, oy kaygısıyla hareket etmekten duyarlı konuları askere ihale etmekten vazgeçmeleridir. 
     Başka çare yoktur. 
     Türkiye'nin 2000'li yıllardaki en büyük ikilemi de bu... 
     Biz, her iki tarafında aynı anda adım atmaları gerektiğine inanıyoruz. Siyasi kadrolar, işlerine gelmeyen politikaları askere ihale edip, onların arkasına saklanmaktan vazgeçmeli, asker de genel tutumunu esnekleştirmelidir. 
     Unutmayalım ki, bu ülke hepimizindir. 
     Bu ülkenin geleceği de Avrupa ile bütünleşmektedir. AB'ye tam üyelik Türkiye'yi 1'inci lige çıkaracak tek reçetedir. 
     
     







Sosyal bilimleri savunmak 


Yaşasın adalet 


Ecevit Geri dönüş yok 


Halkla liderler arasındaki güven bunalımı... 


Bizim siyahlar 


Vakıf üniversiteleri 3 


Ama'lar, sonra da döviz alım ihaleleri 


Arap barış taarruzu 


Sorun özerklikte değil, siyasette... 


Futbol şikeden nasıl kurtulur 


Villayı soran altını da sorsa... 


Gençleri vuran işsizlik 


Koç'ta yeni CEO ile yeni dönem 


Matematik iyi. Gözler pekiyi 


ABD’de sigara savaşı 


</TEXT>
</DOC>
