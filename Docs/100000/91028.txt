<DOC>
<DOCNO> 91028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo24.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Owen, Brezilya karşısında sahada... 
</HEADLINE>
<TEXT>

     17. Dünya Kupası çeyrek finallerinin belki de en çekişmeli mücadelesinin yaşanacağı İngiltere-Brezilya karşılaşmasında, İngiltere'de, yıldız oyuncu Michael Owen'ın ilk 11'de yer alacağı bildirildi. 
     İngiltere Milli Takımı Menajeri Sven Goran Eriksson, 3-0 kazandıkları Danimarka maçında kasığından sakatlanan yıldız oyuncuları Michael Owen'ın, yarınki maçta oynayabilecek duruma geldiğini söyledi. 
     ''Yarınki maç için tüm takım hazır ve Owen da ilk 11'de yer alacak'' diyen Eriksson, Owen'ın bugünkü son idmana katıldığını ve durumunun iyi olmasının kendilerini çok sevindirdiğini söyledi. 
     Eriksson, ''Bu, Michael Owen'ın ve diğerlerinin maçı olacak. Fakat asıl Owen, bu büyük maçı bekliyor'' diye konuştu. 
     Son idmanını yağmur altında Owen'ın da katılmasıyla yapan İngiltere Milli Takımı'nda Owen, yarınki maçta Heskey ile birlikte forvette anahtar rol oynayacak. 
     





</TEXT>
</DOC>
