<DOC>
<DOCNO> 69481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur12.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Akdeniz'de fırtına... Kayıp balıkçı hala bulunamadı 
</HEADLINE>
<TEXT>

     Adana'nın Karataş İlçesi'nde, denizde şiddetli fırtınaya yakalanarak batan balıkçı teknesinde kaybolan balıkçıyı arama çalışmaları sürüyor. 
     Dün sabaha karşı balıkçı barınağından avlanmak üzere ayrılan ''Yusuf Reis'' adlı teknenin, bir süre sonra fırtınaya yakalanarak batması sonucu kaybolan Salim Akpınar'ı arama çalışmalarına sabah erken saatlerde yeniden başlandı. 
     Arama çalışmalarına, jandarma, polis ve Sahil Güvenlik Komutanlığı ekiplerinin yanı sıra havadan da polis helikopteri katılıyor. 
     Yetkililer, arama çalışmalarından şu ana kadar bir sonuç alınamadığını bildirdiler. 
     Dün sabaha karşı denize açılan balıkçı teknesi, bir süre sonra fırtınaya yakalanarak batmıştı. Teknede bulunan balıkçılardan Selahattin Sirkeceler'in cesedi sahile vurmuş, Salim Akpınar kaybolmuş, Vecih Karatimur ise kurtarılmıştı. 
     






</TEXT>
</DOC>
