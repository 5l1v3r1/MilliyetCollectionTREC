<DOC>
<DOCNO> 59819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/spor/spo05.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SCHUMİ’NİN RAKİBİ YOK 
</HEADLINE>
<TEXT>

2001 yılında tüm branşlar arasında en parlak sonucu Formula 1’in sihirli ismi Michael Schumacher aldı. Alman pilot, Dünya rekorlarını da ardı ardına kırdı 
     Formula 1’de bu yıl yine Michael Schumacher fırtınası esti. Sezonu, 123 puanla dördüncü kez şampiyon olarak kapayan Alman pilot, dünya rekorlarını birbiri ardına kırarken, bir sezonda dokuz yarışta finişi ilk sırada geçerek en çok yarış kazanan sürücü oldu. Schumacher ayrıca 53 yarışta 801 puanla tüm zamanların en fazla puan toplayan ve en çok yarış kazanan pilotu unvanlarını da eline geçirdi. İngiliz David Coulthard 65 puanla ikinci, Brezilyalı Rubens Barrichello da 56 puanla üçüncü oldular. 
     Markalar şampiyonluğunu ise Ferrari 175 puanla ve onbirinci kez elde etti. 23. Dünya Ralli Şampiyonası’nda ise birinciliği İngiliz Richard Burns 44 puanla ilk kez aldı. Markalarda ise Peugeot 105 puanla ve dördüncü kez birinciliği elde etti. Uluslararası Paris - Dakar Rallisi’nde birincilikleri, otomobil dalında ilk kez Alman bayan sürücü Jutta Kleinschmidt Mitsubishi , motorsiklet kategorisinde de İtalyan Fabrizio Meoni KTM kazandılar. 
     
     BASKETBOL 
     Potalar sarsıldı 
     FIBA’nın düzenlediği Supro League’de Fransa’nın başkenti Paris’teki finalde geçen yılın şampiyonu Yunan Panathinaikos’u 81 - 67 yenen İsrail’in Maccabi Tel Aviv takımı üçüncü kez şampiyon oldu. Geçtiğimiz sezon ilk kez FIBA’dan bağımsız düzenlenen ULEB Erkekler Avrupa Ligi’nde şampiyonluğu, finalde İspanyol Tacu Ceramica’ya 3 - 2’lik üstünlük sağlayan İtalyan Kinder Bologna kazandı. 
     Saporta Kupası’nı, finalde Fransa’nın Elan Chalon takımını 74 - 72 yenen Yunanistan’ın Maroussi takımı ilk kez kazandı. Koraç Kupası’nda ise final serisinde Yugoslavya’nın Hemofarm takımına 77 - 47 ve 71 - 69’luk skorlarla üstünlük sağlayan İspanyol Unicaja Malaga şampiyonluğa ulaştı. Avrupa Basketbol Şampiyonası’nda erkeklerde birinciliği Yugoslavya, bayanlarda Fransa aldı. NBA’de 2001 - 2002 sezonu finalinde Philadelphia 76’ers’a 4 - 1 üstünlük sağlayan Los Angeles Lakers üst üste ikinci, toplamda 12. şampiyonluğunu elde etti. 
     
     VOLEYBOL 
     Klasman değişmedi 
     Çek Cumhuriyeti’nin Ostrava kentindeki Avrupa Erkekler Voleybol Şampiyonası’nda şampiyonluğu, finalde İtalya’yı 3 - 0 yenen Yugoslavya kazandı. 
     Bulgaristan’ın Varna kentindeki Avrupa Bayanlar Voleybol Şampiyonası’nda finalde İtalya’yı 3 - 2 yenen Rusya şampiyon oldu. Erkekler Avrupa Konfederasyon Kupası’nda finalde iki İtalyan takımından Lube Banca Macerata, Casa Union Modena’yı 3 - 0 yenerek şampiyonluğa ulaştı. Erkekler Avrupa Şampiyonlar Ligi’nin, Fransa’nın başkenti Paris’teki finalinde son iki yılın şampiyonu İtalyan Sisley Treviso’yu 3 - 2 yenen Fransız Paris Volley şampiyon oldu. Polonya’da yapılan Dünya Erkekler Voleybol Ligi finalleri sonunda şampiyonluğu, finalde İtalya’yı 3 - 0 yenen Brezilya ikinci kez kazandı. 
     
     TENİS 
     Capriati zirvede 
     Teniste yılın ilk Grand Slam mücadelesi olan 89. Avustralya Açık Tenis Turnuvası’nda şampiyonlukları tek bayanlarda ABD’li Jennifer Capriati, tek erkeklerde de ABD’li Andre Agassi 3. kez kazandı. 
     Yılın ikinci Grand Slam’ı Fransa’da düzenlenen Roland Garros Tenis Turnuvası’nda ise şampiyonlukları tek bayanlarda ABD’li Jennifer Capriati, tek erkeklerde de Brezilyalı Gustavo Kuerten elde ettiler. Üçüncü Grand Slam Wimbledon’da tek erkeklerde Hırvat Goran Ivanisevic, tek bayanlarda ise ABD’li Venus Williams birinciliği elde ettiler. 
     Yılın son Grand Slam turnuvası olan Amerika Açık’ta ise mutlu sona tek bayanlarda ABD’li Venus Williams, tek erkeklerde de Avustralyalı Lleyton Hewitt ulaştılar. Davis Kupası’nda şampiyonluğu ev sahibi Avustralya’yı 3 - 2 yenen Fransa dokuzuncu kez kazandı. 
     
     YÜZME 
     Torpido’nun gücü 
     Dokuzuncu Dünya Yüzme, Atlama, Sutopu ve Senkronize Yüzme Şampiyonası’nda Avustralya 13 altın, 4 gümüş ve 6 bronz madalya ile birinciliği aldı. Çin, 10 altın, 6 gümüş, 4 bronz ile ikinci, ABD de 9 altın, 9 gümüş ve 8 bronz ile üçüncü oldu. 7 Dünya rekoru kırılan şampiyonada Avustralyalı Ian Thorpe, altı altın madalya aldı ve 3 Dünya rekoru kırdı. Belçika’nın Antwerp kentindeki Avrupa Kısa Parkur Yüzme Şampiyonası’nda Almanya 8 altın, 9 gümüş, 5 bronz madalyayla birinciliği aldı. 
     
     BOKS 
     Çelik yumruk Ruiz 
     Dünya Boks Birliği WBA Dünya ağır sıklet şampiyonluğu unvan maçında Porto Rikolu John Ruiz, ABD’li Evander Holyfield’i sayıyla yenerek şampiyonluk kemerini beline taktı. İngiliz Lennox Lewis, ABD’li Haşim Rahman’a 5. raundda nakavtla yenilerek 6.5 yıl aradan sonra ilk yenilgisini aldı, WBC ve IBF unvanlarını yitirdi. John Ruiz, aralık ayındaki unvan maçında ise Evander Holyfield ile berabere kalınca unvanını korudu. 
     
     FUTBOL 
     Fırtına dinmedi 
     2001’de, 2002 Dünya Kupası için son viraj dönüldü. Dünya genelinde oynanan eleme grubu ve baraj maçları sonunda, Japonya ve Güney Kore’nin ortaklaşa düzenleyeceği dev turnuvaya katılacak 32 takım netleşti ve final grupları da belirlendi. 
     İtalya’nın Milano kentinde oynanan Şampiyonlar Ligi finalinde şampiyonluğu, İspanya’nın Valencia takımını penaltılarla 6 - 5 yenen Alman Bayern Münih kazandı. 43. UEFA Kupası’nı, Almanya’nın Dortmund kentindeki finalde, İspanyol Alaves’i uzatmada 5 - 4 yenen İngiliz Liverpool müzesine götürdü. Süper Kupa’yı ise Bayern Münih’i 3 - 2 yenen Liverpool kazandı. 
     5. FIFA Konfederasyon Kupası Kıtalararası Futbol Şampiyonası’nda şampiyonluğu, finalde Japonya’yı 1 - 0 yenen Fransa elde etti. Kıtalararası Kulüpler Dünya Şampiyonluğu maçında Almanya’nın Bayern Münih takımı, Arjantin’den Boca Juniors’u uzatmada 1 - 0 yenerek ikinci kez şampiyonluğa ulaştı. Almanya’daki Avrupa Bayanlar Futbol Şampiyonası’nda finalde İsveç’i 1 - 0 yenen Almanya 4. kez mutlu sona ulaştı. Dünya Kupası Okyanusya elemelerinde Avustralya, Amerikan Samoa’yı 31 - 0 yenerek bir resmi milli maçtaki en farklı skorlu galibiyeti elde etti. Fransız Zinedine Zidane, İtalyan Juventus’tan İspanyol Real Madrid’e 84.8 milyon dolara transfer olarak bu alanda rekor kırdı. 
     
     BİSİKLET 
     Alkışlar Armstrong’a 
     ULUSLARARASI 88. Fransa Bisiklet Turu’nda birinciliği ABD’li Lance Armstrong üçüncü kez üst üste kazandı. Alman Jann Ullrich ikinci, İspanyol Joseba Beloki de üçüncü oldu. Belçika’nın Antwerp kentinde yapılan Dünya Bisiklet Pist Şampiyonası’nda Fransa, 4 altın, 2 gümüş ve 1 bronz madalyayla en başarılı ülke oldu. Portekiz’in başkenti Lizbon’daki 73. Dünya Bisiklet Yol Şampiyonası’nda Ukrayna, 2 altın, 1 gümüş ve 1 bronzla birinciliği aldı. 
     
     Buz Pateni 
     SLOVAKYA’NIN başkenti Bratislava’daki Avrupa Artistik Buz Pateni Şampiyonası’nda Rusya, 3 altın, 3 gümüş ve 2 bronz madalya ile birinci, İtalya da 1 altın madalyayla ikinci oldu. Kanada’nın Vancouver kentindeki 91. Dünya Artistik Buz Pateni Şampiyonası’nda Rusya, 1 altın, 3 gümüş ve 1 bronz madalya ile şampiyon olurken, ABD’li Michelle Kwan 4. kez Dünya şampiyonu oldu. 
     
     Hentbol 
     FRANSA’DA düzenlenen 17. Dünya Erkekler Şampiyonası’nın başkent Paris’teki finalinde, İsveç’i uzatmada 28-25 yenen ev sahibi Fransa ikinci kez şampiyon oldu. Dünya Bayanlar Hentbol Şampiyonası’nda finalde Norveç’i 30 - 25 yenen Rusya şampiyon oldu. Erkeklerde Şampiyonlar Ligi’nde İspanyol Portland San Antonio, aynı ülkeden Barcelona’yı 30 - 24 ve 22 - 25, Kupa Galipleri Kupası’nda Alman SG Flensburg Handewitt, İspanyol Ademar Leon’u 32 - 25, 19 - 24, EHF Kupası’nda Alman Sportclub Magdeburg, Hırvat RK Metkovic’i 23 - 22, 28 - 19, Çalenç Kupası’nda da Yugoslav RK Jugovic, İsviçre’nin Pfadi Winterthur takımını 27 - 27 ve 26 - 22’lik skorlarla safdışı bırakarak şampiyon oldular. 
     
     Kayak 
     AVUSTURYA’NIN Saint Anton Arlberg Kayak Merkezi’ndeki 26. Dünya Alp Disiplini Kayak Şampiyonası’nda, Avusturya 3 altın, 6 gümüş ve 2 bronz madalyayla birinci oldu. Finlandiya’nın Lahti kentinde yapılan 30. Dünya Kuzey Disiplini Kayak Şampiyonası’nda Norveç 5 altın, 2 gümüş ve 3 bronz madalyayla birinci oldu. Finlandiya ikinci, Almanya ise üçüncülüğü elde etti. 
     
     Atletizm 
     PORTEKİZ’İN başkenti Lizbon’daki 8. Dünya Salon Atletizm Şampiyonası’nda ABD, 7 altın, 7 gümüş ve iki bronzla şampiyon oldu. İngiltere’nin Bristol kentindeki 10. Dünya Yarı Maraton Şampiyonası’nda, erkeklerde Etyopyalı Haile Gebreselassie ilk kez, bayanlarda da İngiliz Paula Radcliffe ikinci kez üst üste şampiyon oldu. Takım şampiyonluklarını ise erkeklerde Etyopya, bayanlarda da Kenya aldı. 
     
     Buz Hokeyi 
     ABD’NİN Minnesota kentindeki Dünya Bayanlar Buz Hokeyi Şampiyonası’nda finalde ABD’yi 3 - 2 yenen Kanada şampiyon oldu. Almanya’daki Erkekler Dünya Buz Hokeyi Şampiyonası’nda ise şampiyonluğu, finalde uzatmada Finlandiya’yı 3 - 2 yenen Çek Cumhuriyeti üçüncü kez üst üste kazandı. Üçüncülüğü ise ABD’yi aynı skorla mağlup eden İsveç aldı. 
     
     İyiniyet Oyunları 
     AVUSTRALYA’NIN Brisbane kentinde yapılan Dünya İyiniyet Oyunları’nda ev sahibi Avustralya, 29 altın, 25 gümüş ve 21 bronzla birincilik kürsüsüne çıktı. Rusya, 24 altın, 29 gümüş ve 20 bronzla ikinci, ABD de 21 altın, 20 gümüş ve 30 bronzla üçüncü oldular. 
     
     Cimnastik 
     İSPANYA’NIN başkenti Madrid’de yapılan 24. Dünya Ritmik Cimnastik Şampiyonası’nda Rusya, 6 altın, 5 gümüş madalya ile en başarılı ülke oldu. Bu ülkeden Alina Kabeeva da 5 altın ve 1 gümüş madalya kazanarak erişilmesi güç bir başarıya imza attı. Belçika’nın Ghent kentinde düzenlenen 35. Dünya Artistik Şampiyonası’nda Romanya 6 altın, 2 bronz madalyayla en başarılı ülke oldu. Rumen bayan sporcu Andrea Raducan da 4 altın, 2 bronz madalya kazandı. 
     
     Okçuluk 
     İTALYA’NIN Floransa kentinde yapılan 6. Dünya Salon Okçuluk Şampiyonası’nda ABD 6 altın, 4 gümüş ve 2 bronz madalya ile birinciliği elde etti. 
     
     Kürek 
     İSVİÇRE’NİN Luzern kentindeki 25. Dünya Şampiyonası’nda Almanya, 5 altın, 1 gümüş ve 2 bronzla birinciliği aldı. 
     
     Eskrim 
     FRANSA’NIN Nimes kentindeki Dünya Büyükler Şampiyonası’nda İtalya ve Rusya 4’er altın, 1’er gümüş ve 1’er bronzla birinciliği paylaştılar. 
     
     Atıcılık 
     İSPANYA’NIN Pontevedra kentindeki Avrupa Şampiyonası’nda Rusya 13 madalyayla ilk sırayı aldı. 
     
     Masa Tenisi 
     JAPONYA’NIN Osaka Şampiyonası’nda Çin, 7 altın, 4 gümüş ve 5 bronz madalya ile birinciliği aldı. 
     
     Badminton 
     İSPANYA’NIN Sevilla kentinde düzenlenen 12. Dünya Şampiyonası’nda Çin, 6 madalyayla birinciliği kazandı. 
     



 SPOR 


















</TEXT>
</DOC>
