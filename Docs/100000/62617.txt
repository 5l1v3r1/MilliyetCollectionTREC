<DOC>
<DOCNO> 62617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Görüşmelerde Irak konusu ön plana çıkmadı.." 
</HEADLINE>
<TEXT>

     Başbakan Bülent Ecevit, ''Dışişleri Bakan Yardımcısı Mark Grossman ile yaptığımız görüşmede Irak konusunu biz açtık. Ancak, Irak konusu ön plana çıkmadı'' dedi. 
     Ecevit, ilk günkü görüşmeler konusundaki izlenimlerinin çok iyi olduğunu ifade etti. 
     ABD'deki temaslarını sürdüren Ecevit, öğleden sonra ABD Dışişleri Bakan Yardımcısı Mark Grossman ve IMF Başkanı Horst Köhler ile görüşmesinin ardından kaldığı Ritz Carlton Oteli'ne geçti. 
     Otelin lobisinde Dışişleri Bakanı İsmail Cem ile birlikte gazetecilerle sohbet eden Ecevit, soruları da yanıtladı. 
     ABD Başkan Yardımcısı Dick Cheney ile yaptığı görüşmede Türkiye'nin Afganistan'da model olması konusunun gündeme gelip gelmediği sorusu üzerine Ecevit, 11 Eylül'deki terörist saldırıdan sonra Türkiye modelinin bütün dünyada kabul görmeye başladığını ifade ederek, buna aynı zamanda İslam ülkelerinde de ilgi olduğunu söyledi. 
     Ecevit, ABD'nin Türkiye modeline büyük önem verdiğini ifade etti. 
     Ecevit, Dışişleri Bakan Yardımcısı Grossman ile yaptığı görüşmelerin anımsatılması ve bu görüşmede Irak konusunun gündeme gelip gelmediğinin sorulması üzerine, ''Görüşmede Irak konusunu biz açtık. Ancak, Irak konusu ön plana çıkmadı'' dedi. Başbakan Ecevit, Türk kamuoyunda da bu konuda kaygı olduğunu ifade ederek, ''ABD'de Irak konusunda değişik fikirler var. Bu açıdan yarın ABD Başkanı Sayın Bush ile yapacağımız görüşme önem taşıyor'' diye konuştu. 
     Türkiye'nin Afganistan'ın yeniden yapılandırılmasına katkısı konusunun görüşülüp görüşülmediği sorusu üzerine Ecevit, edindiği izlenime göre, ABD yönetiminin bu konuda Türkiye'nin katkısına çok önem verdiğini söyledi. Ecevit, ilk günkü görüşmeler konusundaki izlenimlerinin çok iyi olduğunu ifade etti. 
     Ecevit, bir başka soruyu yanıtlarken de, IMF'ye verilecek niyet mektubunda gecikmenin söz konusu olmadığını belirtti. 
     ABD Başkanı George W. Bush'a Kuranıkerim hediye etmesinin nedeninin sorulması üzerin de Ecevit, Afganistan'a yönelik harekattan sonra bazı çevrelerin bunu ''İslam'a karşı bir harekat olarak'' yorumladığını ifade ederek, Bush'un bunu kabul etmediğini her vesileyle dile getirdiğini söyledi. Ecevit, kendisinin de Bush'a destek olarak Kurankerim'i hediye getirdiğini ve Diyanet İşleri Başkanı Mehmet Nuri Yılmaz'ı da geziye davet ettiklerini kaydetti. 
     
     Endüstri bölgeler kanunu 
     Başbakan Ecevit, Endüstri Bölgeleri Kanunu'na büyük önem verdiğini belirterek, bu kanunun çıkarılmasıyla Türkiye'ye yatırım yapmak isteyen yabancı yatırımcıların işlerinin kolaylaşacağını, 40 kapı yerine bir kapı çalacaklarını, 3 yıl beklemesi gerekirken en geç üç ayda sonuç alabileceklerini ifade etti. 
     Başbakan Ecevit, geziye çok sayıda işadamının katıldığının belirtilmesi üzerine, ''Evet, ilgi çok iyi. İlginç olan işadamlarının çok umutlu olmaları. ABD ile siyasi ve askeri ilişkilerimiz çok iyi. 
     Ancak, ticari ilişkilerimiz bunların çok gerisinde'' dedi. 
     Ecevit, ekonomik ilişkileri geliştirme konusunda, ABD'ye, bir komite oluşturulması önerisinde bulundukların belirterek, bu önerinin çok iyi karşılandığını ve ABD Başkan Yardımcısı Cheney'in bu konu üzerinde duracaklarını söylediğini bildirdi. 
     Türk-ABD İş Konseyi yöneticilerini kabulü ve ABD Ticaret Odaları'nın yemeğinde, ABD yatırımlarının Türkiye'ye gelmesi konusunda bir umut sezip sezmediğinin sorulması üzerine Başbakan Ecevit, bugünkü ticaret odaları toplantısında en az Türk işadamları kadar ABD'li işadamlarının da olduğunu ve Türkiye'de yatırım yapmaya ABD'li işadamlarının çok sıcak baktıklarını belirtti. Türkiye'nin ABD ile stratejik ilişkilerinin ekonomik halkasının zayıf kaldığının bilindiğini ifade eden Ecevit, ''Bu kolay bir sorun değil. Şu anda ABD'nin de zorlukları var. İhtiyatlı konuşuyorum. Hemen bir sonuç alınmayabilir'' dedi. 
     Bir gazetecinin, ''Siyasi istikrar da çok önemli. Koalisyonun sorunsuz devam etmesi önemli bir durum. Görüşmelerde bu konu gündeme geldi mi '' sorusuna Ecevit, ''Köhler'e işler gayet iyi gidiyor. 
     Zaman zaman tartışmalar olabilir. Biz üç ortaklı bir koalisyon hükümetiyiz. Zaman zaman tartışmalar olsa bile sonunda uzlaşı sağlıyoruz. Bu konuda kaygı duymaya gerek yok dedim'' karşılığını verdi. 
     
     Dışişleri Bakanı Cem 
     Dışişleri Bakanı İsmail Cem de, 11 Eylül saldırıları sonrasında kaçak oldukları gerekçesiyle tutuklanan Türklerle ilgili herhangi bir görüşme olup olmadığı sorusuna, ''Onu konuşacağız. Şu ana kadar aldığımız cevaplar çok olumlu değil. Kanunları uyguladıklarını söylüyorlar. Ancak biz gerekli girişimlerde bulunacağız'' diye karşılık verdi. 
     Dışişleri Bakanı Cem, bu tür gezilere daha önce de gazeteci ve bakan olarak katıldığını ancak, bu gezi öncesi ve gezi sırasında ABD basınının büyük ilgi gösterdiğini ifade etti. Basının ilgisinin kendiliğinden olduğunu kaydeden Cem, genellikle haberlerdeki havayı çok olumlu bulduğunu söyledi. 
     






</TEXT>
</DOC>
