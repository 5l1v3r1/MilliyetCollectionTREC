<DOC>
<DOCNO> 91470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur12.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Parasız Yatılı sınavı yapıldı. Sonuçlar ağustosta 
</HEADLINE>
<TEXT>

     İlköğretim ve lise öğrencilerinin katıldığı Devlet Parasız Yatılılık ve Bursluluk Sınavı DPY gerçekleştirildi. 
     Sınav, Türkiye'de 81 il ve bazı ilçe merkezleri ile yurtdışında Lefkoşa, Trablus, Riyad, Medine ve Cidde'de yapıldı. 
     Sınavın ''Parasız yatılılık'' kısmına ilköğretim 8. sınıf öğrencileri ile lise 1 ve 2. sınıf öğrencileri, ''Bursluluk'' kısmına ise ilköğretim okullarının 4, 5, 6, 7 ve 8. sınıf öğrencileri ile lise 1 ve 2. sınıf öğrencileri katıldı. Saat 10.00'da başlayan sınavda, 658 
     bin 736 öğrenci ter döktü. 
     Sınavda adaylara, Türkçeyi kullanma, sosyal bilimler, matematik ve fen bilimleri alanlarında temel kavram ve ilkelerle düşünme yeteneklerini ölçen sorular yönetildi. 
     İlköğretim 4. ve 5. sınıf öğrencilerine 120 dakika, diğer öğrencilere de 100 dakika süre tanındı. 
     Sonuçlar, Ağustos ayının ilk haftasında açıklanacak. Parasız yatılı olarak okumaya hak kazananların kayıtları, 26 Ağustos-6 Eylül 2002 tarihleri arasında yapılacak. Bursluluğu kazanan öğrenciler ise 
     16 Eylül-7 Ekim 2002 günleri arasında kayıt yaptırabilecekler. 
     DPY kontenjanlarının yüzde 15'i Sosyal Hizmetler ve Çocuk Esirgeme Kurumu Kanunu kapsamına giren çocuklara, yüzde 30'u ailesinin oturduğu yerde devam edeceği ilköğretim okulu bulunmayanlar ile maddi imkanlardan yoksun ve başarılı çocuklara, yüzde 25'i öğretmen çocuklarına, yüzde 30'u da diğerlerine ayrıldı. 
     





</TEXT>
</DOC>
