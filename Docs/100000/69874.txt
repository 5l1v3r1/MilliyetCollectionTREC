<DOC>
<DOCNO> 69874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur15.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan 4 ayda 1.4 trilyon lira harcadı.. 
</HEADLINE>
<TEXT>

     Tayyip Erdoğan'ın Genel Başkanı olduğu Adalet ve Kalkınma Partisi AKP dört ayda 1.4 trilyon liralık harcama yaptı. Bu dönemde büyük bölümü bağışlardan toplam 766.8 trilyon lira gelir elde eden AKP, 2002 yılına 1 trilyon liraya yakın borçlu, 370 milyar lira da nakit para ve alacaklı girdi. 
     AKP'nin Aralık 2001 sonu itibariyle gelir ve giderleri açıklandı. Buna göre, 14 Ağustos 2001 tarihinde resmen kurulan AKP, bu sürede 315.8 milyar lira bağış topladı. 279 milyar liralık satış geliri elde etti. 
     Devletten ise 160 milyar lira yardım aldı. Bu dönemde üye giriş aidatı ve üyelik aidatı toplayamayan AKP milletvekillerinden 7.5 milyar lira aidat aldı. Diğer gelirleri ise 4.5 milyar lira oldu. Böylece toplam 766.8 milyar lira gelir sağlayan AKP, bu dönemde toplam 1 trilyon 386.7 milyar lira da harcama yaptı. 
     Harcamaların 512.2 milyarını malzeme giderleri, 512.9 milyarını ise demirbaş alımları ve diğer giderleri oluşturdu. Parti, 137.8 milyar lira kira ödedi. Temsil ve ağırlama için 60 milyar lira harcayan AKP teşkilatlarına da 48 milyar lira gönderdi. AKP bu harcamalarının büyük bölümünü borçlanarak karşıladı. 
     2001 sonunda partinin satıcılara 920 milyar, teşkilatlarına 5.6 milyar, SSK ve Maliye'ye 16.1 milyar lira, diğer kişi ve kuruluşlara ise 26.2 milyar lira borcu bulunuyordu. Buna karşılık partinin 2001 sonu itibariyle alacakları ile kasa ve bankalardaki toplam parasının ise 370 milyar lira olduğu belirlendi. 
     AKP'nin 2001 sonunda kasasında 25.4 milyar, bankalarda 61.2 milyar lirası bulunduğu, teşkilatlarından olan alacaklarının 225.8 milyar liraya ulaştığı, avans olarak ise 55 milyar liralık ödeme yaptığı kaydedildi. 
     






</TEXT>
</DOC>
