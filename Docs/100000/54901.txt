<DOC>
<DOCNO> 54901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko13.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Euro cinsinden bono ihraç edecek 
</HEADLINE>
<TEXT>

     Hazine Müsteşarlığı, 184 gün vadeli, vade sonu kupon ödemeli, vadesinden önce geri alma garantili ''Euro cinsinden'' bono ihraç edecek. 
     Hazine'den yapılan açıklamaya göre, 10 Aralık 2001 valör ve 12 Haziran 2002 itfa tarihli bonolar, 10-14 Aralık 2001 tarihleri arasında satışa sunulacak. 
     Hazine'den yapılan açıklamada, 31 Ekim 2001 tarihinde Müsteşarlık tarafından, Kasım-aralık 2001 yılı İç borçlanma stratejisi ile söz konusu dönem için öngörülen finansman ihtiyacı çerçevesinde yapılacak borçlanmalara ilişkin genel bilgilerin kamuoyuna duyurulduğu hatırlatıldı. 
     Açıklamada, bu kapsamda 2002 yılı başında itibaren Euro bölgesi ülkeleri yerel paralarının kullanımdan kalkması nedeniyle, bu paraları elinde tutan kişilere, Euro'ya geçiş aşamasında değişik bir alternatif sunarak, ekonomiye kazandırılacak döviz miktarını artırmak amacıyla, Euro cinsinden bono ihraç edilmesinin planlandığı vurgulandı. 
     Açıklamaya göre, Euro cinsinden bonolar, Euro bölgesi yerel paralarını getirecek yatırımcılara, Avrupa Birliği'nin belirlemiş olduğu dönüşüm oranları kullanılarak satılacak. 
     10-14 Aralık 2001 haftası boyunca günlük satış fiyatları ise 10 
     Aralık için 100,00 Euro, 11 Aralık için 100,02 Euro, 12 Aralık için 100,04 Euro, 13 Aralık için 100,08 Euro 14 Aralık için de 100,08 Euro 
     olarak belirlendi. 
     Bonolar, yüzde 3.5 dönem getirili yıllık basit yüzde 7 getirili 
     olacak, 100 Euro ve katları kupürler şeklinde ihraç edilecek. 
     Bu arada Euro cinsinden bonolar, vadesinden önce Hazine'ye satılabilecek. 
     






</TEXT>
</DOC>
