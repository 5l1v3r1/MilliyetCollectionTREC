<DOC>
<DOCNO> 85304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo18.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay "Elimdeki kırık Dünya Kupası'na kadar düzelecek" 
</HEADLINE>
<TEXT>

     Yunanistan'ın Panathinaikos takımında forma giyen milli basketbolcu İbrahim Kuttluay, İstanbul'a geldi. 
     Kutluay, Atatürk Havalimanı'nda babası Burhan Kutluay ve kızkardeşi Özlem Kutluay'ın yanı sıra, İbrahim Kutluay Basketbol Okulu öğrencisi bir grup tarafından sevgi gösterileriyle karşılandı. 
     Havalimanında sevenlerine imza dağıtan milli basketbolcu, yaptığı açıklamada, Yunanistan'da Olimpiyakos maçı öncesinde kimsenin tasvip etmediği büyük olaylar yaşandığını, ancak bunların her ülkede görülebileceğini söyledi. 
     Antremanda elinin kırılması nedeniyle son maçta oynayamadığını ve sonuçta takımının yarı finalde kaybettiğini kaydeden Kutluay, şöyle konuştu 
     ''Kaybetmemiz bizim için çok fazla önemli değil. Biz Avrupa şampiyonu olmuş bir takımız. Bu nedenle ister istemez bu tür maçlara olan bakış açınız biraz değişebiliyor. Zaten Panathinaikos son 5 senede Yunanistan'daki bütün kupaları kazanıyor. Bu sene de Avrupa Kupası'nı kazandık. Bu bizim için çok büyük bir kupa, o yüzden çok mutluyuz.'' Sağ elindeki kırığın küçük olduğunu ve 15 gün alçıda kalacağını da ifade eden Kutluay, ''Ondan sonra tedavi olacağım. Elimin iyileşmesi 1 ay sürecek. Şu anda maç olmadığı için biraz şanslıyım. Milli Takım'ın Dünya Şampiyonası maçlarına kadar düzelecek. Bir problem olacağını sanmıyorum'' dedi. 
     





</TEXT>
</DOC>
