<DOC>
<DOCNO> 51694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/spor/ymese.html </URL>
<DATE> 2001/11/11/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Artık dönmek yok 
</HEADLINE>
<TEXT>

     Ernst Happel Stadı’nda müthiş bir taktik savaş ortaya koyduk. Güneş sistemini rakibine göre kurdu. Dörtlü savunma bloğu çakılı oynayacaktı, riske girmeyecekti. Orta alanda beşli bir blok, ilerde de Hakan Şükür tek başına oynayacaktı. 
     Her şey Güneş’in taktiğine göre gelişti. Savunma muhteşem bir futbol ortaya koydu. Hata yapmadan tek top oynadılar, 90 dakika savaştılar. 
     Orta beşli zaman zaman oyundan düşmesine karşın, Tugay’ın tekniği ve klası ön plandaydı. Tecrübeli futbolcu oyunu zaman zaman soğuttu, istediği anda da takımı ayağa kaldıran girişimler yaptı. 
     Dedik ya, taktik savaşıydı. Bu muhteşem mücadeleden galip çıkan ve bir adım öne geçen Türkiye oldu. 
     Maçın iki kahramanı vardı Kaleci Rüştü 25. dakikada muhteşem bir kurtarış yaptı. İşte bu pozisyon Ernst Happel’de dünya Kupası finallerinin müjdecisiydi. 
     İkinci kahraman sahada basmadık yer bırakmayan, öyle ki Ümit Davala’nın da boşluğunu doldurup, iki kişilik oynayan Okan’dı. Okan’ı seyrederken, biz yorulduk. Bitmeyen enerjisi, yaptığı pres katkısıyla orta sahayı ayakta tuttu. Okan’ın attığı golü hiç konuşmuyoruz bile. Öyle bir futbol oynadı ki, zaten o golü atmış gibi oldu. 
     Bu anlamlı günde, bu anlamlı galibiyete oyuncuları eleştirerek gölge düşürmek istemiyoruz. Ancak Hakan Şükür’ün kaleye bir şutu bile olmadığını notlarımıza bakarken anlıyoruz. 
     Avusturya’nın bizden bir kaç gömlek geride olduğu artık bir gerçek. sahanın her yerinde üstünlüğümüzü, tecrübemizi ve kalitemizi koyarak bu maçı kazandık. Artık Ali Sami Yen Stadı’nda Japonya biletinin kaşesi vurulacak. Türkiye yeni bir şöleni yine bu futbolcularla yaşayacak. Buraya kadar geldik, artık dönmek yok. 
     



 SPOR 


























</TEXT>
</DOC>
