<DOC>
<DOCNO> 88844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun11.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En çapkın ünlü bekarlar... 
</HEADLINE>
<TEXT>

     Dünyanın en gözde bekar erkeğini seçmek için anket düzenleyen People dergisi, aday ünlüleri şıklık ve çapkınlık sıralamasına koydu. 
     Dergi, ankette adayları değişik yönleriyle internet sitesinde tanıttı. 
     Derginin en şıklar sıralamasında ipi İngiltere tahtının varisi Prens William göğüsledi. Üniversite bahçesinde şık ve sade spor kıyafetiyle görüntülenen genç prens, rakiplerini uzak ara geride bıraktı. 
     ''Friends'' dizisinin ünlü oyuncusu ve bu yılın ''en gözde bekar adayı'' Matthew Perry şıklıkta ikinci sırada. Perry'nin ardından listede, George Clooney, Taye Diggs, Rick Yune, Benjamin Bratt, Puff Diddy ve Chris Isaak sırasıyla yer aldı. 
     Gözde bekar adaylarından bazıları, şıklık yarışında sınıfta kaldı. ''Rüküş'' ünlüler arasında ünlü aktör Ben Affleck birinci oldu. Bu yılın en iddialı adaylarından Affleck'in takım elbisesi, ''yataktan fırlamış gibi'' diye nitelendirildi. 
     N'Sync üyelerinden Justin Timberlake, bir darılıp bir barıştığı Britney Spears ile bir örnek giyinmek uğruna mavi kot takımla davete katılınca rüküşlük sıralamasında bileğinin hakkıyla ikinci oldu. 
     Timberlake'i sırasıyla ''rüküş baylar'' Ethan Zohn, Keanu Reeves, Heath Ledger, Tommy Lee, Leonardo DiCaprio ve Andy Dick izledi. 
     
     ''GÖNÜL HIRSIZI'' ÜNLÜLER 
     Gözde bekarlığın şanından olsa gerek ünlü erkekler, çapkınlıkta da birbiriyle yarıştı. 
     Gönül defterleri kabarık olan ünlüler arasında rock şarkıcısı Lenny Kravitz ilk sırada. Kravitz'in gönül defterinde Madonna, top model Naomi Campbell, Vanessa Paradis ve Devon Aoiki var. 
     George Clooney'nin senelerdir gözde bekar seçilmesinin sırrı da çapkınlık. Son olarak ''Sahil Güvenlik'' dizisindeki Krista Allen ile objektiflere yakalanan Clooney, Lisa Snowdon, Traylor Howard ve Celine Balitran ile birlikte oldu. 
     Ed Burns ve Al Pacino da diğer çapkın ünlüler arasında yer aldı. 
     





</TEXT>
</DOC>
