<DOC>
<DOCNO> 71596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/spor/aspo.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik derbi kader çizecek 
</HEADLINE>
<TEXT>
BIÇAK SIRTINDA 
Şampiyonluğun iki güçlü ismi Galatasaray ve Beşiktaş zirve yarışında zorlu bir sınava çıkıyor. Son kozlar Ali Sami Yen Stadı’nda paylaşılacak 
Kazananın hem liderliğini perçinleyeceği, hem de müthiş maratonda avantaj elde edeceği maçın sonucunu, Fenerbahçe de merakla bekliyor 
     

     GÜN, geldi çattı. İstanbul’da yer yerinden oynayacak, Aslan’la Kartal belki de ligin dönüm noktası olacak üç puan için kapışacak. Zirvenin 53 puanlı iki ortağından yenen kendisine büyük avantaj sağlayacak, beraberlik en çok Fenerbahçe’ye yarayacak. Ezeli rekabette sonucunu herkesin merakla beklediği maç, Ali Sami Yen Stadı’nda saat 19.00’da başlayacak. Müthiş mücadeleyi FIFA kokartlı hakemlerimizden Orhan Erdemir yönetecek. 
     
Lucescu’nun karnesi zayıf      GALATASARAY, Teknik Direktör Mircea Lucescu yönetiminde oynadığı toplam dokuz derbide sadece iki galibiyet elde edebildi. Sarı - Kırmızılı takım Beşiktaş ve Fenerbahçe ile oynadığı maçlarda dört yenilgi alırken, üç karşılaşma da beraberlikle sonuçlandı. Rumen hoca, Beşiktaş ile yaptığı dört maçın ikisini kaybederken, bir kez sahadan galibiyetle ayrıldı, altı gol attı, kalesinde 7 gol gördü. 
     
Hasan Şaş şoku      ERHAN TELLİ 

     BEŞİKTAŞ derbisi öncesinde yapılan son hazırlık çalışmasında Hasan Şaş sakatlandı. Çift kalede sağ ayak bileği burkulan genç futbolcunun bugünkü mücadelede forma giymesinin şüpheli olduğu bildirildi. Beşiktaş maçının tüm oyun kurgusunu Hasan Şaş’ın üzerine kuran ve bu oyuncuya özel görevler veren Mircea Lucescu sakatlık karşısında adeta şok oldu. 
     HASAN Şaş’ın tedavisine hemen başlanırken yıldız oyuncunun maç saatinde son kez kontrolden geçirileceği ve durumunda düzelme görülmesi halinde iğne ile sahaya çıkartılacağı belirtildi. Sarı - Kırmızılı futbolcunun bileğindeki şişliğin inmemesi halinde ise önümüzdeki haftaki Roma maçı düşünülerek riske edilmeyeceği öğrenildi. 
     
Kadroyu bozmuyor      BEŞİKTAŞ, Galatasaray karşısına savunma ağırlıklı bir taktik anlayışıyla çıkacak. Rakibini orta alanda durdurup, kontra toplarla gol aramayı hedefleyen ve kanatlardan rakip kaleye inmeyi planlayan Siyah - Beyazlılar, doksan dakika süreyle rakibe boş alan bırakmayacak. Özellikle savunmada riskli hareketlerden kaçınacak. Galibiyete 10 bin dolar prim verilecek. 
     DENİZLİSPOR maçından sonra boş zamanlarında odasına kapanan ve Galatasaray karşısındaki taktik üzerinde çalışan Teknik Direktör Christoph Daum’un kadroyu bozmayacağı ileri sürüldü. Ancak Alman Hoca’nın Denizlispor maçında vasatın üstüne çıkamayan Bayram’ı yedeğe çekip, Ahmet Dursun’a onbirde görev vereceği öğrenildi. 
     
Daum da başarısız      BEŞİKTAŞ Teknik Direktörü Daum’un şimdiye kadar derbilerde yüzü sadece altı kez güldü. Siyah - Beyazlı takımın başında Galatasaray ve Fenerbahçe’nin karşısına 22 kez çıkan Alman teknik adam, 10 kez ezeli rakiplerine boyun eğdi, altı maçta da beraberlikle yetindi. Kartal, Daum döneminde Galatasaray ile oynadığı 13 maçın sadece dördünü kazanırken, 21 gol attı, 21 gol de yedi. 
     
G.SARAY-BEŞİKTAŞ İSTATİĞİ  O G B M A Y İst. Ligi 61 21 11 29 102 121 İst. Şildi 2 - 1 1 1 3 İst. Kupası 4 2 1 1 7 5 Milli Küme 20 8 7 5 43 32 Donanma 4 1 2 1 5 5 T.S.Y.D 35 12 13 10 55 48 Atatürk 2 1 - 1 4 2 Cumhurbaşk. 6 4 - 2 9 5 Fed. Türk. 19 7 8 4 20 15 1. Lig 85 28 35 22 101 100 Özel 66 22 26 18 96 83 Resmi 238 84 78 76 347 326 Özel 66 22 26 18 96 83 Toplam 304 106 104 94 443 409      
     

</TEXT>
</DOC>
