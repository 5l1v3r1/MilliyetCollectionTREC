<DOC>
<DOCNO> 52339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/ekonomi/eko01.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF müjdesi yolda 
</HEADLINE>
<TEXT>

IMF’nin yeşil ışık yaktığı 9 - 10 milyar dolarlık ek finansmanda ön onay kararının’ bu hafta alınması bekleniyor. 3 milyar dolarlık kredi dilimi ise kasım ayının son haftasında verilecek 
     YASEMİN ÇONGAR Washington 

     Uluslararası Para Fonu IMF ile Türk hükümeti arasında, Ankara’da yapılan son temaslarda, Türkiye’nin talep ettiği 2002 yılı ek finansmanı ve buna ilişkin reformlar konusunda netleşme sağlandı. IMF İcra Kurulu’nun bu hafta yapacağı gayriresmi toplantıda, Türkiye’ye 9 - 10 milyar dolarlık bir ek finansman paketi sağlanması konusunda ön anlaşmaya varması ve bu konuda kamuoyuna da olumlu bir açıklamada bulunması bekleniyor. 
     IMF’nin Türkiye ile arasındaki mevcut anlaşma çerçevesinde onuncu gözden geçirme çalışmasını tamamlayacağı İcra Kurulu toplantısının da, kasımın son on günü içinde yapılması bekleniyor. 
     Bir IMF yetkilisi, Milliyet’e, "Onuncu gözden geçirmenin tamamlanacağı resmi toplantı, Şükran Günü’nden 22 Kasım sonra" diyerek, eylül sonundan beri geciktirilen 3 milyar dolarlık kredi diliminin, kasımın son haftasında Türkiye’ye gelebileceğini ima etti. 
     Devlet Bakanı Kemal Derviş, Merkez Bankası Başkanı Süreyya Serdengeçti ve Hazine Müsteşarı Faik Öztrak’tan oluşan bir heyetin ise önümüzdeki hafta, Şükran Günü tatili öncesinde Washington’a gelerek, IMF Başkanı Köhler ve Dünya Bankası ve Bush yönetimi ile temaslarda bulunması da gündemde. 
     
     IMF bugüne kaldı 
     Öte yandan, dış desteğin açıklanması bugüne kaldı. IMF İcra Direktörleri Kurulu bugün yapılıyor. Kurulun ek mali destek sağlanacağını açıklaması bekleniyor. G - 7 ülkelerinin ek mali yardım sağlanmasına ilişkin ilke kararı almasının ardından Ankara’ya gelen IMF Türkiye Masası Şefi Juha Kahkönen başkanlığındaki heyet, 10. gözden geçirmeye ilişkin raporunu dün sözlü olarak IMF İcra Direktörleri Kurulu’na sundu. 
     Heyetin Hazine Müsteşarlığı’ndan dün akşam üzeri yaptığı sunuşun ardından IMF İcra Direktörleri Kurulu, akşam ilerleyen saatlerde ek bilgiler istedi. 
     
Piyasalarda ek kaynak morali      IMF’nin Türkiye’ye vereceği ek kaynak miktarının 10 milyar dolar düzeyinde olduğu yönündeki haberlere temkinli yaklaşan borsa, Ekonomiden sorumlu Devlet Bakanı Kemal Derviş’in yapacağı açıklamalara endekslendi. Borsa dün 470 puanlık artışla 10.636’ya yükselirken 5 Temmuz’dan bu yana en yüksek değerine ulaştı. Hisse senetlerinin değer artışı yüzde 4.63 olarak gerçekleşti. 21 Eylül’den bu yana yükseliş trendinde olan endeks, dün itibariyle yüzde 45.57 arttı. 
     
     Dolar inişe geçti 
     Hazine’nin dün yapacağı ödemenin bir kısmının dövize kayacağı beklentisiyle güne 1 milyon 565 - 1 milyon 570 bin liradan başlayan dolar, Derviş’in ek kaynak açıklaması ve piyasadaki TL ihtiyacı nedeniyle düştü. Gün içinde 1 milyon 535 bin liraya kadar gerileyen dolar günü 1 milyon 543 bin liradan tamamladı. Bankacılar en az 10 milyar dolar beklenen ek kaynağın daha fazla çıkması durumunda dolardaki gevşemenin sürebileceğini belirtiyor. 
     Reformların yapılması yönünde kararlılığın yavaş yavaş oluştuğunu kaydeden uzmanlar, önlemlerin açıklanması halinde borsada yukarı hareketin güç kazanacağını belirttiler. 
     



 EKONOMİ 















</TEXT>
</DOC>
