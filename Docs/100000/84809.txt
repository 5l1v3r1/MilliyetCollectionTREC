<DOC>
<DOCNO> 84809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur24.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar oyların tümünü alarak DTP Genel Başkanı seçildi... 
</HEADLINE>
<TEXT>

     DTP'nin 2. Olağan Kongresi'nde Mehmet Ali Bayar, genel başkanlığa getirildi. 
     Ahmet Taner Kışlalı Spor Salonu'nda devam eden kongrede, Bayar'ın konuşmasının ardından, saat 15.15'te Genel Başkan, GİK ve Merkez Disiplin Kurulu seçimlerine geçildi. 
     Aday listelerinin İl Seçim Kurulu görevlilerine verilmesinden sonra salona kurulan 15 sandıktaki oy kullanma işlemi, 16.45'te sona erdi ve tasnife geçildi. 
     Kayıtlı 853 delegeden 621'i oylamaya katıldı. Bayar, 594 delegenin oyunu alarak, DTP'nin 3. genel başkanı oldu. Seçimde, 27 oy geçersiz sayıldı. 
     
     MEHMET ALİ BAYAR'IN ÖZGEÇMİŞİ 

     DTP Genel Başkanlığına seçilen Mehmet Ali Bayar, 24 Haziran 1962'de İstanbul'da doğdu. 
     Bayar, ilk, orta ve lise öğrenimini Ankara'da tamamladıktan sonra New York Eyalet Üniversitesi'nden mezun oldu ve aynı üniversitede master yaptı. 
     1988'de Dışişleri Bakanlığı'na giren ve NATO ile Sovyetler Birliği 
     dairelerinde çalışan Bayar, 1991'de Bakü Büyükelçi Yardımcısı olarak atandı. Bayar, bu görevinden 1994 yılında New York Birleşmiş Milletler Daimi Temsilciliği'ne tayin oldu. 
     Dışişleri Bakanlığı başkatiplik sınavını birincilikle kazanan Bayar, 1996'dan itibaren 9. Cumhurbaşkanı Süleyman Demirel'in Dışişleri Danışmanı olarak görev yapmaya başladı. 2000 yılına kadar bu görevi sürdüren Bayar, daha sonra Türkiye'nin Washington Büyükelçiliği'ne başkatip olarak atandı ve ardından Büyükelçi Müsteşarlığı'na terfi etti. Bayar, bu görevi sırasında Ortadoğu olaylarını araştıran ve 9. Cumhurbaşkanı Demirel'in de üyesi olduğu Mitchell Komitesi bünyesinde görev yaptı. 
     Evli ve 2 çocuk sahibi Mehmet Ali Bayar'ın babası Nuri Bayar, Adalet Partisi Sakarya milletvekilliği 1961-1980 ve iki dönem sanayi ve teknoloji bakanlığı yapmıştı. 
     
</TEXT>
</DOC>
