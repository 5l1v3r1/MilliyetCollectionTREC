<DOC>
<DOCNO> 92354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo29.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

İlginç ceza      ULUSLARARASI Otomobil Sporları Federasyonu FIA , Ferrari’nin pilotları Alman Michael Schumacher ve Brezilyalı Rubbens Barrichello’ya 1 milyon dolar ceza verdi. Büyük tartışma yaratan Avusturya Grand Prix’sinin ödül töreninde, Schumacher’in, ulusal marşlar çalınırken, birincilik kürsüsünü Barrichello’ya bırakarak, kupasını da arkadaşına vermesi cezaya gerekçe olarak gösterildi. 
     
Hanefiye geliyor      GÖZTEPE yönetimi, Teknik Direktör Ali Osman Renklibay’ın isteği üzerine Mısır 1.Lig ekibi Al Ahly’de forma giyen Hisham Hanefiye’yi İzmir’e davet etti. 28 yaşındaki sol kanat oyuncusu cuma İzmir’e gelecek. Y.Yozgat’ın Finli golcüsü Simuala ve Belçika 1. Ligi takımlarından Mechelen’in forveti Joao Elias’ın transferine de bitti gözüyle bakılıyor. 
     
Bravo Harun Doğan      RUSYA’DAKİ Uluslararası Büyükler Serbest Güreş Turnuvası’nda Harun Doğan birinci oldu. Khasavjurt kentindeki Chamil Oumaklhanov Turnuvası’nda 60 kiloda mücadele veren Doğan, tüm rakiplerini yenerek, altın madalya kazandı. 74 kiloda Ahmet Gülhan ikinci, 120 kiloda da Aydın Polatçı üçüncülüğü elde etti. 
     
Kırkpınar’a akın      641. Tarihi Kırkpınar Yağlı Güreşleri Haftası etkinlikleri sürerken, hafta sonundaki dev organizasyon için pehlivanların kayıtlarına bugünden itibaren start verilecek. Bu yıl Er Meydanı’nda yaklaşık bin pehlivanın ter dökmesi bekleniyor. Kentteki otel, motel ve diğer konaklama merkezlerinde yerlerin şimdiden dolduğu bildirildi. 
     



 SPOR 





































</TEXT>
</DOC>
