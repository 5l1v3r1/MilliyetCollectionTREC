<DOC>
<DOCNO> 98293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/spo02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi 3. ön elemesinde Feyenoord ile eşleşen Fenerbahçe rakibini telaşlandırdı 
</HEADLINE>
<TEXT>
İstanbul korkusu 
Sarı-Lacivertli yöneticiler kurayı olumlu karşıladı, Hollanda ekibinin Genel Menajeri Hans Hagelstijn ise "Bizim için büyük şanssızlık. İstanbul’da oynayacağımız maçtan çok çekiniyoruz" yorumunu yaptı 
     MEHMET DEMİRCAN 

     Paniğe kapıldılar 
     FENERBAHÇE, Şampiyonlar Ligi 3. ön elemesinde Hollanda’nın güçlü ekibi Feyenoord ile eşleşti. İsviçre’nin Cenevre kentinde yapılan kura çekimine Sarı - Lacivertli kulüp adına Nihat Özdemir, Sadettin Saran, Hakan Bilal Kutlualp ile Kemal Dinçer katıldı. Yöneticiler, kurayı olumlu karşılarken, Hollanda ekibinin temsilcileri Fenerbahçe eşleşmesini büyük bir şanssızlık olarak yorumladılar ve "Başka bir takımı tercih ederdik" ifadesini kullandılar. 
     
     İlk maç Hollanda’da 
     FEYENOORD Genel Menajeri Hans Hagelstijn, "Çok zor bir kura çektik. Türk futbolu son dönemde büyük çıkış yakaladı. Özellikle İstanbul’daki maçtan çekiniyoruz. Turu geçmek için sahamızda çok iyi bir skor elde etmeliyiz. Fenerbahçe’de sadece Ortega’yı tanıyorum. Bizden 4 bin 500 bilet istediler. Kurallar gereği 2 bin 500 bilet vereceğiz" dedi. İki takım arasında ilk maç 13 veya 14 Ağustos’ta Hollanda’da, rövanş ise 27 veya 28 Ağustos’ta İstanbul’da oynanacak. 
     
LORANT Problem değil      TEKNİK Direktör Werner Lorant, Feyenoord eşleşmesini memnunlukla karşıladı. Alman hoca, "Rakibimiz geçen sezon UEFA Kupası’nı almış olabilir. Ama bu yıl eskisine nazaran güçleri azaldı. Feyenoord çözemeyeceğimiz bir problem değil. Kendi sahalarında çok etkililer ancak deplasmanda zaafları var. Ben de bunları iyi biliyorum. İlk maçı Hollanda’da oynayacak olmamız avantaj. İki karşılaşmaya da farklı kadrolar çıkarabilirim" ifadelerini kullandı. 
     
Reuters En zor kura      AVRUPA basını Şampiyonlar Ligi 3. ön elemesinde en çok Feyenoord - Fenerbahçe eşleşmesi ile ilgilendi. Düncaya ünlü İngiliz haber ajansı Reuters, geçen yıl UEFA şampiyonluğunu kazanan Hollanda ekibinin en zorlu kurayı çektiğini vurguladı. Ajans haberinde oynanacak iki maçın da çok çekişmeli geçeceğini ifade etti. 
     REUTERS ayrıca Fenerbahçe ve Feyenoord taraftarlarının çok ateşli olduğunu, bu yönüyle de eşleşmenin ayrı bir önem taşıdığını yazdı. İki takım hakkında ayrıntılı bilgiler de veren Ajans, 3. ön elemede bir diğer kritik maçın da Portekiz’li Sporting Lizbon takımı ile İtalyan Inter arasında oynayacağını belirtti. 
     

</TEXT>
</DOC>
