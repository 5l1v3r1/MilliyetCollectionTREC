<DOC>
<DOCNO> 76757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/yurundul.html </URL>
<DATE> 2002/04/06/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Alışılmamış tempo 
</HEADLINE>
<TEXT>

     Fenerbahçe, Göztepe önünde ikinci yarıdaki temposuyla farklı bir skor yakalayıp, üç puanın sahibi oldu. 
     İlk yarıda oyun genelde karşı alana yıkıldı. Futbolcularda motivasyon ve kazanma arzusu açıkça hissediliyordu. Ancak hücum girişimleri her zamanki gibi kolektif olgunluktan uzaktı. Göztepe, kalabalık savunma kurgusunda sürekli pozisyon yanlışları yapıyordu. Çok sayıda da kişisel hatalar gündeme geliyordu. Bu elverişli ortama rağmen Fenerbahçe ilk yarıda tek gol bulabildi. Başta Revivo, Andersson ve Serhat olmak üzere, zahmetsiz girilen pozisyonlar, büyük beceriksizlikle harcandı. Bunlara bir de penaltı dahildi. 
     İkinci yarıda korkunç bir sağanak başladı. Tribünde sırılsıklam olan seyirci, inanılmaz bir tezahüratla itici güç oldu. Ve takım ağırlaşan sahada bugüne kadar alışılmamış bir tempo yakaladı. Formsuzluğu dolayısıyla adeta gol orucundaki Andersson, topukla şeytanın bacağını kırdı. Ve takım iki farklı skor avantajıyla iyice moral depoladı. Lorant da tam zamanında, yerinde bir değişiklikle Serhat’ın yerine Ceyhun’u sahaya sürdü. Ve ortaya tempolu futbolla birlikte Ceyhun’un da olumlu geniş alandaki katkılarıyla pozisyon zenginliği çıktı. Tabi tempo çok yüksek olunca, herkes koşup, kendini arkadaşlarına gösterince, kendiliğinden de özlenen kolektif bütünlük meydana geldi. Sonuçta da Fenerbahçe, farklı bir skorla maçı kazandı. Tabi ki en önemli artı, bugüne kadar görülmeyen tempo ve mücadeleydi. Böyle olunca da hücum gücünün yanında, savunma güvencesi de kusursuzdu. Abdullah, Ogün ve Hakan en sivrilen isimlerdi. 
     Göztepe, puan cetvelindeki rahatlığıyla sahaya stressiz çıktı. Önce savunma tedbirlerini ön planda tutup, sonra da kontratak planlarını işlerliğe koymak istiyordu. Ama takım savunmaları yerleşme düzeninde büyük arızalar gösterdi. Bunun yanında ofansif girişimlerde de hiç etkili olamadılar. İkinci yarıdaki Fenerbahçe karşısında da fazla yapacakları bir şey yoktu. 
     Bu senenin başarılı performans gösteren hakemlerinden biri olan Kuddusi Müftüoğlu, dün gece de mükemmel bir yönetim gösterdi. 
     



 SPOR 




























</TEXT>
</DOC>
