<DOC>
<DOCNO> 84992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/spor/spo06.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka bir samba 
</HEADLINE>
<TEXT>

1994’ten sonraki en sancılı eleme yarışından çıkan Brezilya’nın teknik direktörü Scolari, "İşimiz samba yapmak değil, kupayı kazanmak" dedi 
     Dünya Kupası Raporu Mehmet Demirkol 

     18 maçta 4 teknik direktör, 93 kişilik bir kadro, sahaya çıkan 61 oyuncu ve 6 yenilgi sonrasında, son maçta play-off stresine girmeden kupaya katılma hakkını kazandı Brezilya. Copa Amerika’da Honduras’a yenilen, Konfederasyon Kupası’nda Avustralya’ya boyun eğen Seleçao, Brezilya futbolunda bir düşüş olduğu yolunda ciddi tartışmalar çıkmasına neden oldu. 
     Luis Felipe Scolari’nin takımın başına getirilmesi konusunda tam bir ortak kanaat mevcuttu. Bizim Fatih Terim’imiz gibiydi o. Ama bir gerçek var ki, Scolari’nin futbol anlayışı Brezilya geleneğinden çok kopuk. Tek hedef kazanmak ve bunu yapmak için de güçlü olmak. Yola kulüp takımlarında böyle başlamıştı. Şöyle diyordu "Ülkenin geri kalanından daha üstün bir fizik güce sahip olmamız gerekiyor. Futbol stilimiz bu olacaktır." Bu anlayışla önce Gremio sonra da Palmeiras’la Libredatores Kupası’na ve ikişer kez Brezilya şampiyonluğuna ulaştı. Ve büyük çoğunluğun isteğiyle uzun süredir reddettiği Brezilya Teknik direktörlüğü görevine getirildi. Ama bu ortak kanaatın bozulması uzun sürmedi. Ülke tarihinin Pele’den sonra en çok gol atan oyuncusu Romario’yu kadroya almayınca, Pele dahil herkesin tepkisini çekti. Tepkinin bir diğer nedeni ise ülke futbol karakterinden milli takımı hızla uzaklaştırması. O şimdi "muhteşem oyun"u öldürmekten sorumlu tutuluyor. Scolari bu eleştirileri şöyle cevap veriyor "Kazanmak zorundayız. Bunu ancak kuvvetimizle ve organizasyonumuzla yapabiliriz. Futbol sanatını unutun. 50’ler benim için lirik, ütopik bir hikaye ve o hikayeyi yeniden yazmak için gerekli unsurlara artık sahip değiliz. Ben o şekilde oynamam" Scolari 1982 ruhunu reddediyor, 94’ü örnek alıyordu. 
     O üçlü savunmayı seviyor. 3-4-1-2, onun oyun anlayışını en iyi ortaya koyan diziliş. Kuralar çekildikten sonra gruptan çıkacaklarına inançları tam. İkinci turda karşılarına çıkabilecek en güçlü takımın Rusya olması güvenlerini artırdı. Ve bu maçlarını oynayacakları Japonya’da eğer evsahibiyle karşılaşmazlarsa, onları ikinci takımları bilen yerli halkın onlara büyük destek verecek olması da büyük avantaj. Bu gerçek. Ama sonraki rakipler güçlü. Çeyrek ve yarı finallerde üst üste Fransa, İngiltere ve Arjantin’nden ikisiyle karşılaşmaları kuvvetle muhtemel. 
     Brezilyalılar’ın "şov" isteğine, Scolari "sonuç" diyerek cevap veriyor. Dünyaca ünlü yıldızlarına hedef olarak güzel futboldan önce, galibiyeti gösteriyor. 
     
RoRoRo yok 3R varRomario’nun milli takım kadrosuna alınmamasına isyan eden Brezilyalılar, Ronaldo, Rivaldo ve Ronaldinho üçlüsüyle kupaya uzanmak istiyorlar 
     Yıldızlar 
     Brezilyalılar’ın gönlünde Romario, Ronaldo, Ronaldinho üçlüsü vardı. Rivaldo da onları destekleyecekti. Ama 3 R ile idare edecekler. 36 yaşındaki 1.69’luk müthiş forvet, tarihin en golcü ikinci Brezilyalısı Romario takımda yok. 
     Ama uzun sakatlığın ardından Ronaldo kadroda. Cruzerio’dan 1994’te PSV’ye gittiğinde 17 yaşındaydı ve A milli takım kadrosuna çağrıldı. 94’te kupayı kazanan kadroda vardı ama hiç sahaya sürülmedi. Bu, şampiyonluğa rağmen Parreira’nın en çok eleştirildiği konu oldu. Harika iki sezonun ardından Bercelona’nın dikkatini çekti. Zira 34 maçta 30 gol atmıştı. 18 milyon dolara dünya rekorunu kırarak gitti Katalunya’ya. Mucize goller onu Nike ve Pirelli’nin sponsorluğunda Inter’e getirdi ama transfer rekorunu kıramadı. Zira Denilson aynı sezon Betis’e rekoru kırarak gitmişti. İki kez dünyada yılın futbulcusu seçildi. Tıp uzmanları kas geliştirme yolundaki aşırı çabanın onun diz bağlarından sakatlanmasına neden olduğunu söylüyor. 25 yaşındaki oyuncunun şimdi iyileştiği umuluyor, 2 yıl sonra... Bakalım bu ne kadar gerçek. 
     Rivaldo, Ronaldo’nun Inter’e gitmesinin ardından Barça’ya geçti. Corinthians’tan Palmeiras’a geçişi büyük sorun olmuştu. Deportivo’dan Barça’ya gidişi de çok sevimli olmadı. 2000’de FIFA tarafından yılın futbolcusu seçildi. En ünlüsü frikikleri ama asıl dikkat edilmesi gereken, çok hızlı ve beklenmedik dönüşleri savunmacıları alt üst ediyor. 
     Ve 3. R. son oynanan Katalunya maçında muhteşem bir serbest vuruş golüyle harika bir dripling sayısı yaptı. PSG’e 50 milyon dolar gibi astronomik bir paraya gitmişti. Yakında onu tutamayacaklar. Bunu herkes biliyor. Son derece değişik bir stili var. Topu sürüşü, çalım anlayışı, şutları, her şeyi kendine özgü. Adı Ronaldinho, yani Küçük Ronaldo ama büyüğünü yakın gelecekte geçeceğini söyleyenler az değil. 
     

</TEXT>
</DOC>
