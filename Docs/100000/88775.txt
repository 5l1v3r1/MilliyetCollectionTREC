<DOC>
<DOCNO> 88775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/siyaset/asiy.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz’a kadar evde 
</HEADLINE>
<TEXT>

Doktorlarının "İyileşme süreci sağlıklı geçiyor. Gereken süreyi tavizsiz geçirelim" uyarısını dinleyen Başbakan Bülent Ecevit’in Temmuz başına kadar evde dinleneceği belirtildi 
     SERPİL ÇEVİKCAN Ankara 

     4 Mayıs’tan beri tedavi gören Başbakan Bülent Ecevit’in doktorlarının "İyileşme süreci sağlıklı işliyor. Gereken süreyi tavizsiz geçirelim" uyarısını dinleyeceği ve Temmuz başına kadar çalışma ofisinde dinlemeyi sürdüreceği belirtildi. Prof. Dr. Turgut Zileli başkanlığındaki doktorlar, "Çok iyi de olsanız, bu süreci kesmemek ve yeni sorunlarla karşılaşmamak için acele etmeyelim" dedi. Doktorlar, Başbakan’ın yarın yapılacak Bakanlar Kurulu toplantısına katılmasını da istemedi. 
     Doktorlar, özellikle sol ayaktaki tromboflebit sorununun tamamen ortadan kalkması için en az bir aylık bir nekahet süresi gerektiğini söyledi. Başbakan ve eşinin bu uyarıları dikkate aldıkları ve Temmuz kadar Oran’da çalışmayı sürdürecekleri ifade edildi. DSP Genel Başkan Yardımıcısı Rahşan Ecevit ise yakın çevresine "Ne kadar kendini iyi hissederse hissetsin doktorların uyarılarını dinlememiz gerekiyor. Ama çok sabırsızlık gösteriliyor. Hiç tedavi süreci olmayacak mı Bülent hasta oldu ve tedavi görüyor" dedi. Ecevit’in ayağında tromboflebitten kaynaklanan şişliğinin sıfırlanma noktasına geldiği, ağrılarının azaldığı kaydedildi. 
     
     Kucaklamak dileğiyle 
     Bugüne kadar 50’yi aşkın DSP’linin geldiği Oran’daki çalışma ofisinin dünkü ziyaretçileri de İstanbul Milletvekili Ziya Aktaş başkanlığındaki 10 milletvekiliydi. Ecevit’in milletvekillerine, "Merak etmeyin kısa sürede eski sağlığına kavuşacak" dediği belirtildi. Rahşan Ecevit milletvekillerine Başbakan’ın, "En kısa zamanda sizleri kucaklamak dileğiyle" mesajını da iletti. Aktaş, "Rahşan Ecevit, Başbakan Ecevit’in görevine dönebilmesi için bir tarih verebildi mi " sorusuna "Olumlu olarak tedavisinin sürdüğü bilgisi verildi. Kesin bir tarih verilmedi" yanıtını verdi. 
     
     Vatandaşın zor tercihi Maç mı, Ecevit mi 
Ecevit, zirveyi değerlendirecek      ANKARA Milliyet 

     Başbakan Bülent Ecevit, Çankaya’daki liderler zirvesinin ardından MHP lideri Devlet Bahçeli’nin çıkışlarını ve sağlığıyla ilgili spekülasyonları bugün saat 11.30’da yapacağı basın toplantısında değerlendirecek. Böylece, Ecevit, 28 Mayıs’tan sonra ilk kez kameraların karşısına geçecek. Oran’daki çalışma ofisinde dinlenen Ecevit’e gazetecilerin AB Zirvesi ile ilgili soru taleplerini iletmesinin ardından yanıtların bugün açıklanacağı bildirilmişti. Ancak, Ecevit dün akşam saatlerinde aldığı sürpriz bir kararla bugün çalışma ofisinin bahçesinde kameraların karşısına geçeceğini açıkladı. 
     
     Maç saatinde toplantı 
     Öte yandan, Ecevit’in merakla beklenen basın toplantısı 11.30’da, milli maç heyecanı da 11.50’de başlayacak. Ecevit’in basın toplantısının 20 dakikayı geçmesi beklenirken, vatandaşların da "Ecevit’i mi yoksa Türkiye ve Kostarika maçını mı" tercih edeceği merak konusu oldu. 
     



 SİYASET 

















</TEXT>
</DOC>
