<DOC>
<DOCNO> 61238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo20.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Slavia Sofya ile 3-3 berabere kaldı 
</HEADLINE>
<TEXT>

     Trabzonspor, devre arası hazırlıklarını sürdürdüğü Antalya'daki ilk özel maçında Bulgaristan'ın Slavia Sofya takımıyla 3-3 berabere kaldı. 
     Karşılaşmanın ilk yarısında oldukça vasat bir oyun sergileyen bordo-mavililer, Giorgiev'in 24 ve 27. dakikalarda attığı gollerle 2-0 yenik duruma düştü. Hami'nin 33. dakikadaki penaltı golüyle farkı bire indiren Trabzonspor, devreyi 2-1 yenik durumda tamamladı. 
     Karşılaşmanın ikinci yarısında daha organize futbol sergileyen Karadeniz ekibi, 56. dakikada Da Silva ile 2-2 beraberliği yakaladı. 
     59. dakikada Corov'un golüne engel olamayan bordo-mavili ekip, 66. 
     dakikada Sommers'in kaydettiği golle durumu 3-3 yaptı ve karşılaşma da bu skorla sona erdi. Trabzonspor kaptanı Hami Mandıralı, maç sonrası yaptığı açıklamada, ilk yarıda kötü bir oyun sergilemelerine karşın, ikinci yarıdaki futbollarıyla ilerisi için ümit verdiklerini belirterek, ''İkinci yarının ilk karşılaşması olan Beşiktaş maçında alacağımız galibiyetle Trabzonspor'un yeniden çıkışa geçeceğine inanıyoruz'' diye konuştu. Bordo-mavililerin İstanbulspor'dan transferi Alban Bushi, hazırlık maçında yer almazken, yan sahada düz koşu yaptı. Trabzonsporlu futbolcular yarını dinlenerek geçirecekler. 
     






</TEXT>
</DOC>
