<DOC>
<DOCNO> 50471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/guncel/gun12.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanıklar, aynı malı sekiz kere sattılar 
</HEADLINE>
<TEXT>

Örümcek Ağı’ operasyonunda tutuklanan Kohen’in Romanya -Türkiye arası hayali ihracat trafiği ortaya çıktı 
     TOLGA ŞARDAN Ankara 

     İstanbul'da tekstil sektöründe faaliyet gösteren işadamı Erol Max Kohen'in, "Örümcek Ağı" operasyonunda yakalanması, yine "karanlık ilişkileri" gün ışığına çıkardı. Kohen'in emniyetçiler, gümrükçüler ve vergi müdürleriyle bağlantılarının yanı sıra İstanbul'da dört ayrı gizli deposu olduğu ortaya çıkarıldı. 
     
     Kilit isim Kohen 
     Tutuklanan Kohen'in, "kilit isim" olduğu netleşti. Dört ayrı gruptan oluşan organizasyonun "beyni" olduğu anlaşılan Kohen'in özellikle emniyet ve maliye bürokratları üzerinde etkin olduğu belirlendi. 
     Soruşturmada, hayali ihracaat işlemleri deşifre edilirken, Kohen'in emniyet bağlantıları da çözülmeye başlandı. Kohen'in İstanbul'daki bazı emniyet mensuplarına ait telefon faturalarını ödediği öğrenildi. 
     Organizasyon için 25 ayrı şirket kurduğu saptanan Kohen'in içinde çamaşır olan TIR'ları Romanya'ya gönderip ihracat yapmış gibi gösterdiği, ardından aynı kolilerin ambalajlarını değiştirip bu kez ithalat yapmış gibi gösterdiği belirlendi. Kohen'in aynı kolileri 7 - 8 kez Romanya'ya gönderdiği saptandı. 
     
     Köstebek mi var 
     Kohen'in yurtdışına kaçtığı saptanan yakını Cemil Kohen'e operasyonla ilgili önceden bilgi sızdırılıp sızdırılmadığı araştırılıyor. Bir yetkili, "Cemil Kohen, nasıl olur da, operasyonu iki gün önceden öğrenip yurtdışına kaçıyor, araştırıyoruz" demekle yetindi. 
     



 GÜNCEL 





















</TEXT>
</DOC>
