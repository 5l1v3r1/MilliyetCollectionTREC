<DOC>
<DOCNO> 97092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/spor/spo01.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal keyifsiz 
</HEADLINE>
<TEXT>

Beşiktaş, Fransa şampiyonu Lyon karşısında beklenen futbolu ortaya koyamadı. Siyah-Beyazlı takım hücumda etkisiz kaldı, savunmasında basit hatalar yaptı 
     Yıldızları yoktu 
     BEŞİKTAŞ, Fransa Ligi’nin son şampiyonu Olympique Lyon ile oynadığı hazırlık maçını 2 - 0 kaybetti. Yıldızlarından yoksun bir kadroyla sahaya çıkan Siyah - Beyazlı takım, özellikle savunmasında basit hatalar yaptı. İlk yarının bitimine bir dakika kala ev sahibi takım Cacapa’nın attığı golle 1 - 0 öne geçti. Karşılaşmanın ilk 45 dakikası Lyon’un üstünlüğüyle sona erdi. 
     
     Ali Eren’e kırmızı kart 
     İKİNCİ yarıda da beklenen performansı sergileyemeyen Kartal, 53. dakikada Govou’nun golüne engel olamadı. Siyah - Beyazlı takımda sahanın en iyi ismi iki gol yemesine karşın kaleci Cordoba’ydı. Kolombiyalı file bekçisi, kritik kurtarışlarıyla farkın artmasını önledi. Defansın önemli isimlerinden Ali Eren maçın bitmesine 3 dakika kala kırmızı kartla oyun dışında kaldı. 
     
Tam üç aydır bekliyorum’      NECMİ KEPÇETUTAN 

     BEŞİKTAŞ’IN yeni transferi Niyazi, Siyah-Beyazlı takıma gelebilmek için üç aydır yöneticilerle görüştüğünü açıkladı. Genç oyuncu, "Capone gündeme gelince artık unutulmaya başladığımı düşünmüştüm. Ani gelişmeler sonrasında kendimi Beşiktaş’ta buldum. Transferim bitmeseydi büyük bir hayal kırıklığı yaşayacaktım. Kendime güveniyorum. Süratli ve güçlüyüm. Nihat’tan sonra sağ kanatta meydana gelen açığı kapatacağım" dedi. 
     
Görkemli açılış      BEŞİKTAŞ 2002 - 2003 sezonunu, 3 Ağustos’ta İnönü Stadı’nda yapacağı görkemli törenle açacak. Siyah - Beyazlı takım, açılışta Hapoel Tel Aviv ve Rapid Wien takımlarını konuk edecek. Beşiktaş iki güçlü takımla 45’er dakikalık iki devre halinde gösteri maçı oynayacak. Yönetim Kurulu ayrıca, Siyah - Beyazlı taraftarlar için, ünlü sanatçıları bir araya getirmeyi de planlıyor. 
     
Blatter’a davetiye      BEŞİKTAŞ, Ümraniye Tesisleri’nin 26 Temmuz’daki açılışında siyaset ve spor dünyasının ünlü simalarını bir araya getirmeyi planlıyor. Açılışı Cumhurbaşkanı Ahmet Necdet Sezer’in yapacağı bildirilirken, onur konuğunun FIFA Başkanı Blatter olması kararlaştırıldı. Yönetim, futbolun patronuna davetiye yolladı. Eğer programı uygun olursa Blatter’ın da geleceği açıklandı. 
     



 SPOR 




















</TEXT>
</DOC>
