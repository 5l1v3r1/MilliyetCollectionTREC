<DOC>
<DOCNO> 74755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur25.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatrocu Ali Sürmeli "Sanat değil, para için soyundum 
</HEADLINE>
<TEXT>

     Tiyatro Sanatçısı Ali Sürmeli, bir üniversite öğrencisinin, '' Son filminde niçin soyundunuz '' sorusuna, ''Sanat için değil, para için soyundum'' karşılığını verdi. 
     Sanatçı Güven Kıraç da tiyatroyu, tiyatrocuların kötü duruma düşürdüğünü söyledi. 
     Ali Sürmeli, Güven Kıraç ve Selin İçten, Kayseri Şehir Tiyatrosu'nda sahneleyecekleri ''Kahvede Şenlik Var'' isimli oyun öncesi, Erciyes Üniversitesi İktisadi ve İdari Bilimler Fakültesi Tiyatro Topluluğu'nun davetlisi olarak üniversite öğrencileriyle biraraya geldiler. 
     Öğrencilerin Türk tiyatrosuyla ilgili sorularını yanıtlayan tiyatrocular, tiyatronun Türkiye'de iyi bir konumda bulunmamasından, maddi açıdan da tatmin edici olmamasından yakındılar. 
     Günümüzde maddiyatın sanatın önüne geçtiğini belirten Sürmeli, bir öğrencinin, '' Son filminde niçin soyundunuz '' sorusuna karşılık ''Sanat için değil, para için soyundum. Devlet Tiyatroları'ndan atılmıştım, çocuğumu okutmak için çalışmak zorundayım. Parayı verin, sadece soyunmak değil, ne isterseniz yaparım'' diyerek espri yaptı. 
     Güven Kıraç ise Türk tiyatrosunun bugünkü durumuyla ilgili soruyu, ''Tiyatro sanatçısı olarak Bindiğimiz dalı mı kesiyoruz, kötü oyunlarla tiyatroyu bu duruma biz mi düşürdük diye kendi kendimize sorarak özeleştiri yapmalıyız. Seyirci, iyiyi, kötüyü ayırt edebilir. 
     İyi oyunlar sahneye konsaydı, tiyatro bu hallere düşmezdi'' diye yanıtladı. 
     






</TEXT>
</DOC>
