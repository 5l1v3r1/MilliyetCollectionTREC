<DOC>
<DOCNO> 94109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko03.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkallar Bağkur primlerinin artmasına sert tepki gösterdi 
</HEADLINE>
<TEXT>

     Türkiye Bakkallar ve Bayiler Federasyonu Başkanı Bendevi Palandöken, Bağ-Kur primlerinin üç ay içinde iki kez arttırılmasını eleştirerek ''esnaf ve sanatkarların primini artırmak, yangına benzin dökmektir'' dedi. 
     Palandöken yaptığı yazılı açıklamada, üç ay içinde yüzde 60 artışın ''insafsızlık'' olduğunu savunan, esnaf ve sanatkarın Cumhuriyet tarihinde en yoksul ve sorunlu günlerini yaşadığını iddia etti. 
     Esnafın dayanacak gücü kalmadığını ifade eden Palandöken, ''Uzun süredir devletin her türlü desteğinden yoksun bırakılan esnafın bir de, zaten ödeyemez durumda olduğu Bağ-Kur primlerini arttırmak vicdan ve akıl dışıdır'' dedi. 
     Yetkililerin yoksullaşan esnaf ve sanatkarın cebinden ve sofrasından çekilmesi istediklerini kaydeden Palandöken, borç batağından çıkmayan ve giderek daha artan bir ekonomik kriz pençesinde kıvranan bir ülke durumuna düşürülen Türkiye'de, küçük esnaf ve çalışanların birkaç kat daha yoksullaştığına dikkat çekti. 
     Palandöken, şunları kaydetti 
     ''1 Nisan 2002 tarihinde yüzde 32.32 oranında arttırılan primler, aradan geçen üç ay içinde 1 Temmuz 2002 tarihi itibarıyla yüzde 17.88 daha arttırılarak, üç ay gibi bir sürede toplam yüzde 55.98 kümülatif oranında artırılmıştır. Böylece prim artışı, bu süre içinde, düştüğü ileri sürülen enflasyon oranının birkaç kata katlamıştır. Üstelik Bağ-Kur primini ödeyemeyen, geciktiren esnafa devlet, kimseye uygulamadığı faizi almaktadır. Esnaf sağmal inek değildir. Öyle anlaşılıyor ki yetkililer, esnaf ve sanatkarı, toplumun en varlıklı kesimleri ile karıştırıyorlar. Devletin bu davranışı, toplayamayacakları prim miktarını arttırmak dışında bir işe yaramayacak, esnaf da sağmal inek olmadığını gösterecektir.'' 
     





</TEXT>
</DOC>
