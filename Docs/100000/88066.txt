<DOC>
<DOCNO> 88066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun09.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece sahibinin kullanabildiği silah geliştirildi 
</HEADLINE>
<TEXT>

     Belçika'da bir şirket, yalnızca sahibi tarafından kullanılabilen ''akıllı silah''ın prototipini geliştirdi. 
     FN Herstal şirketinin sözcüsü Robert Sauvage, ''Fikir, sahibi istediğinde ateşlenen, istemediğinde ise ateş almayan bir silah yapmak'' dedi. 
     Sauvage, halen denemeleri süren akıllı silah sisteminde, silahın sahibine iliştirilmiş bir elektronik tanıma cihazı kullanıldığını, silahın üretimine 3 yıl içinde başlanabileceğini söyledi. 
     ''Akıllı silah'' teknolojisinin ABD hükümetiyle yapılan bir sözleşme çerçevesinde geliştirildiği ve bunun için Amerikan Adalet Bakanlığı'ndan 20 milyon dolar alındığı belirtildi. 
     Her yıl 30 bin kadar insanın silah kazaları yüzünden öldüğü ABD'de silah kontrolü önemli bir sorun. 
     Amerikan Federal Soruşturma Bürosu'nun 1994'te yaptığı bir araştırma da görevde ölen her 6 polisten birinin, yakalamaya çalıştığı kişinin polisin silahını ele geçirip kendisine ateş etmesi sonucu yaşamını yitirdiğini gösteriyor. 
     





</TEXT>
</DOC>
