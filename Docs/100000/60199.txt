<DOC>
<DOCNO> 60199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko22.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da öğrenci servis ücretlerine zam.. 
</HEADLINE>
<TEXT>

     İstanbul'da öğrenci servis ücretlerine yüzde 25 ile yüzde 29 arasında değişen oranlarda zam yapıldı. 
     Yeni tarifeye göre, 20 kilometrenin üzerindeki her bir kilometre için de 1 milyon 400 bin lira ek ücret alınacak. Köprü geçiş ücretleri de aylık olarak ilave edilecek. 
     İstanbul Servis Araçları İşletmecileri Esnaf Odası Başkanı Musa Çakrak, İçişleri Bakanlığı'nın çıkardığı Okul Hizmetleri Servis Araçları Yönetmeliği'ne göre yılda 2 kez tarife belirlediklerini hatırlatarak, Esnaf ve Sanatkarları Odaları Birliği'nce kabul edilen zamlı tarifenin onaylanmak üzere Valiliğe sunulduğunu bildirdi. 
     Ortalama yüzde 25.00 ile yüzde 28.86 oranları arasında gerçekleşen yeni artışlarla okul taşıma ücretlerine bir yıl içinde yaptıkları zam oranının yüzde 60'a çıktığını belirten Çakrak, şunları kaydetti 
     ''Geçen yılın Ocak ayında ekonomik krizin tam olarak patlak vermemesi nedeniyle yüzde 7 civarında zam yapmıştık. Krizle birlikte esnafımız da çok mağdur oldu. Bu zamla cebimizden kaybettiğimiz paraları geri alıyoruz. Yani daha fazla kazanmak için zam yapmadık. 
     Ülkenin içinde bulunduğu krizi gözönünde bulundurursak, üyelerimizin hayatlarını idame ettirebilmeleri için daha yüksek zam yapmamız lazım. 
     Bir hizmet veriyoruz. Bu hizmetin bedeli, masrafı ve gideri var. Eğer araçları yürütecek mazotu, benzini, yedek parçaları alamazsak çocukları taşımada acze düşeriz. Bunun için zammın yapılması zorunluluğu vardır.'' Musa Çakrak, İstanbul'da şu anda 15 bin servis aracının bulunduğunu ve bu araçların yaklaşık 2.5 milyon öğrenciyi taşıdığını ifade etti. 
     






</TEXT>
</DOC>
