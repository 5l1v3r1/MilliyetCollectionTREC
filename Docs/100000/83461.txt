<DOC>
<DOCNO> 83461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sonspo12.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Galatasaray'dan teklif almadım" 
</HEADLINE>
<TEXT>

     İtalya'nın AC Parma takımında forma giyen Hakan Şükür, bugün ailesiyle birlikte İstanbul'a geldi. 
     Sakatlığı nedeniyle takımının İtalya Kupası'nda FC Juventus takımıyla yaptığı final maçının rövanşında oynayamayan Hakan, Atatürk Havalimanı'nda yaptığı açıklamada, sakatlığının milli takımda oynamasına engel olmayacağını söyledi. 
     Bir senedir süren sakatlığının nüksettiğini belirten Hakan, ''Sakatlığım hemen hemen tam randımanlı oynayacak şekilde düzeldi. 
     Milli takımda oynamak istiyorum'' dedi. 
     Hakan, Milli Takımlar Teknik Direktörü Şenol Güneş ile konuşarak 13 Mayıs Pazartesi günü Antalya kampına katılacağını kaydetti. 
     
     ''GALATASARAY'DAN TEKLİF GELMEDİ'' 
     Hakan Şükür, gazetecilerin, eski teknik direktörü Fatih Terim'in yeniden Galatasaray'da göreve başlamasıyla ilgili soruları üzerine, tecrübeli çalıştırıcının yine başarılı olacağına inandığını ifade etti. 
     ''Hocama hayırlı olsun'' diyen Hakan Şükür, ''Bize Galatasaray'da çok büyük başarılar kazandırdı. Büyük bir takım yarattı. Yine aynı başarılı takımı aldı. Bundan sonra da bu başarılara devam edecektir'' diye konuştu. 
     Hakan, Galatasaray'dan transfer teklifi almadığını vurgulayarak, ''Şu andaki mevcut kadro yeterli. Hocam bir senelik dinlenme sırasında istediği futbolcuları kafasında tasarlamıştır. İyi oyuncular getirerek, iyi bir takım yaratacağını düşünüyorum'' diyerek sözlerini tamamladı. 
     





</TEXT>
</DOC>
