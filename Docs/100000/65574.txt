<DOC>
<DOCNO> 65574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sonspo01.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Kocaelispor maçını yorumladı... 
</HEADLINE>
<TEXT>

     Fenerbahçe Teknik Direktörü Werner Lorant, Kocaelispor karşısında ilk yarıda çok iyi bir futbol oynadıklarını söyledi. 
     Lorant, maçtan sonra düzenlediği basın toplantısında, maçın ilk yarısında rakibi sürekli baskı altında tutup oyunu kanatlara yaydıklarını belirterek, "İkinci yarıda ise planladığımız gibi oynayamadık, geriden çok yavaş çıktık. Ayağımızda çok top tuttuk. Topu ayağınızda tuttuğunuz zaman baskı yiyorsunuz. Bundan dolayı Rüştü ile çok oynamak zorunda kalındı. Bu sorunu gidereceğiz. Oynamamız gereken futbol, 45 dakikadan fazla olmalı. Bunu da başaracağız" dedi. 
     Andersson'un çok güzel bir gol attığını, bu oyuncu adına çok sevindiğini ifade eden Lorant, yaşlı diye eleştirilen Deniz'in gol atmasının da kendisini mutlu ettiğini söyledi. Lorant, "Bizde yaşlı oyuncu yok" dedi. 
     Yeni transfer Brezilyalı Simao'nun da Kocaelispor maçında mükemmel bir futbol ortaya koyduğunu anlatan Lorant, "Çok akıllı bir futbolcu olduğunu gösterdi. Takıma bir emniyet getirdi. Bizimle bir kere antrenmana çıktı. Performansı mükemmeldi" diye konuştu. 
     Lorant, "Rapaiç'i bu maçta 3-0'dan sonra da oyuna almadınız. Defterden sildiniz mi" sorusuna da "Takımdan kimseyi silmedim. Benim için 3-0'dan sonra sakatlıktan yeni çıkmış bir Oktay'ın oynaması önemliydi. Rapaiç'e de önümüzdeki maçlarda ihtiyacımız olacak" yanıtını verdi. 
     Kocaelispor Teknik Direktörü Hikmet Karaman ise, Fenerbahçe'ye yaptıkları basit hatalar nedeniyle yenildiklerini söyledi. 
     






</TEXT>
</DOC>
