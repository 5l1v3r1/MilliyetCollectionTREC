<DOC>
<DOCNO> 56148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/yurundul.html </URL>
<DATE> 2001/12/08/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Savunma güvencesi 
</HEADLINE>
<TEXT>

     Beşiktaş dün geceki maça geçen haftaki önemli derbi galibiyetinin yüksek morali ile başladı. İlk yarıda ağır tabiat şartlarına rağmen tempolu bir futbol sergilediler. İleri uçta İlhan ile başlayıp orta sahada devam eden etkili pres, oyunun karşı alana yıkılmasını sağladı. Yalnız yoğun baskıda yeterli üretkenlik oluşmadı. Bunun da sebebi bazı organizasyon ve pas seçimleri yanlışlarının dışında Gençlerbirliği'nin geride iyi kapanması, bilhassa da Ahmet Dursun ile İlhan'a hareket alanı bırakmaması yüzündendi. İlk yarı tek farklı skor avantajıyla kapandı. 
     İkinci yarıda yenik durumda olduğundan mecburen risk alan Gençlerbirliği karşısında Beşiktaş istediği genişliği de buldu. Ama takımı rahatlatacak ikinci gol gelmedi. Bunun da başlıca sebebi İlhan ile ilk yarının başarılı ismi Baya'nın yorulması, istediği ortam varken oyuna giren Sertan'ın da maça konsantre olamayışıydı. Bu arada da bilhassa son on dakikada Gençlerbirliği'nin tempolu atakları önünde sıkıntılar yaşansa da çok önemli üç puan kazanıldı. 
     Dün geceki galibiyette en önemli etken takım savunmasının başarısıydı. Ekip halinde çok koştular. Özellikle orta sahanın defans bloku ile iyi bütünleşmesi ve etkili pres, savunma güvencesine önemli katkı sağladı. Defans blokunda bir kaç haftadır aynı taşlar birarada olunca uyum da arttı. Beşiktaş, alışılmışın dışında az tehlike yaşadı. Daum'un Tayfur'u geçen haftadan itibaren geriden çıkartıp, çift ön libero olarak Yasin'in yanına monte etmesi çok daha önceki haftalarda yapılması gereken bir değişiklikti. 
     Gençlerbirliği ligin son sırasından kurtulabilmek için hırslı bir mücadele sergiledi. Geride iyi kapandılar. Ancak Teknik Direktör Erdoğan Arıca'nın büyük yanlışı ofansif gücü yoketti. Orta sahadan çabuk çıkıp, zamanlamalı paslarla Beşiktaş'ın çizgi defansının arkasına iki sprinter N'Bayo ve Youla'yı sarkıtması gerekirdi. Ancak Arıca, ileride son adam olarak ağır, hareketsiz Cafer'i görevlendirdi. N'Bayo ile Youla da olmaları gereken yerlerde değil, pasif bölgelerde göründüler. Bu yanlışlık da Beşiktaş defans blokunun ekmeğine yağ sürdü. 
     Hakem Erol Ersoy maçı genelde iyi yönetti. Ancak iki büyük hatası puanını çok düşürdü. İlk yarıda Youla'ya gereksiz bir kart gösterdi. Bunu bildiğinden Youla'nın ikinci sarı kartına pas geçti. Ayrıca son dakikada Gençlerbirliğili oyuncunun gole giderken on sekiz dışında düşürülmesine seyirci kaldı. Bu aynı zamanda da açık kırmızı kartı gerektiren olaydı. Yardımcı hakemin de göz göre göre kendisini ikaz etmemesi bir korkaklık göstergesiydi. 
     



 SPOR 























</TEXT>
</DOC>
