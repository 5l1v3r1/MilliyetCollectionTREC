<DOC>
<DOCNO> 77666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/agun.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet sanatçıları Danıştay’a takıldı 
</HEADLINE>
<TEXT>

Danıştay, devlet sanatçılığı unvanı verilmesini düzenleyen yönetmeliği iptal edince, Emel Sayın, Ajda Pekkan, Sezen Aksu ve Orhan Gencebay gibi pek çok sanatçının unvanı uçtu 
     ANKARA Milliyet 

     Danıştay 10. Dairesi, Ressam Mehmet Güleryüz’ün, devlet sanatçılığı unvanı verilmesini düzenleyen yönetmeliğin iptali istemiyle açtığı davayı sonuçlandırdı. Yönetmeliğin yasa ve Anayasa’ya aykırı olarak düzenlendiğini belirten Daire, 89 kişiye "Devlet Sanatçısı" unvanı verilmesine ilişkin işlemi de oybirliğiyle iptal etti. İptalin gerekçesinde işlemin dayanağı olan yönetmeliğin hukuka aykırı olduğu, dava konusu yönetmelik hükümleri esas alınarak 89 kişiye "Devlet Sanatçısı" unvanı verilmesine ilişkin işlemde de "hukuka uyarlık" bulunmadığı ifade edildi. Danıştay 10. Dairesi’nin bu kararı temyiz edilirse, konu Danıştay İdari Dava Daireleri Genel Kurulu’nda görüşülecek. 
     
     Güleryüz dava açmıştı 
     Söz konusu yönetmeliğe dayanılarak çeşitli tarihlerde 150’nin üzerinde sanatçıya "Devlet Sanatçılığı" unvanı verilmiş, bazıları unvanı reddetmişti. Hukukçular, Mehmet Güleryüz’ün açtığı davanın, 1998’de bu unvanın verildiği 89 kişiyi ve dayanak yönetmeliği kapsadığını kaydetti. Karar kesinleşirse, bu kişilerle ilgili işlemin iptal olacağına işaret eden hukukçular, bu unvana sahip 89 kişi dışında kişiler hakkında ise idarenin dayanak yönetmeliğin iptalini dikkate alarak işlem yürütmesi gerektiğini söyledi. 
     
89 kişilik listede kimler var kimler      Daire’nin iptal kararından doğrudan etkilenecek 89 sanatçıya bu unvanları, Süleyman Demirel’in cumhurbaşkanlığı sırasında Çankaya Köşkü’nde düzenlenen törenle verildi. 89 sanatçı arasında şu isimler bulunuyor Emel Sayın, Muazzez Ersoy, Samime Sanay, Gönül Yazar, Nesrin Sipahi, Sezen Aksu, Orhan Gencebay, Çolpan İlhan, Orhan Pamuk, Selim İleri, Müşfik Kenter, Fikret Hakan, Yekta Kara, Mustafa Sağyaşar, Tekin Akmansoy, Mehveş Emeç, Ziya Taşkent, Metin Akpınar, Zeki Alasya, Gazanfer Özcan, Nejat Uygur, Sezen Cumhur Önal, Levent Kırca, Şener Şen, Semiha Berksoy, Selahattin İçli, İzzet Altınmeşe, Kamil Sönmez, Musa Eroğlu, Muazzez Abacı, Haldun Dormen, Münir Özkul, Ajda Pekkan, Avni Anıl, Ahmet Özhan, Timur Selçuk, Ali Poyrazoğlu, Özdemir Erdoğan... 
     
Danıştay’ın kararı eskileri etkilemez      Danıştay’ın kararını değerlendiren Kültür Bakanı İstemihan Talay ise daha önceden bu unvanın verildiği sanatçılar açısından bir sonuç yaratmayacağını belirtti. Talay, bunun sanatçılar için kazanılmış bir hak olduğunu savunurken, "Onlara sağlanan herhangi bir avantaj, bir maddi imk n söz konusu değildir. Bu karar, onların devlet sanatçılığı unvanını ortadan kaldıran bir sonuç yaratmaz" dedi. Son olarak devlet sanatçılığı unvanı alan isimler arasından bazıları, bu unvanı kabul etmemiş ve sanat dünyasında tartışma yaratmıştı. Unvanı kabul etmeyen isimler arasında, Ressam Fikret Otyam ve Karikatürist Turhan Selçuk da bulunuyor. 
     



 GÜNCEL 




















</TEXT>
</DOC>
