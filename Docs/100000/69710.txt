<DOC>
<DOCNO> 69710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/guncel/gun16.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Kaçak deriye jandarma baskını 
     Kartal, Silivri ve Tuzla’da toplam 15 bin 764 adet kaçak toplanmış kurban derisi ele geçirildi. Samandıra’daki bir camide arama yapan jandarma, 27 hayvan derisi buldu. İki kişi gözaltına alındı. Kavaklı Beldesi’nde bir araçta 160 hayvan derisine el kondu, dört kişi gözaltına alındı. Tuzla’daki üç deri deposunda da toplam 8 bin 477 adet büyükbaş, 7 bin 100 adet de küçükbaş hayvan derisi ele geçirildi. Üç kişi gözaltına alındı. 
     
     Kurbanda ceza yerine ikaz 
     Büyükşehir Belediyesi Çevre Koruma ve Geliştirme Daire Başkanı Mustafa Öztürk, Kurban Bayramı’nda belirlenen yerler dışında kurban kesen ve çevreyi kirletenlere, 714 milyon lira ceza verilmeyip ikazla yetinildiğini söyledi. Öztürk şöyle konuştu "İki yerde sıkıntı yaşandı. Bunlardan birisi Zeytinburnu - Kazlıçeşme, diğeri TEM Otoyolu’nun Hasdal Mevkii. Buralarda vatandaşlar ikaz edildi, tutanak tutuldu ama ceza verilmedi." 
     
     1 yaşındaki oğlunu tekmeyle öldürdü 
     Amasya’nın Merzifon ilçesinde 27 yaşındaki Eşref Tezcan, 1 yaşındaki oğlu Hakan’a sinirlenip tekme atınca ölümüne neden oldu. Olay Kayadüzü Köyü’nde önceki gün 16.00 sıralarında meydana geldi. Televizyon izleyen 3 çocuk babası Eşref Tezcan, oğlu Hakan’ın televizyonun kumandası ile oynamasına sinirlendi. Oğlunun elinden kumandayı alan Eşref Tezcan, iki de tekme attı. Aldığı darbelerle bayılan minik Hakan, hastaneye götürülürken yolda öldü. 
     
     Dansöz Adalı yine aranıyor 
     Uyuşturucu satıcıları arasında çıkan silahlı kavgada bacağından yaralanan ve tedavi için gittiği Şişli Etfal Hastanesi’nde yakalanan Onur Birlik 22 , müşterileri arasında manken ve sanatçıların da bulunduğunu öne sürdü. Polis, Birlik’in itirafları doğrultusunda, daha önce de uyuşturucu kullanmaktan Narkotik Polisi tarafından defalarca gözaltına alınan ünlü dansöz Leyla Adalı’nın peşine düştü. 
     
     Havalimanında 113 kilo eroin 
     Atatürk Havalimanı’nda düzenlenen iki operasyonda, 113 kilo 500 gram eroin ile 6 kilo 100 gram kokain ele geçirildi. Yunanistan, Bulgaristan ve Romanya polisiyle bağlantı kuran Narkotik ekipleri, Atatürk Havalimanı’nda operasyon düzenledi. Ele geçirilen 113 kilo 500 gram eroinle ilgileri olduğu belirtilen dört kişi gözaltına alındı. Aynı gün gerçekleştirilen diğer operasyonda Kolombiya ve Filistin uyruklu dört kişi 6 kilo 100 gram kokainle yakalandı. 
     
     Aydınlık dergisine toplatma kararı 
     AB Komisyonu Türkiye Temsilcisi Karen Fogg’un e-mail’lerinin yayını konusunda konulan yasağa uymadığı gerekçesiyle, Aydınlık dergisinin toplatılmasına karar verildi. İstanbul DGM Başsavcılığı’nın, 5 No’lu DGM’nin 21 Şubat 2002’de Fogg’un elektronik posta mesajlarının yayınlanmasını yasaklamasına rağmen, derginin 24 Şubat 2002 tarihli 762. sayısında aynı yönde yayın yapıldığı yolundaki başvuruyu değerlendiren Nöbetçi DGM, söz konusu derginin toplatılmasını uygun buldu. 
     
     Bacak ve koldan yapay penis 
     Çukurova Üniversitesi Tıp Fakültesi’nde, bir hastaya bacak ve koldan alınan parçalarla yapay penis yapıldı. Operasyonda, benzerlerinden bir adım ileriye gidilerek, peniste hissetmeyi sağlayacak sinirler de oluşturuldu. Ç.Ü. Tıp Fakültesi Estetik Plastik ve Rekonstrüktif Cerrahi Anabilim Dalı’ndan Doç. Dr. Metin Yavuz, mikrocerrahi yöntemiyle gerçekleştirilen operasyonun doğuştan çift cinsiyetli 26 yaşındaki M.B.’ye uygulandığını ve başarılı sonuç alındığını bildirdi. 
     



 GÜNCEL 


















</TEXT>
</DOC>
