<DOC>
<DOCNO> 65987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/yazar/akyol.html </URL>
<DATE> 2002/02/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Deprem ve Barka 
</HEADLINE>
<TEXT>

     SULTANDAĞI depremindeki ölü sayısının Marmara depremi yanında çok küçük kalması bir teselli midir 
     İnsani bir duygu olarak evet... Ama Prof. Ahmet Mete Işıkara "hayır teselli sebebi olamaz, çünkü hiç kimse ölmeyebilirdi" diyor bilimsel açıdan... 
     "Depremle yaşamayı" erkenden öğrenip ona göre inşaatlar yapsaydık kimse ölmezdi mesela... 
     Binalarımızı hemen değiştiremiyoruz. Sadece zaman meselesi değil, iktisadi takat meselesi... 
     Ama deprem bilinçlenmesinde toplum olarak epey mesafe aldığımızı düşünüyorum. 
     Çap bakımından Marmara depreminden daha küçük, yetişilmesi daha kolay ama reflekslerimizin geliştiği de belli... 
     Sivil savunma ve kurtarma ekipleri gerçekten iyi çalıştılar, çalışıyorlar. Basın "bu defa hükümet hızlı davrandı" diye haberler veriyor. 
     "Mükemmel" değil ama reflekslerimiz eskisinden iyi... 
     
     YAŞADIĞIMIZ deprem coğrafyasının bilincine varmak deyince, herkesten önce iki isim akla gelir tarihe de öyle geçecektir... 
     Biri, Ahmet Mete Işıkara... Adeta deprem konusunda bilinçlenmenin popüler simgesi olmuş bir bilim adamı... 
     Öteki rahmetli Aykut Barka, Türkiye'deki fay hatlarını, dağ tepe demeden "sahada" incelemiş dünya çapında saygın bir bilim adamımız... 
     İTÜ Rektörü Gülsün Sağlamer'in söylediği gibi 
     "Barka, uluslararası bir yerbilimciydi. Onun çalışmalarını bütün dünya takip ediyordu..." 
     Barka 1999 yılında hazırladığı raporda diyor ki 
     "Afyon ve çevresinde her zaman 6.0 şiddetinde deprem olacaktır..." 
     Depreme bilimsel bakış, ona göre uzun vadeli tedbirler almak ve toplum olarak bilinçlenmek ileride kaç hayatı kurtaracaksa, hepsinde rahmetli Barka'ya şükran borcumuz olacaktır... 
     Barka "bilim adamı" kavramının hem bilgi yönünden, hem bilim ahlakı yönünden, hem toplumsal sorumluluk yönünden mükemmel bir numunesiydi. 
     Rahmetle ve saygıyla anıyorum. 
     
     SULTANDAĞI depremi "bağımsız bir fay"dan kaynaklanıyormuş. Marmara ve Ege'deki öteki fayları "tetiklemesi" kesinlikle söz konusu değilmiş... 
     Buralarda yaşayanlar rahat bir nefes aldılar. Ama Türkiye'nin hemen her yeri deprem kuşağında... 
     Bilinmeyen bir günde hemen her bölgemizde depremler olacak... Anadolu'nun tarihinde olduğu gibi geleceğinde de büyük depremler var. 
     Kayba uğramamanın tek yolu, ders ve tedbir almak... 
     Yine kamu binaları öncelikle çöktü 
     Çay'ın sanayi sitesi yerle bir Kerpiç evler de enkaz yığını... Bir apartman, bir ev ayakta, sağlam... Bitişiğindekiler yere serilmiş, insanlara mezar olmuş... Bu fotoğraf her şeyi gösteriyor Bilinçle bilinçsizliği, dürüstlükle malzeme çalmayı, varlıklı olmakla yoksulluğu... 
     Prof. Işıkara'nın bir konuşmasını aktarmak istiyorum 
     - Bana soruyorlar, 'devlet ne yapıyor' Ben soruyorum, 'siz ne yaptınız' 
     Artık yavaş yavaş öğreniyoruz ki "başımızı sokacak yerimiz" mezarımız da olabiliyor öyleyse dikkatli olmalıyız... 
     Acılar, bize bu bilinci veriyor gecikerek de olsa... 
     
     







Deprem ve Barka 


İlaç keyfi... 


Ecevit Sorun inşaatlarda 


Davos kulisinde Tayyip, Cem ve Derviş... 


Saddam'a geri sayım 


Öldüren deprem değil, yoksulluk 


Benzin zammı bıktırdı 


Kim korkar diyalogdan 


Kötü medya, iyi medyayı kovar 


100 bin kişi ölse, bizimkiler bir şey anlar mı 


Barka'yı tanımış olmak 


Yanlışı Isparta Havaalanı'nda aramak zorundayız 


Porto Alegre 


Ha gayret, 2.5 milyar dolar da uçar 


</TEXT>
</DOC>
