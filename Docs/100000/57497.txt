<DOC>
<DOCNO> 57497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sondun15.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Laeken'daki tavrımız ile ülke çıkarlarımızı koruduk" 
</HEADLINE>
<TEXT>

     Yunanistan Dışişleri Bakanı Yorgo Papandreu, Atina'nın Laeken zirvesindeki tavrıyla ''milli çıkarlarını korumayı ve aynı zamanda toplu karar sürecinin devamını sağlamayı bildiğini'' söyledi. 
     Papandreu, Atina'da yayımlanan Ethnos gazetesine verdiği, Avrupa Güvenlik ve Savunma Politikası'na AGSP ilişkin gelişmeleri konu alan demecinde, Laeken zirvesinde sert bir müzakere süreci yaşandığını söyledi. 
     Atina'nın mücadelesinin ABD ve İngiltere'nin Türkiye ile vardığı uzlaşmayı konu alan metnin kabul görmemesini sağlamaya yönelik olduğunu belirten Papandreu, ''Yapıcı öneriler getirerek, milli çıkarlarımızı ve egemenlik haklarımızı sert mücadele sürecinde koruduk. Bu, AB içinde kabul gören bir yöntemdir, çünkü her ülke çıkarlarını korumak durumundadır. Bunu yaparken tecrit olmadık ve net bir mesaj verdik'' dedi. 
     İngiltere'nin AGSP çerçevesindeki girişimlerine de değinen Papandreu, Atina'nın ilk andan beri bu girişimleri eleştirdiğini ve bu tezini tüm AB toplantılarında sergilediğini belirtti. 
     Papandreu, gazetenin, AGSP'nin İspanya'nın dönem başkanlığında da Atina'nın önüne geleceğine dikkati çeken sorusuna da şu yanıtı verdi 
     ''Önümüzdeki dönem için AB'nin büyük hedefleri var. Bu konuyu da diğer üyelerle birlikte serinkanlı ve sorumlu bir biçimde inceleyeceğiz. Herkesin çıkarlarını güvence altına alacak bir dengeyi bulacağımıza inanıyorum. Şu an AB için ortada bir metin yok.'' Bu arada, AGSP'nin bir Türk-Yunan konusu olmadığını vurgulayan Papandreu, bunun AB'nin meselesi olduğunu söyledi. 
     Papandreu, ''Bu konu kuşkusuz, AB üyesi olmayan ancak yakında olacak aday ülkeleri ve NATO üyelerini de ilgilendiriyor'' dedi. 
     Atina'nın Türkiye'nin Avrupa yolunu desteklediğini de vurgulayan Papandreu, Yunanistan'ın bunu, 2004 yılında AB'deki reform niteliğindeki değişiklikleri saptayacak konvansiyona Türkiye'nin de diğer aday ülkelerle eşit bir biçimde katılımını destekleyerek gösterdiğini söyledi. 
     






</TEXT>
</DOC>
