<DOC>
<DOCNO> 75171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur23.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle yüzsüzlük görülmedi... 
</HEADLINE>
<TEXT>

     Cinayet suçundan hükümlü Güngör Ağtaş, cezaevinde kullandığı cep telefonunun saçlarını ve bıyıklarını döktüğünü iddia ederek, firma hakkında Cumhuriyet Başsavcılığı'na suç duyurusunda bulundu. 
     Sivas E Tipi Kapalı Cezaevi'nde 2000 yılı Ocak ayında yapılan aramalarda cep telefonuyla yakalanan cinayet suçundan hükümlü Güngör Ağtaş ile bazı görevliler hakkında, Sivas Asliye Ceza Mahkemesi'nde 6 aya kadar hapis istemiyle dava açıldı, Ağtaş ise Kırklareli Cezaevi'ne nakledildi. 
     Hakkındaki dava devam eden Ağtaş, 2001 yılı sonlarında Yozgat E Tipi Kapalı Cezaevi'ne nakledildikten sonra, Yozgat Cumhuriyet Başsavcılığı aracılığıyla Sivas Cumhuriyet Başsavcılığı'na, gönderdiği şikayet dilekçesinde, Sivas E Tipi Kapalı Cezaevi'nde kaldığı sırada cep telefonu kullandığını belirterek, "Bu yüzden de saçlarım ve bıyıklarım döküldü. Bu firmadan davacıyım, gereğinin yapılmasını istiyorum" dedi. 
     Sivas Cumhuriyet Başsavcılığı'na ulaşan dilekçenin inceleneceği öğrenildi. 
     






</TEXT>
</DOC>
