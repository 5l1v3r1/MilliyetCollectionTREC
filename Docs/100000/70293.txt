<DOC>
<DOCNO> 70293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur22.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay onursal üyesi ''Türkiye'de yargı bağımsız değildir'' 
</HEADLINE>
<TEXT>

     Yargıtay Onursal Üyesi Çetin Aşçıoğlu, ''Türkiye'de yargının bağımsız olmadığını'' söyledi. 
     Antalya'da düzenlenen bir seminerde konuşan Yargıtay Onursal Üyesi Çetin Aşçıoğlu, yargıcın, önüne gelen uyuşmazlıkları sonuçlandırmak için özel bilgilere ihtiyaç duyacağını, bu bilgileri de bilirkişilerin sağlayacağını kaydetti. 
     Hukuki konulara bilirkişilerin girmesinin söz konusu olmadığını ifade eden Aşçıoğlu, ''Ama maalesef, az da olsa bilirkişiler hukuki sorunlara da girmektedir'' dedi. 
     Aşçıoğlu, insana saygı konusunda en yüksek özeni göstermesi gereken iki meslek bulunduğuna dikkati çekerek, bunların hekimlik ve yargı olduğunu kaydetti. 
     Herkesin adil yargılanma hakkı bulunduğunu vurgulayan Aşçıoğlu, sözlerini şöyle sürdürdü 
     ''Türkiye'de görev yapan bir yargıç olarak söylüyorum Şu anda Türkiye'de yargı bağımsız değildir. İçtenlikle kabul etmemiz lazım ki, sorunlara çözüm bulalım. Bunun sebebini yalnız siyasal iktidarın yargı üzerindeki etkinliği anlamında söylemiyorum. Yargıçların bilgisizliği ve diğer güçlerin yargıya etki etmesi de bunun içerisindedir.'' Bilirkişi uygulamasının bu şekilde gitmesi durumunda kişilerin adil yargılanmasında sorunlar yaşanabileceğini ifade eden Aşçıoğlu, bilirkişinin görev sınırlarının belirlenmesi gerektiğini kaydetti. 
     Aşçıoğlu, ''Bilirkişi, görevlerinin sınırlarını aşarsa bir tehlike oluşturur'' dedi. 
     
     Susurluk olayı 

     Aşçıoğlu, bilirkişilik konusunda, Susurluk olayını örnek göstererek, şöyle devam etti 
     ''Susurluk olayında, bir kamyon benzinlikten çıktığında, yoldan geçen bir mercedes ona çarpıyor. Bilirkişi, kamyonun da, özel otonun da hatalı olduğunu belirtmiş ve dava böyle gitmiş. 
     Halbuki, özel otonun 260 kilometre hızla gittiği ve bu hızla çarptığı gözönüne alınarak değerlendirilmesi gerekirdi. Özel otomobil kurallara göre 90 kilometre hızla gitseydi, kamyon o zaman benzinlikten doğru mu çıkmış olacaktı Çünkü 90 kilometre hızla gelseydi bir kaza olmazdı. Bu değerlendirilseydi, belki de kamyon şoförü ceza almayacaktı.'' 
     






</TEXT>
</DOC>
