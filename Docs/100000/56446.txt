<DOC>
<DOCNO> 56446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun17.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan mültecilerin saldırdığı gazeteci anlayışlı çıktı 
</HEADLINE>
<TEXT>

     Pakistan'da geçen hafta Afgan mültecilerin saldırısına uğrayan Independent gazetesinin İngiliz muhabiri Robert Fisk, kendisine saldıranları anladığını söyledi ve ''Afgan mülteci olsaydım ben de aynısını yapardım'' dedi. 
     Independent'e yaptığı açıklamada, başına gelenleri anlatan ve öleceğini sandığını söyleyen 55 yaşındaki Fisk, ''Yaptıkları için onları ayıplamıyorum. Pakistan-Afganistan sınırı yakınlarındaki Kila Abdullah'daki Afgan mültecilerden biri olsaydım, ben de Robert Fisk'e ya da bulabildiğim başka Batılı gazetecilere aynı şeyi yapardım'' diye konuştu. 
     Bazı mültecilere vurarak, bir an için ellerinden kurtulmayı başardığını belirten Fisk, kaçarken hıçkıra hıçkıra ağladığını anlattı. Fisk, ''Kendime, ne yaptım ben diye sormaktan vazgeçemiyordum. Uzun süre haklarında yazı yazdığım, ellerinden her şeyleri alınmış, sakatlanmış, kendi ülkem ve başkalarının öldürmeye devam ettiği Afgan mültecilere vurdum ve onlara saldırdım'' dedi. 
     Afgan mültecilerin tamamen suçsuz olduğunu kaydeden Fisk, ''Bana saldıran tüm bu çocuklar ve gençler, Ruslara karşı onları silahlandıran, acılarını görmezden gelen, ülkelerindeki iç savaşı önemsemeyen, sonra onları yeniden silahlandıran, evlerini bombalayan, ailelerini katleden bizlerden ve başkalarından kaynaklanan vahşilikleri olmasaydı bunu yapmazlardı'' diye konuştu. 
     Ortadoğu uzmanı Fisk, Pakistan'ın Afganistan sınırına yakın Ketta-Çaman yolunda aracı bozulduğu sırada, çok sayıda Afgan mülteci tarafından saldırıya uğramıştı. Fisk saldırıda baş, yüz ve ellerinden yaralanmıştı. 
     Fisk, muhalif yazıları ile ABD ve İngiltere'nin ''terörle mücadele'' politikalarına yönelik sert eleştirileriyle tanınıyor. 
     






</TEXT>
</DOC>
