<DOC>
<DOCNO> 52111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo27.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhun Ene milli takıma veda etti 
</HEADLINE>
<TEXT>

     Basketbolda ay-yıldızlı formayı 208 kez giyen Orhun Ene, artık milli takımda yer almayacağını açıkladı. 
     Abdi İpekçi Spor Salonu'nda, A Milli Basketbol Takımı'nın 33. 
     Avrupa Basketbol Şampiyonası grup eleme maçlarıyla ilgili basın toplantısına katılan Orhun, geçen sezon basketbolu bıraktığını, ancak milli takım için geri döndüğünü söyledi. 
     Basketbola yeniden dönmesi için Aydın Örs, Doğan Hakyemez ve Çetin Yılmaz'ın kendisine çok büyük destek verdiklerini anlatan Orhun, şöyle konuştu 
     ''Ben o dönemde kapsamlı düşünmeden basketbolu bırakmıştım. Ancak Aydın, Doğan ve Çetin ağabeylerin desteğiyle 32. Avrupa Şampiyonası'nda oynama kararı almıştım. Avrupa ikincisi olan milli takımın kaptanlığını yaptım ve kendi adıma çok şeyler kazandığım A 
     Milli Takım'da son görevimi yerine getirdim. Kariyerim açısından da iyi oldu. Artık ben bayrağı genç kardeşlerime devrediyorum.'' Orhun, artık profesyonel olarak düşünmediğini belirterek, şu anda formasını giydiği İTÜ'de zevk aldığı sürece basketbol oynayacağını kaydetti. 
     A Milli Takım Antrenörü Aydın Örs ise Orhun'un Avrupa Şampiyonası'nda milli takıma büyük katkısı bulunduğunu ifade ederek, ''Orhun'un beni en çok etkileyen yönü, karakteriydi. Çok iyi bir sporcu ve oyuncu olarak milli takımı bırakıyor. Biz kendisiyle devam etmek istiyorduk. Ama o daha önce bırakmış, biz istediğimiz için Avrupa Şampiyonası'nda oynamıştı. Kendisine teşekkür ediyoruz'' diye konuştu. 
     Milli Takımlar Sorumlusu Kemal Dinçer ise Orhun'un hem altyapıda hem de A Milli Takım'da Türk basketboluna büyük katkıları bulunduğunu vurgulayarak, ''Orhun basketbolda bir semboldü'' dedi. 
     Menajer Doğan Hakyemez de Avrupa Şampiyonası'nda büyük bir özveriyle oynayan Orhun'un milli takımı bırakmasının kendisini üzdüğünü kaydetti. 
     






</TEXT>
</DOC>
