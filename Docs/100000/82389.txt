<DOC>
<DOCNO> 82389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun21.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütünün yeni ismi AB'nin gündeminde 
</HEADLINE>
<TEXT>

     AB Komisyonu kaynakları, AB'nin terör örgütleri ve teröristler listesine alınan PKK'nın isim değiştirmesinin ve ''Kürdistan Özgürlük ve Demokrasi Kongresi'' KADEK adını almasının ''gözden kaçan bir unsur olmadığını'' ifade ettiler. 
     AB Komisyonu Sözcüsü Gunnar Wiegard, geçen hafta sonunda yaptığı açıklamada, AB terör örgütleri ve teröristler listesine ''PKK'' ve ''DHKP-C''nin alınmalarının kararlaştırıldığını, ''KADEK'' isminin ''şimdilik'' listeye girmediğini, ancak yakın bir gelecekte girebileceğini söylemişti. 
     Sözcü, ''Üye ülkeler arasında oybirliği, PKK konusunda sağlandı. 
     Eğer PKK'nın bir devamı, mirasçısı var ise AB ülkelerinin yeni ismi de listeye eklemeleri kuvvetle muhtemeldir. ETA'nın devamı olan veya ETA ile bağlantılı olanlar listeye alındı. Bunlar olabilen şeyler. İsim değişikliği, yeni mirasçı, bayrak devri gibi durumlarda gereken değişiklikler yapılıyor ama şimdilik, üye ülkeler listeye sadece PKK ismini almayı istiyorlardı'' demişti. 
     AB Komisyonu sözcüleri, AB terör listesinin bir ''süreklilik'' içerdiğini, listenin her an yenilebileceğini, bu konuda görüşmelerin gizli olduğunu belirtiyorlar. 
     Yetkililer, terör örgütü PKK yandaşlarının, 16 Nisan'da Brüksel'de yaptıkları açıklamada isim değişikliğini duyurduklarını, bu tarihten sonra yapılan yazılı ve sözlü açıklamalarda, PKK ve KADEK isimlerinin bütünleştiğinin görüldüğünü, bu konuda kanıt nitelikli belgelerin kendilerine Türkiye ve bazı AB üyesi ülkeler tarafından iletildiğini ifade ettiler. 
     KADEK isminin de AB listesine alınması için ''özel bir girişim gerekmediği'' belirtiliyor ve konunun ''gizli gündemde yer aldığı'' ve ''hukuksal bir yaklaşımın'' da söz konusu olduğu bildiriliyor. 
     AB'nin, geçen hafta, terör örgütleri PKK ve DHKP-C'yi listeye dahil etmesinin ardından, Türkiye'nin temkinli bir yaklaşım sergilediği ve ''uygulamayı görmek'' istediği gözlemleniyor. 
     AB Komisyonu Sözcüsü Wiegard, AB'nin teröristlere karşı ortak tavrının resmen belirlendiğini, resmi gazetede yayımlanan ilkeler çerçevesinde yükümlülük ve sorumluluğun üye ülkelere ait olduğunu söyledi. 
     Terör listesine alınan kişi ve örgütlere karşı yaptırımların, her AB üyesi ülkenin yasa ve mevzularına göre değiştiği de belirtiliyor. 
     AB kaynakları, topluluk ülkelerinin terörizme karşı mücadele konusunda ''henüz ortak tavır sergileyemediklerini'', ''bazı ülkelerin yasal önlemler almasının beklendiğini'' de kaydediyorlar. 
     Komisyon sözcüleri, bir kısım üye ülkelerin ''çok ciddi ve düzenli raporlar sunduklarını'', bazılarının ise ''tepkisiz kaldıklarını'' bildiriyorlar. 
     Belçika, Hollanda gibi bazı ülkelerde, terörizmin tanımını yapan ve bunu suç sayan yasalar olmadığına dikkat çekiliyor. 
     





</TEXT>
</DOC>
