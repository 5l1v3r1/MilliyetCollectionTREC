<DOC>
<DOCNO> 75556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/ekonomi/eko01.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizlere biz de alıştık’ 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Nişasta ve nişasta bazlı şeker üretimi alanında Türkiye’de 40 yıldır faaliyet gösteren ABD’li Cargill Şirketi’nin Türkiye Müdürü Andrew Glass, Türkiye’deki ekonomik durumun devamlı değiştiğini söyleyerek, "Ekonomi sürekli inişli çıkışlı bir seyir izliyor. Geçmiş yıllardaki deneyimlerimizden dolayı krizlerde ne yapacağımızı artık biliyoruz. Bu inişleri kontrol altında tutabilecek bir yönetime de sahibiz. Krizler konusunda iyi eğitilmiş durumdayız" dedi. 
     Türkiye’de 150 milyon dolarlık yatırım yaptıklarını belirten Glass, "Biz şirket olarak Türkiye’nin yeni bir krize girmesi durumunda geri dönüp gidecek değiliz. 
     Böyle bir sorun olduğu zaman muhakak kayıplarımız olacaktır. Ama bu tip zararları göğüsleyecek bir perspektifimiz var" diye konuştu. 
     
Cargill’in Türkiye’deki ana faaliyet alanı nedir 
     Türkiye’de ana faaliyet konumuz mısırdan elde ettiğimiz nişasta bazlı şekerlerin üretimi. İlk yatırımımızı İstanbul Pendik’te yaptık. İkinci yatırımımız da Bursa Orhangazi bölgesinde. Bu tesiste glikoz, fruktoz şuruplarının yanı sıra yem katkı malzemeleri ile mısır özü yan ürünlerini üretiyoruz. Bu iki yatırımımızın toplamı 120 milyon dolar. Fındık işleme ve hayvan yemi tesislerimizle birlikte Türkiye’de toplam 150 milyon dolarlık yatırımımız var. 
     
Nişasta bazlı şeker nerelerde kullanılıyor 
     Her türlü meşrubatta kullanılıyor. Ayrıca, baklava, helva, lokum gibi ürünlerde de kullanılıyor. Türkiye’de birçok firmaya ürün veriyoruz. Bunlar arasında Kent, Coca Cola, Pepsi Cola, Güllüoğlu, Seyidoğlu, Koska gibi firmalar var. Türkiye’de toplam altı fabrikamız var. Mısır işleme tesislerimiz dışında, fındık işleme ve hayvan yemi tesisimiz de var. Türkiye’de 500 civarında çalışanımız bulunuyor. Nişasta bazlı şeker sektöründe pazar payımız yüzde 40. 
     
Gıda sektörüyle birebir çalışıyorsunuz. Ekonomik krizin gıda sektörüne etkilerini nasıl görüyorsunuz 
     Sektör ekonomik krizden en az etkilenen sektörlerden birisi oldu. Son iki yılda az da olsa gıda sektöründe bir hareket var. Bizim beklentilerimiz doğrultusunda değil. Bu verileri net olarak hissedemiyoruz ama bir hareket var. Bu nedenle krizin devam ettiğini söylemek yanlış olur. 
     
Krizden Cargill nasıl etiklendi 
     Geçen yıl itibariyle satışlarımız düştü. Yüzde 10’un üzerinde bir gerileme yaşadık. 
     
Ardı ardına kriz yaşayan Türkiye yabancı sermaye açısından dezavantaj taşıyor. Yabancı sermayeli bir firmanın yöneticisi olarak yatırımcıların Türkiye’ye gelmesi için hangi kriterler önemli 
     Yeni yatırımlar için önemli olan Türk ekonomisinin istikrarlı bir şekilde rayına oturup oturmadığı. İkinci olarak da yeni yatırımlara sunulan fırsatların bölgede bulunan diğer ülkelere göre rekabetçi olup olmadığına bakılır. Dolayısıyla bu iki önemli konu yeni yatırımcı için belirleyici olur. 
     
Krizlere karşı, Cargill ne gibi tedbirler alıyor 
     Türkiye’de ekonomik durum devamlı değişiklik gösteriyor. Çok ciddi çıkış ve inişlerin yaşandığı bir ekonomi var. Geçmiş yıllardaki deneyimlerimizden dolayı olabilecek krizlerde ne yapabileceğimizi biliyoruz. 
     Bu iniş çıkışları kontrol altında tutabilecek bir yönetime sahibiz. İyi eğitilmiş durumdayız. 
     İçinde bulunulacak zorlukta Türkiye ile beraber oluruz. Yaşanacak krizlerde muhakkak kayıplarımız olacaktır. Ama şirket olarak Türkiye’nin krize girmesi durumunda ülkeyi bırakıp gidecek değiliz. Çünkü Cargill olarak bu ülkede 40 yıldır faaliyet gösteriyoruz. 
     
     Dostlarına baklava ihraç ediyor 
Türkiye’de en çok neyi seviyorsunuz 
     Türk yemeklerini çok seviyorum. Özellikle imambayıldı gibi zeytinyağlı yemekleri tercih ediyorum. En sevdiğim tatlılar ise baklava ve incir tatlısı. Cargill, ABD’li bir şirket ama ben İngilizim. İngiltere’ye gittiğimde dostlarıma muhakkak baklava veya lokum götürüyorum. Anlayacağınız kişisel ihracat yapıyorum. Hem bunlar her seferinde Türk halısı götürmekten daha ekonomik. 
     



 EKONOMİ 
















</TEXT>
</DOC>
