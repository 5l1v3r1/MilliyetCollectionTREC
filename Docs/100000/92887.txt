<DOC>
<DOCNO> 92887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur06.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Giresun'daki selin karayollarına maliyeti 14 trilyon 
</HEADLINE>
<TEXT>

     Karayolları 104. Giresun Şube Şefi Hasan Ali Aslan, Giresun ve ilçelerinde 20 Haziran'daki selden dolayı 14 trilyon lira zararları olduğunu söyledi. 
     Aslan, selde, Bulancak-Kovanlık belde yolunda 31 kilometre, Dereli-Kotana-Pınarlar-Yavuzkemal belde yolunda 48 kilometre, Keşap-Karabulduk belde yolunda ise 6 kilometre olmak üzere toplam 85 kilometre yol ağının, köprü ve menfezleriyle büyük zarar gördüğünü belirtti. 
     İlk belirlemelere göre, zararın 14 trilyon lira olduğunu kaydeden Aslan, Dereli-Yavuzkemal belde yolu dışında, hasar gören başka yollarda ulaşımın tek şeritten kontrollü olarak sağlanmaya başladığını bildirdi. 
     Selden zarar gören yolları tekrar standart hale getirmek için çalıştıklarını belirten Aslan, ''Bu çalışmalarımızın hızlı ilerlemesi için Karayolları 10. Bölge Müdürlüğü'nden araç ve iş makinası takviyesi yapıldı. Şu sıralarda selden hasar gören yerlerde 40 iş makinemiz aralıksız çalışıyor. Yolların eski haline dönebilmesi gönderilecek ödeneğe bağlı'' dedi. 
     Aslan, sel felaketinden sonra tek şeritten ulaşıma açılan hasarlı yollarda, sürücüleri uyarmak için 2 bin 500 trafik levhası kullandıklarını da belirterek, sürücülerin bu yollarda kazaya neden olmamak için daha dikkatli araç kullanmaları gerektiğini söyledi. 
     





</TEXT>
</DOC>
