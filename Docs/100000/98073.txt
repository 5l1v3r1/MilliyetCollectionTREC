<DOC>
<DOCNO> 98073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/siyaset/siy08.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’tan Seçim mi, AB mi ’ tartışmasını bitiren formül... 
</HEADLINE>
<TEXT>
Seçim kanunu AB yasalarının arasına katıldı 
     ANKARA Milliyet 

     Önce seçim kararı mı alınsın yoksa AB yasaları mı çıkarılsın " tartışmasına kilitlenen Meclis’te, bu tartışmayı bitirmeye yönelik bir formül ANAP tarafından ortaya atıldı. 
     ANAP, SP’nin de desteğiyle 29 Temmuz pazartesi günü saat 14.00’te TBMM’nin olağanüstü toplantıya çağrılmasını istedi. ANAP, 13 ayrı yasada değişiklik öngören AB yasaları paketine, "Seçimlerin 3 Kasım 2002’de yapılmasına ilişkin" yasa önerisini de bir madde olarak kattı. Formül işletilebilirse, çerçeve yasasının önce seçime ilişkin maddesi, ardından da AB yasalarını düzenleyen 13 madde görüşülecek. Hepsinin yürürlüğe girebilmesi için teklifin tümünün oylanarak kabul edilmesi gerektiğinden, hem erken seçim kanunu hem de AB yasaları aynı yasa önerisi içinde çıkarılmış olacak. 
     Ancak bu formülün işletilebilmesi, ANAP’ın bu yasa önerisi ile DYP’nin erken seçim yasa teklifi ve MHP’nin erken seçim kararı alınması önerisinin TBMM Anayasa Komisyonu’nda nasıl görüşüleceğine bağlı olacak. TBMM İçtüzüğü’nün 95. maddesinde, "Seçimlerin yenilenmesine dair önergeler, Anayasa Komisyonu’nda görüşülür ve Anayasa Komisyonu raporu Genel Kurul’da gündemdeki bütün konulardan önce görüşüldükten sonra açık oya sunulur" deniliyor. 
     
     Top, Tayan’da 
     TBMM Anayasa Komisyonu’nun ANAP’lı Başkanı Turhan Tayan, Milliyet’in sorusu üzerine, "Erken seçim teklifleri birleşir, önerge ayrı mütalaa edilir. Teklif ile önerge birleşmez. Önümüze gelmeden bir şey diyemem. Daha önceki seçimlerde hem kanun hem teklif çıktı. Gerekirse hem kanun hem karar çıkar" dedi. 
     



 SİYASET 













</TEXT>
</DOC>
