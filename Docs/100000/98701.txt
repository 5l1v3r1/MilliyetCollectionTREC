<DOC>
<DOCNO> 98701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur08.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TSK'da nöbet değişimi... Kıvrıkoğlu 30 Temmuz'da emekli oluyor 
</HEADLINE>
<TEXT>

     Yüksek Askeri Şura, 31 Temmuz Çarşamba günü Başbakan Bülent Ecevit'in başkanlığında toplanacak. 3 Ağustos'a kadar çalışmalarını sürdürecek Şura'da, Türk Silahlı Kuvvetleri'ndeki TSK general, amiral ve albaylardan bir üst rütbeye yükselecekler ile rütbe bekleme süreleri uzatılacakların ve kadrosuzluktan emekliye sevk edileceklerin durumları ele alınacak. 
     Şura'da, görev süreleri 30 Ağustos 2002 tarihi itibariyle dolarak emekliye ayrılacak Genelkurmay Başkanı Orgeneral Hüseyin Kıvrıkoğlu ile Jandarma Genel Komutanı Orgeneral Aytaç Yalman'ın yerlerine atanacak yeni komutanlar kararlaştırılacak. TSK'daki teamüller doğrultusunda Genelkurmay Başkanlığı görevine Kara Kuvvetleri Komutanı Orgeneral Hilmi Özkök'ün getirilmesine kesin gözüyle bakılıyor. 
     Anadolu Ajansı'nın haberine göre,Orgeneral Özkök'ten boşalacak Kara Kuvvetleri Komutanlığı'na yaş durumuna göre en kıdemli orgeneralin atanması teamülü uyarınca 2. Ordu Komutanı Orgeneral Edip Başer'in getirilmesinin güçlü bir olasılık olduğu belirtiliyor. Jandarma Genel Komutanlığı görevine ise 1. Ordu Komutanı Orgeneral Çetin Doğan ve Kara Kuvvetleri Kurmay Başkanı Orgeneral Şener Eruygur'un adları geçiyor. 
     Orgeneral Kıvrıkoğlu ve Orgeneral Yalman'ın emekliye ayrılmalarıyla Kara Kuvvetleri'nde boşalacak 2 orgenerallik kadrosuna korgeneraller arasından terfi edecek iki komutan da Şura'da belirlenecek. 
     Deniz Kuvvetleri, Hava Kuvvetleri ve Donanma Komutanlıkları ile Milli Güvenlik Kurulu Genel Sekreterliği görevlerinde ise bir değişiklik yapılmayacak. 
     Şura'da disiplinsizlik nedeniyle ilişiği kesilecek olan personelin durumu da ele alınırken, Şura gündemindeki diğer konular da dört gün süre zarfında değerlendirilecek. 
     Şura'da alınan kararlar, Cumhurbaşkanı Ahmet Necdet Sezer'in onayına sunulduktan sonra kamuoyuna açıklanacak. 
     





</TEXT>
</DOC>
