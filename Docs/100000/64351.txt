<DOC>
<DOCNO> 64351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/ekonomi/eko03.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Şubat tehlikeye girdi 
</HEADLINE>
<TEXT>

Başbakanlık, bankalara destek sağlanmasını öngören yasanın üç maddesine vetoyu, IMF'nin 4 Şubat'ta karara bağlayacağı 16.3 milyar dolar riske atıldı' diye değerlendirdi 
     SERPİL ÇEVİKCAN Ankara 

     Cumhurbaşkanı Ahmet Necdet Sezer'in mali bünyesi zayıf bankaların Hazine tarafından desteklenmesini öngören yasanın üç maddesini veto ederek TBMM Başkanlığı'na geri göndermesi Çankaya Köşkü ile hükümet arasında benzeri "referandum" kararında da yaşanan yeni bir krize yol açtı. 
     Sezer'in yasanın üç maddesini veto etmesinin ardından, kalan maddelerin "yürürlüğe girmesi" beklenirken, hükümet "Yayımlama sorumluluğu Cumhurbaşkanı'nındır. Bize diğerlerini yayımlayın" talimatı gelmedi görüşünü dile getirdi. 
     Hükümetin, veto edilenlerin diğer maddelerle bağlantıları nedeniyle ikinci kez görüşülmesi sırasında yasanın tamamında değişiklik yapılması zorunluluğunun da doğabileceği görüşünde olduğu kaydedildi. 
     Başbakanlık'tan, "Cumhurbaşkanı bu vetoyla IMF'nin 4 Şubat'ta karara bağlayacağı 16.3 milyar dolarlık ek kaynak için şart koşulan yasalardan birinde sorun çıkararak riske attı" mesajı geldi. 
     
     Tamamı değişebilir 
     Kamuoyunda "banka kurtarma" yasası olarak nitelendirilen yasayla ilgili kararını Cumhurbaşkanlığı'na tanınan 15 günlük sürenin dolmasına üç gün kala açıklayarak hükümetin tepkisine yol açan Sezer'in kısmi veto hakkını kullanması gerginliği artırdı. 
     Alınan bilgiye göre hükümet, Sezer'in 4 Şubat'ta yapılacak IMF İcra Direktörleri Toplantısı'na kısa bir süre kala yasayı 12 gün elinde tutmasına ve diğer maddelerin de değişmesine yol açacak bir veto kararı vermesine tepki gösterdi. Bunun üzerine yasanın veto edilmeyen bölümlerinin Resmi Gazete'de yayımlanması işlemini "Köşk'ten talimat gelmediği" savıyla düne kadar gerçekleştirmedi. 
     Başbakanlık, Köşk ile kendi aralarında kısmi veto yetkisinin anayasal yorumu konusunda da farklı görüşler olduğu, geri gönderilen maddelerin komisyon aşamasından başlayarak görüşülmesi sürecinin yasanın tamamını sekteye uğratacağı mesajını verdi. 
     Başbakanlığın, veto edilen maddelerin Meclis'ten yeniden geçmesinin ardından yasanın tümünün Köşk'e gönderilmesi seçeneğinin yaratacağı zaman kaybına da dikkat çektiği kaydedildi. Buna karşın Başbakanlığın yasanın "onaylanan" bölümlerinin de TBMM Başkanlığı'na gönderilmesi eğiliminde olduğu öğrenildi. 
     
     DGM'de böyle olmadı 
     Sezer, kısmi veto yetkisini DGM Yasası'nın bazı maddelerinin değiştirilmesine ilişkin yasanın onayı sırasında da kullanmış, Başbakanlık, geri gönderilmeyen dört madde dışındaki maddeleri yayımlamıştı. 
     
MHP aynen iade diyecek      ÖNDER YILMAZ Ankara 

     MHP lideri Devlet Bahçeli, liderler zirvesinde Cumhurbaşkanı Ahmet Necdet Sezer'in kısmen veto ettiği banka sermayelerinin güçlendirilmesine ilişkin yasanın 3 maddesinin piyasalar dikkate alınarak aynen iade edilmesini önerecek. 
     Bahçeli, Sağlık Bakanlığı Hekimevi'nde önceki gece MHP'li bakanları toplayarak son gelişmeleri değerlendirirken, Cumhurbaşkanı Sezer'in iptal ettiği maddeler hakkında kendilerinin de hassas olduklarını ve gerekli tavrı, yasanın Köşk'e sevkinden önce de ortaya koyduklarını kaydetti. MHP'nin 9 önerge vererek toplumdaki hassasiyeti, düzenlemelere yansıttığını dile getiren Bahçeli, iptal edilen maddelerin niteliğine bakıldığında Sezer'in MHP ile aynı endişeleri paylaştığının gözlenebileceğini vurguladı. Hukukçu bakanların da üzerinde görüş bildirmelerinin ardından iptal edilen maddelerin "aynen geri iade" edilmesi görüşü ağırlık kazanırken, Bahçeli, "Yasaya milletin hassasiyetini biz zaten yansıtmıştık. Piyasaların etkilenmemesi için yasanın aynen iade edilmesi ağırlıklı gözüküyor. Yine de son karar liderler zirvesinde verilecek" diye konuştu. 
     
     "Olasılığı" tartıştılar 
     Toplantıda, uyum yasalarına ilişkin MHP'nin tavrını yineleyen Bahçeli, başta 312. madde olmak üzere MHP'nin geri adım atması ve taviz vermesinin sözkonusu olmadığını dile getirdi. Devlet Bakanı Faruk Bal'ın da söz aldığı toplantıda, herkesin "kamu düzenini tehdit eden olasılık" ifadesindeki "olasılık" kelimesine takıldığı tespiti yapıldı. 
     



 EKONOMİ 



















</TEXT>
</DOC>
