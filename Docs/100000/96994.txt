<DOC>
<DOCNO> 96994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/soneko07.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksul köylüyü alabalık da kurtaramadı 
</HEADLINE>
<TEXT>

     Mersin'in Anamur İlçesi'ne bağlı Sugözü Köyü'nün yoksul halkını, Kaymakamlıkça kurulan ''Alabalık Üretim Tesisleri'' de kurtaramadı. 
     Anamur ilçe merkezine 45 kilometre mesafedeki 320 haneli Sugözü Köyü sakinleri, tarım arazilerinin verimsizliği nedeniyle işsizlik ve geçim sıkıntısı yaşarken, sorunlarına Kaymakamlıkça çözüm bulunmaya çalışıldı. 
     Köy muhtarlığının girişimleri sonucu 6 yıl önce Sosyal Yardımlaşma ve Dayanışma Vakfı'ndan sağlanan ödenekle kurulan 10 havuzlu ''Alabalık Üretim Tesisleri'' başlangıçta iyi gelir sağladı. Ancak Sugözü'nün dik ve keskin virajlı yolları nedeniyle ulaşım güçlüğü yaşanması ve bunun maliyeti yükseltmesinin yanı sıra ekonomik kriz, köylüleri iflas noktasına getirdi. 
     Köy İhtiyar Heyeti Üyesi ve Alabalık üreticisi Halil Kalın, yılbaşından bu yana, ''Alabalık Üretim Tesisleri''ndeki 10 havuzdan 4'ünün kapandığını ve ekonomik sıkıntının yeniden hat safhaya 
     ulaştığını söyledi. 
     Alabalık çiftliklerinden temin ettikleri anaçlarla aile işletmeciliği şeklinde yaptıkları üretimi artık paraya dönüştüremediklerini belirten Kalın, köy sakinlerinin, son çare olarak inşaat işçiliği için gittikleri çevre il ve ilçelerden de elleri boş döndüğünü anlattı. 
     Kalın, gelir sağlayacak yeni iş alanları arayışına girdiklerini ve bu konuda kendilerine yol gösterilmesini beklediklerini sözlerine ekledi. 
     





</TEXT>
</DOC>
