<DOC>
<DOCNO> 72952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sondun20.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mekke'deki okul yangınında korkunç iddia 
</HEADLINE>
<TEXT>

     Uluslararası Af Örgütü, 5 gün önce Mekke'de bir okulda çıkan ve 14 kız öğrencinin ölümüne yol açan yangında, kurbanların başörtüsüz dışarı çıkmalarını istemeyen polisin, kurtarma çalışmalarını engellediği yönündeki haberlerden ötürü endişesini dile getirdi. 
     Örgütten yapılan açıklamada, ''Haberler doğruysa, bu, cinsiyet ayrımcılığının ölümcül sonuçlara yol açtığını trajik bir şekilde gözler önüne seriyor'' denildi. 
     Açıklamada, ''devletin cinsiyet ayrımı politikalarının insan yaşamı pahasına uygulanması durumunda, en üst seviyede acil adımlar atılması, kadınlar ve kızların yaşamlarının hiçe sayıldığı uygulama ve politikaların değiştirilmesi gerektiği'' belirtilerek, ileride bu tür durumlarla karşılaşılmaması için soruşturma başlatılması ve suçluların yargı önüne çıkarılması çağrısında bulunuldu. 
     Soruşturmanın bulgularının halka duyurulması gerektiğini belirten örgüt, Suudi Arabistan'dan, kadınlara uygulanan ayrımcılığın sona erdirilmesi için ''acil önlemler'' alması istedi. 
     Suudi Arabistan medyasında çıkan haberlerde, 14 kişinin ölümü, yakalaşık 50 kişinin yaralanmasıyla sonuçlanan yangın sırasında polisin, başörtüsü takmayan ve çarşaf giymeyen kızların binadan çıkmasını engellediği öne sürülmüştü. 
     






</TEXT>
</DOC>
