<DOC>
<DOCNO> 90616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/ekonomi/eko05b.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2 günde 236 trilyon ek yük 
</HEADLINE>
<TEXT>
İŞTE MALİYET 
Açtığı üç bono ihalesinde çok yüksek faiz maliyetine katlanmak zorunda kalan Hazine, 236 trilyon lira ek faiz yükü altına girdi 
     TARIK YILMAZ 

     Erken seçim, AB’ye giriş, Başbakan Ecevit’in sağlığı gibi siyasi sorunlar nedeniyle yükselen faizler, Hazine’ye iki günde 236 trilyon liraya maloldu. 
     Hazine, Başbakan’ın sağlığının bozulmasından önceki faizlerle borçlansaydı, önceki gün yaptığı üç aylık bonodan 56 trilyon, dün açtığı 203 ve 350 günlük ihalelerden de 180 trilyon liralık ek maliyete katlanmak zorunda kalmayacaktı. 
     
     Belirsizliğin faturası 
     Siyasetteki belirsizliğin faturası, Hazine’ye ihaleler yoluyla ödetiliyor. Bankaların hazine uzmanlarına, Başbakan Ecevit’in sağlık sorunları ortaya çıkmadan önceki faiz düzeyi olan yüzde 53’ten yaptırdığımız hesaba göre, Hazine 203 günlük bonoyu yüzde 53’ten satsaydı piyasaya ödeyeceği faiz 422 trilyon yerine 311 trilyon olacaktı. Bir başka deyişle 111 trilyon daha az faiz ödenecekti. Bu bonodan, kamuya sattığı 410.6 trilyonluk satışta da 39 trilyon lira daha az faiz yükü altına girecekti. 
     4 Haziran’da yüzde 6.5 faizle satılan dolar bonosu dün yıllık yüzde 8.52 faizle satıldı. İhalede faiz yüzde 6.5 olsaydı, piyasaya 14.1 milyon dolar yaklaşık 22 trilyon , kamuya 5.1 milyon dolar yaklaşık 8 trilyon lira daha az faiz ödenecekti. Bu tutarlara önceki gün yapılan ihaleden kaynaklanan 56 trilyonluk ek maliyet eklendiğinde yük 236 trilyonu buldu. 
     
203 gün için 73.9 istendi      Tedirginliğin yarattığı risk primini ihalelere yansıtan piyasalar, dünkü 203 günlük bono için yüzde 73.90 faiz talep etti. Bu oran, 2002 içinde yapılan tüm bono ihalelerindeki oranların en yükseği oldu. 
     İhaleye katılanlardan 1 katrilyon 899.1 trilyon teklif gelirken Hazine teklifin 1 katrilyon 589.1 trilyonunu karşıladı. Net satış 1 katrilyon 167.2 trilyon olurken, kamuya net 410.6 trilyon satış yapıldı. 203 günlük bononun dönemsel getirisi ise yüzde 36.15 olarak hesaplandı. 
     4 Haziran’da yapılan 364 günlük bononun yeniden ihracı olan 350 günlük dolar bonosundan ise piyasaya net 698.1 milyon dolar, kamuya 250 milyon dolar satış gerçekleştirildi. 4 Haziran’da yüzde 6.5 faizle borçlanan Hazine, bu ihalede yüzde 8.52 faize katlanmak zorunda kaldı. 
     



 EKONOMİ 






















</TEXT>
</DOC>
