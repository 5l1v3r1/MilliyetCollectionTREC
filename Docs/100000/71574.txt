<DOC>
<DOCNO> 71574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko08.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Kulüp’te seçim heyecanı 
</HEADLINE>
<TEXT>

     İSTANBUL Milliyet 

     Cercle D’Orient’ adıyla 1882’de kurulan, 120 yıllık geçmişiyle ülkemizin en eski ve en saygın sivil toplum kuruluşlarından olan Büyük Kulüp’te seçim heyecanı yaşanıyor. 
     Şu anda 5 bin 600 üyesi bulunan Büyük Kulüp’ün Çiftehavuzlar’daki lokalinde yarın saat 13.00’te başlayacak kongreye en az 2 bin üyenin katılması bekleniyor. Büyük çekişmeye sahne olacak seçimlere halen Yönetim Kurulu Başkanlığı görevini sürdüren Duran Akbulut ile Orhan Yüce birlikte oluşturacakları liste ile katılacak. 30 yıllık üye Akbulut seçilirse kulübü Avrupa’ya taşımak ve Büyük Kulüp Bodrum’u açmak istiyor. 
     Akbulut, Orhan Yüce birlikteliğine karşı emekli büyükelçi İlter Türkmen ile 1999 yerel seçimlerinde DYP’nin Kadıköy Belediye Başkanı adayı olan, ardından MHP’ye katılan Mehmet Kuriş de aday olarak yarışıyor. Kuriş’de kulübe üye olduğunda 16 yaşında olduğunu söylüyor. 
     Öz sermayesi 150 trilyona yakın olan Büyük Kulüp’e üye olmak hiç de kolay değil. Adayların sabıka kaydı, aile ve iş çevresi detaylı olarak inceleniyor. Üyelerden birinin istememesi halinde de üyelik hayal oluyor. 
     



 EKONOMİ 


















</TEXT>
</DOC>
