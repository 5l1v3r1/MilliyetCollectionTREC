<DOC>
<DOCNO> 59844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sondun10.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 6 milletvekili istifa etti 
</HEADLINE>
<TEXT>

     İran'da bir milletvekilinin, yargı erkine hakaretten hapse atılmasını protesto için 6 milletvekili istifa etti. 
     İRNA'nın haberine göre, Hamedan Milletvekili Hüseyin Logmaniyan'ın geçen hafta Salı günü hapse atılmasını protesto için, aynı eyaletin 6 milletvekili, istifa dilekçelerini Meclis Başkanlık Divanı'na verdi. 
     İstifacı milletvekilleri, istifa dilekçelerinin örneğini mecliste gazetecilere gösterirken, Meclis Başkanlık Divanı sözcüsü Hamid Burgani, dün öğle saatleri itibarıyla kendilerine herhangi bir istifa dilekçesi gelmediğini söyledi. 
     Meclis içtüzüğüne göre, milletvekillerinin istifası meclisin onayıyla yürürlüğe giriyor. 
     Bu arada Logmaniyan'ın hapse atılmasını protesto için dün Hamedan'da yapılan protesto gösterisinde 11 kişi tutuklandı. 
     Hamedan'daki Ferhengiyan Kültür Merkezi'nde düzenlenen toplantıya katılan yaklaşık 1500 kişi ''Diktatörlüğe hayır'' sloganları attı ve Logmaniyan'ın şartsız serbest bırakılmasını istedi. 
     Siyasi tutukluların serbest bırakılmasını da isteyen göstericiler, ayrıca Yargı Erki Başkanı Ayetullah Mahmud Şahrudi'yi istifaya çağırdı. 
     Bu arada dini lider Ali Hamaney, meclis ile yargı erkini birbirlerine saygı göstermeye ve aralarındaki tartışmayı sona erdirmeye çağırdı. 
     Mecliste çoğunluğu oluşturan reformculardan 60 milletvekili hakkında soruşturma açılırken, iki milletvekili hakkındaki hapis cezası onaylanmış bulunuyor. 
     






</TEXT>
</DOC>
