<DOC>
<DOCNO> 63915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/yurundul.html </URL>
<DATE> 2002/01/24/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Doyurucu futbol 
</HEADLINE>
<TEXT>

     Denizli’de dün gece her yönüyle izleyenlere keyif veren, çağdaş futbolun ilkelerine uygun bir mücadele izledik. 
     Galatasaray maça hırslı, tempolu, alışılmış yardımlaşmalı prese dayalı oyunu karşı alana yıkma prensibi içinde başladı. Ancak umduğunu bulamadı. Fizik güç olarak iyi hazırlanmış Denizlispor’da, futbolu bilen, defans bloku da dahil olmak üzere ileriye adam eksilten driplinglerle veya topsuz koşularla çıkabilen isimler vardı. Aynı zamanda, kolektif bütünlüğe de sahiptiler. Bu tabloda Galatasaray ileriye arzuladığı biçimde yerleşemedi. Oyun tempolu geniş alana yayılınca maçın zorluk derecesi arttı. Galatasaray, hücum presle alışılmış başarısını sağlayamayınca, kalabalık, yerleşik savunmaya hücum etmek zorunda kaldı. Bu da pozisyon kısırlığına neden oldu. Denizlispor’un atakları daha az, ama tehlikeliydi. Mondragon, iki pozisyonda klasını konuşturdu. 
     İkinci yarıya Lucescu, yanlış bir değişiklikle başladı. Sergen’i böylesine tempolu ve de iyi oynayan bir rakip karşısında oyuna sokarak, takım savunmasını arızaya uğrattı. Arka arkaya gelen Denizli tehlikeleri, skor avantajına dönüştü. İlerleyen bölümde Lucescu bu sefer, Perez ve Ümit’i çıkararak doğruyu yaptı. Rakibin de yorulmasıyla Galatasaray büyük baskı kurdu. Bu baskıda beraberliği bir şans pozisyonuyla yakaladı. Son bölümde sayısal eksikliğe düşen rakibi karşısında baskı üst düzeyde yoğunlaştı. Ama cansiperane mücadele veren Denizli savunmasını aşamadılar. 
     Denizlispor, Galatasaray gibi bir takım karşısında dört dörtlük mücadele sergiledi. Kora kor oynadı. Geriden cesur çıkışlarla savunma güvencesinin yanında sürekli gol düşündü. Olağanüstü koşmaları yüzünden son 20 dakika yoruldular. Yedek kulübesi zayıf olduğu için yapılması gereken değişikliklere gidilemedi. Ama sonuçta altın değerinde puan aldılar. Yeni transfer Finli’yi çok beğendik. Alper ve Veysel çok başarılıydılar. Genç Bülent de büyük istikbal vaad ediyor. Rıza Çalımbay da iyi fizik kondisyon verme özelliğini Denizlispor’a kısa sürede taşımış. Taktik planı da çok yerindeydi. 
     Hakem Murat Ilgaz, mükemmel mücadeleye çağdaş hakemlikle katkı sağladı. Yalnız, tek yorum hatası maçın neticesine etki etti. Ofsaytı avantaja bırakmak istedi. Ama hemen kaybedilen topta düdüğü çalması gerekirdi. Beş dakika önceki benzer pozisyonda, Galatasaray topu kaybettiği anda lehine ofsayt düdüğünü çalmıştı. 
     



 SPOR 


























</TEXT>
</DOC>
