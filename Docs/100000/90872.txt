<DOC>
<DOCNO> 90872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/aspo.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVRİM ZAMANI 
</HEADLINE>
<TEXT>

Milli Takım, Japonya zaferinin kutlamalarını yarıda kesti, Senegal’e kilitlendi. Şenol Güneş, "Yolumuz uzun", Ulusoy da, "Türk futbolunda çığır açacağız" diye konuştu 
     BİLAL MEŞE OSAKA 

     "Zoru başaracağız" 
     DÜNYA Kupası’nda tarihi bir başarı yakalayan Ay - Yıldızlı ekibimiz, gözünü Senegal maçına dikti, dün geçtiği Osaka’dan umutlu mesajlar gönderdi. Teknik Direktör Şenol Güneş, iddialı açıklamada, "Biz sahada mükemmel işler yapıyoruz, bunu da yapmaya devam edeceğiz. Şimdi de önümüzde bir başka tarihi fırsat var. Senegal iyi futbol oynayan bir ekip. Bizim de yükselen bir form grafiğimiz var. Zoru başaracağız ve sonuna kadar yolumuza devam edeceğiz" dedi. 
     
     "Onur duyuyoruz" 
     SENEGAL karşısına fizik ve teknik olarak her açıdan hazır çıkacaklarını vurgulayan Güneş, "Hata yapmayan, sahada gerçek kimliğini ortaya koyan mutlu sona ulaşır. Senegal maçına kadar hiçbir eksiğimiz kalmayacak. Biz bu yola baş koymuştuk. Ülke insanına verdiğimiz sözleri tutmuş olmanın mutluluğunu ve onurunu yaşıyoruz" açıklamasını yaptı. Futbol Federasyonu Başkanı Haluk Ulusoy da, Türk halkını üçüncü kez sokaklara dökmeye hazırlandıklarını ifade etti. 
     
     "Hakları ödenmez" 
     ARJANTİN, Fransa, İtalya ve Portekiz gibi futbolun önde gelen ülkelerinin kupada hayal kırıklığı yarattığını hatırlatan Ulusoy, "Devler gitti, biz h l buradayız. Olmaya da devam edeceğiz. Türk futbolunda yeni bir çığır açacağız" yorumunu yaptı. Milli Takım’ı bir an olsun yalnız bırakmayan ve futbolcularla aynı otelde kalan Haluk Ulusoy, sözlerini şöyle tamamladı "Onlar bizim her şeyimiz. Haklarını ödeyemeyiz. Bekleyin, büyük başarılar gelecek". 
     
Kutlamalar nefes kesecek      48 yıl sonra katıldığı Dünya Kupası’nda elde ettiği başarılarla Türkiye’yi sokaklara döken Milli Takım’a dönüşte kendisine yakışır bir kutlama töreni düzenlenecek. Yetkililerin, özel uçağın İstanbul’a inmesiyle birlikte sponsorların da desteğiyle rüya gibi bir tören hazırlığına giriştiği bildirildi. Oyuncuların daha sonra bir haftalık tatil için Antalya’ya gitmesinin planlandığı öğrenildi. 
     



 SPOR 


































</TEXT>
</DOC>
