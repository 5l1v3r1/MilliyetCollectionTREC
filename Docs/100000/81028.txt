<DOC>
<DOCNO> 81028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun17.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek irtifa yaşlanmayı hızlandırıyor 
</HEADLINE>
<TEXT>

     Yüksek bölgelerde yaşayan kadınların daha hızlı yaşlandığı bildirildi. 
     Peru'daki And dağlarında yaşayan kadınlar üzerinde yapılan araştırmada, sağlık ve gençliği korumada önemli olan hormonların, yüksek bölgelerde yaşayan kadınlarda düşük olduğu görüldü. 
     Dr. Gustavo Gonzales başkanlığındaki ekip, And dağlarında 4 bin metre irtifada yaşayan 210 kadının hormon seviyelerini ölçtü. Bu kadınlarla aynı yaşlarda ve etnik kökene sahip deniz seviyesinden 150 metre kadar yükseklikte, Lima'da yaşayan 170 kontrol grubundaki kadın arasında karşılaştırma yapıldı. 
     Bilim adamları, karşılaştırma sonucunda, DHEA ve DHEAS hormonlarının, yüksek irtifada yaşayan kadınlarda ergenlik döneminde daha yavaş yükseldiğini gördüler. 
     Bu steroit hormonlar, adrenal bezleri tarafından üretiliyor ve tüm sağlıklı insanların beyin dokusu ve kanında bulunuyor. Beden ve akıl sağlığı açısından önemli olan bu hormonlar yaşla birlikte azalıyor. 
     Araştırmacılar, bu hormonların yüksek bölgelerde yaşayan kadınlarda, hiçbir zaman deniz seviyesinde yaşayandakilerin seviyesine ulaşmadığını saptadılar. 
     Araştırma sonucunda yükseklerde yaşayan 60-70 yaşındaki kadınlardaki DHEA seviyesinin, konrol grubundakilerin yalnızca yüzde 40'ı seviyesine ulaştığı görüldü. 
     Dr. Gonzales, ''Yüksek irtifada yaşayan kadınlardaki hormon konsantrasyonunun daha erken dönemde azalması, yükseklerde yaşayan kadınların daha erken yaşlanabileceğini gösteriyor'' dedi. 
     





</TEXT>
</DOC>
