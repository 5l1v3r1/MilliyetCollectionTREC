<DOC>
<DOCNO> 81694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo05.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim "Herkes vicdan muhasebesine girsin" 
</HEADLINE>
<TEXT>

     Beşiktaşlı futbolcu İbrahim Üzülmez, ''Sezon sonu itibariyle taraftarından yönetimine, sporcusundan spor yazarına herkes vicdan muhasebesi içine girmeli diye düşünüyorum'' dedi. 
     İbrahim, internette kendisine ait ''www.ibrahimuzulmez.com'' adlı web sitesinde yaptığı açıklamada, ''Sürekli birilerini veya birşeyleri eleştirmek, durmaksızın suçlu aramak yerine aynanın karşısına geçerek, önce kendi eksiklerimizi görmemiz gerek. Herkes Beşiktaş'ın iyiliği için önce kendi şapkasını önüne almalı. Aksi taktirde bir girift çapraşık durum ile karşı karşıya kalabiliriz. Sorunların tesbiti yerine bir kördöğüş içine girebiliriz'' diye konuştu. 
     
     ''BELKİ KİMSE BÖYLE BİR SONUÇ BİLE BEKLEMİYORDU'' 
     Geçtiğimiz yıllara nazaran Beşiktaş Futbol Takımı olarak oldukça zorlu bir dönem geçirdiklerini anlatan İbrahim, ''Var olan bütün olumsuzluklara rağmen, başarı sayılmasa bile, Türkiye Kupası finali oynadık ve ligi üçüncü bitirdik. Elbette Beşiktaş Futbol Takımı için üçüncülük tatmin edici bir sonuç değil ve böyle de olmamalı. Ama genç bir takımdan ligin başındaki sonuçlar itibariyle belki kimse böyle bir sonuç bile beklemiyordu'' dedi. 
     
     ''HERKES VİCDAN MUHASEBESİ İÇİNE GİRMELİ'' 
     İbrahim Üzülmez, şöyle devam etti 
     ''Sezon sonu itibariyle taraftarından yönetimine, sporcusundan spor yazarına herkes vicdan muhasebesi içine girmeli diye düşünüyorum. 
     Sürekli birilerini veya birşeyleri eleştirmek, durmaksızın suçlu aramak yerine aynanın karşısına geçerek önce kendi eksiklerimizi görmemiz gerek. Herkes Beşiktaş'ın iyiliği için önce kendi şapkasını önüne almalı. Aksi taktirde bir girift durum ile karşı karşıya kalabiliriz. Sorunların tesbiti yerine bir kördöğüş içine girebiliriz.'' 
     
     ''İNSAN, ONURU İÇİN YAŞAR'' 
     Son iki yıldır üzerinde taşımaktan şeref duyduğu Beşiktaş formasının hakkını vermek için elinden geleni yapmaya çalıştığını anlatan İbrahim Üzülmez, web sitesindeki açıklamasında daha sonra şu ifadeleri kullandı 
     ''İki sezonda 70'in üzerinde maç oynadım. Dönem dönem vasatın altına düştüğüm anlarda bile mücadelede geri kalmamaya çalıştım. 
     Aslında bu vicdan muhasebesini yaparken, sezon sonunda kendimi aklama çabası içine girme riskini göze alarak bu cümleleri kuruyorum. Çünkü acımasız ve haksız bir eleştiri kampanyasının kurbanları arasında yer almak istemiyorum. İnsan, onuru için yaşar. Elbette Beşiktaş takımına, futbol kültürü ve oyun anlayışı hakkında yapılacak dokundurmalara kimsenin itirazı olmaz. Ancak insanın kişiliğine ve haysiyetine uzanan bir üslup içerisinde yapılan yakıştırmalar taraftarıyla, oyuncusuyla, yönetimiyle bir takım olan Beşiktaş'a zarar verir. İnönü'de siyah beyaz forma ile çıktığım ilk maçtan şu ana kadar oynadağım bütün maçlarda yanlızca Kartal'ın hak ettiği yerlerde uçması için elimden geleni yaptım. Zaten objektif kriterler bu konuda gereken hassasiyeti gösterecektir.'' Sezon sonunda sözleşmesinin bittiğini anlatan İbrahim, ''Amacım Beşiktaş gibi köklü bir kulübe hizmete devam edebilmek. Umarım Kartal'ın kanatlarındaki serüvenimiz daha da yükseklere uçarak devam eder'' diyerek sözlerini tamamladı. 
     





</TEXT>
</DOC>
