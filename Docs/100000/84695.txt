<DOC>
<DOCNO> 84695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ayaklandı 
</HEADLINE>
<TEXT>

Bordo-Mavili yönetimin Hami ve Osman’ın gönderilmesini onaylaması camiayı karıştırdı. Muhalefet Özkan Sümer’i topa tuttu, eski yönetici Ahmet Kul, "Başkan jübile yapsın" dedi 
     Artçı şoklar 
     TARİHİNİN en sıkıntılı dönemlerini yaşayan Trabzonspor’da silbaştan operasyona yönetimden onay çıkması yeni bir deprem yarattı. Teknik Direktör Samet Aybaba’nın başta Hami olmak üzere Osman, Cem ve Güngör’ü kadroda istememesi yönetimdeki sert tartışmalara rağmen kabul edilirken, camiadaki tartışmalar da alevlendi. Eski yönetici Ahmet Kul, futbolcu Ali Kemal Denizci ve muhalefet, Başkan Özkan Sümer’i sert dille eleştirdi. 
     
     Aybaba bahane ’ 
     KUL, "Aslında Sümer jübile yapmalı. Ama bırakmaz. Çünkü jübile yaptıktan sonra yapacak iş bulamaz" diye konuştu. Operasyonun perde arkasında yönetimin bulunduğunu ileri süren Ali Kemal Denizci ise, "Samet Aybaba çalışmadan nasıl bu konuda karar verir. Karar kesinlikle yönetimin. Hami’ye jübile teklifi çok ayıp" dedi. Trabzonspor Genç İşadamları Derneği Başkanı Adem Kılıç da yönetimi protesto için istifa ettiklerini açıkladı. 
     
     Burhan tamam 
     Antalyaspor’un 29 yaşındaki tecrübeli savunma oyuncusu Burhan, dün Trabzon’la iki yıllık sözleşme imzaladı. Burhan’a 400 milyar lira ödeneceği öğrenildi. Bugün de Selahattin ve Hüseyin’le sözleşme yapılacağı açıklandı. Yönetim, Beşiktaşlı Ümit, Erman ve Bayram’ı beklerken, Samsunsporlu Baidoo’nun transferine de kesin gözüyle bakılıyor. 
     
     Briegel’in Hami üzüntüsü 
     SAMET Aybaba’nın hakkında olumsuz rapor verdiği Hami’ye, Trabzon’un eski hocası Briegel sahip çıktı. Alman hoca, Hami’nin sorunlu bir futbolcu olmadığını vurgulayıp, "Arkadaşlarına sahip çıkan ve onları yönlendiren bir liderdi. Bu şekilde gitmesi beni üzdü" dedi. Tecrübeli oyuncu ise, "Başımın çaresine bakacağım" diye konuştu. Faroz Mahallesi’nin, yönetimi protesto yürüyüşüne hazırlandığı bildirildi. 
     
     Metin Aktaş’ta yönetim freni 
     TRABZONSPOR’DA Samet Aybaba’nın istememesine rağmen kaleci Metin Aktaş’ın yönetimin ısrarıyla kulüpte kaldığı öğrenildi. Yöneticiler, Aybaba’ya "Hami ve Osman futbol hayatlarının son dönemini yaşıyor. Cem ve Güngör’den de yararlanamadık. Metin’den ise faydalanabiliriz. Bir kalemde vazgeçmeyelim" önerisini getirdi. Tecrübeli teknik adam da bu isteğe olumlu yaklaşarak, Metin’le görüştü ve kendisini toparlamasını istedi. 
     
     



 SPOR 





























</TEXT>
</DOC>
