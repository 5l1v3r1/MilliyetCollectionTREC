<DOC>
<DOCNO> 52946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sonspo10.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Yönetimi "Briegel'in zamana ihtiyacı var..." 
</HEADLINE>
<TEXT>

     Trabzonspor'da, Çaykur Rizespor deplasmanında alınan 1-1'lik beraberlik üzüntü yarattı. 
     Kulüp başkan yardımcısı Ahmet Kul, teknik direktör Hans Peter Briegel yönetiminde yaptıkları ilk karşılaşmada aldıkları beraberliğe üzüldüklerini ifade ederek, "Briegel, bir sihirbaz değil, biraz zamana ihtiyacı var. Biz ona güveniyoruz, takımı iyi tanımasının ardından başarılı sonuçlar gelecektir" dedi. 
     Kul, Çaykur Rizespor maçında yağan yağmurun saha zeminini futbol oynamaya elverişsiz bir duruma getirdiğini de ifade ederek, "Her iki takımın oyuncularına da üzüldüm. Çok zor koşullar altında bir mücadele verdiler. Yine de böylesine bir sahada çok organize bir gol attık. İkinci yarıdaki etkili oyunumuzla maçtan galip ayrılabilirdik" diye konuştu. 
     Bursasporlu Murat Sözkesen'in transferi konusunda çalışmalarını sürdürdüklerini de ifade eden Kul, "Murat'ı, kulübümüzün ekonomik durumu doğrultusunda kadromuza dahil etmeye çalışıyoruz. Şu ana kadar bazı çalışmalarımız var. Bursaspor Kulübü ile salı günü bir görüşme yapacağız. İmkanlarımızı seferber ederek, bu futbolcunun bonservisini almaya çalışacağız" dedi. 
     






</TEXT>
</DOC>
