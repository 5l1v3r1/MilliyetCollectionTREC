<DOC>
<DOCNO> 73460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo09.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar'dan karşı atak ''İhsan Türe bana yakın olmaya çalışırdı'' 
</HEADLINE>
<TEXT>

     Eski hakem İhsan Türe'nin basında yer alan açıklamalarına, Bursaspor'un eski başkanlarından Cavit Çağlar, tepki gösterdi. 
     Cavit Çağlar, 15 yıl önce olan hadiseyi hatırlamadığını, zaten Türe'nin iddialarında kendisini ve Bursaspor'u suçlayıcı ifadeler bulunmadığını söyledi. 
     Bursa Atatürk Stadı'nda hakem ile Bursaspor soyunma odalarının aynı koridorda bulunduğunu kaydeden Çağlar, şöyle dedi 
     ''Türe'ye nezaketen koridorda başarılar dilemiş olabilirim. Zaten kendisi beni görünce sırtını döndüğünü ifade etmiş. Yazıda beni ve Bursaspor'u suçlayıcı ifade yok. 15 yıl önce gelişen bir hadise. Hakem odasına girdiğimi hatırlamıyorum ama İhsan Türe, her zaman bana yakın olmaya çalışırdı. Sayın Türe'nin açıklamaları hoş değil ve sadece kendisine zarar veriyor.'' Çağlar, hakem camiasının saygın olduğunu belirterek, Türe'nin açıklamalarının sadece kendisini bağlayacağını sözlerine ekledi. 
     






</TEXT>
</DOC>
