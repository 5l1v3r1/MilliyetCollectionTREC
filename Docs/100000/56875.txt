<DOC>
<DOCNO> 56875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur17.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses mahkemede beraat etti... 
</HEADLINE>
<TEXT>

     Klip ve dizilerinde rol alan Ayşegül Yıldız'ın ''hürriyetini tahdit ettiği'' iddiasıyla yargılanan ünlü sanatçı İbrahim Tatlıses, ''suç unsurları oluşmadığı'' gerekçesiyle beraat etti. 
     İstanbul 13. Asliye Ceza Mahkemesi'ndeki duruşmaya, tutuksuz sanıklar İbrahim Tatlıses ile Ramazan Dadak katılmadı. 
     Duruşmada esas hakkındaki görüşü sorulan İstanbul Cumhuriyet Savcısı Mehmet Gürdal, sanıklar hakkında ''hürriyeti tahdit'' suçundan dava açıldığını hatırlattı. 
     Tanık beyanlarından, mağdure Ayşegül Yıldız'ın, kaldığı İbrahim Tatlıses'in villasından geç saatte dışarıya çıkmak istediğinin anlaşıldığını belirten Savcı Gürdal, sanık Ramazan Dadak'ın ''mağdureyi korumak'' endişesiyle hareket ettiğini söyledi. 
     Olayda ''hürriyeti tahdit'' suçunun oluşmadığını belirten Savcı, Tatlıses ve Dadak'ın beraatlarına karar verilmesini istedi. 
     Tatlıses'in avukatı Şevket Küçük de savcının esas hakkındaki görüşüne katıldığını kaydetti. 
     Mahkeme Hakimi, ''suçun unsurları oluşmadığı'' gerekçesiyle Tatlıses ve Dadak'ın beraatlarına karar verdi. 
     
     İddianameden 
     İstanbul Cumhuriyet Savcısı Osman Uludüz tarafından hazırlanan iddianamede, sanık İbrahim Tatlıses'in, 1997 yılından bu yana müşteki Ayşegül Yıldız'ı, yapımını üstlendiği klip ve dizilerde oynattığı belirtiliyordu. 
     Yıldız'ın, 4 Şubat 2001 günü Tatlıses'e ait villadan ayrılmak istediği, burada bekçilik yapan Ramazan Dadak'ın da İbrahim Tatlıses'i aradıktan sonra müştekinin gitmesine izin vermediği anlatılan iddianamede, Yıldız'ın bunun üzerine polisi aradığı ve villadan da olay yerine gelen polisler tarafından çıkarıldığı kaydediliyordu. 
     İddianamede, sanıklar Tatlıses ile Dadak'ın ''hürriyeti tahdit'' suçundan, 1 ile 5'er yıl arasında hapis cezasına çarptırılması talep ediliyordu. 
     






</TEXT>
</DOC>
