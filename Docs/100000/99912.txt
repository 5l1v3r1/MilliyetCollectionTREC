<DOC>
<DOCNO> 99912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/spor/spo03.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SIRA 'KRAL'A GELDİ 
</HEADLINE>
<TEXT>

Terim’in dönüşüyle birlikte yeni hedeflere yelken açan Galatasaray’da gözler Hakan Şükür’e çevrildi. Yıldız futbolcunun yeniden Sarı - Kırmızılı formayı giymesi için sıcak temaslar başladı 
     ERHAN TELLİ 

     Buzlar eridi 
     GALATASARAY, İmparator’dan sonra Kral Hakan Şükür’ün de yuvaya dönmesi için gizli bir operasyona girişti. Başta taraftarlar olmak üzere, eski yöneticiler ve kulübe yakın çevrelerin, Hakan Şükür’ün yeniden Galatasaray’a dönebilmesi için baskı yaptığı öğrenildi. Fatih Terim ile arasındaki sıkıntıyı, önceki günkü görüşmede çözen yıldız futbolcuya, yuvaya geri dönmesi için kapılar açıldı. Ancak son karar yine tecrübeli hocaya kaldı. 
     
     Serbest kaldı 
     PARMA ile yollarını ayırırken, alacaklarını silen Hakan Şükür bu sayede bonservisini de bedava aldı. Golcü futbolcunun da Sarı - Kırmızılı formayı yeniden giymek için, aracılarla yönetime mesaj gönderdiği iddia edildi. Öte yandan İkinci Başkan Ali Dürüst ise bu transferle ilgili olarak çarpıcı açıklamalar yaptı. Dürüst, "Tesisleri ziyaret eden Hakan Şükür antrenmanı izlemek için gelmiştir. Bizim şu anda bu transferle ilgili bir düşüncemiz yok" dedi. 
     
Serkan’dan gol şov      YENİ sezon hazırlıklarını sürdüren Galatasaray, dün PAF takımıyla yaptığı antrenman maçını 14 - 0 kazandı. Florya’da oynanan maçta Fatih Terim tüm futbolculara şans verdi. Beklenen performansı gösteremediği için eleştirilen Serkan attığı beş golle göze girmeyi başardı. Diğer goller Sarr, Ümit Karan, Arif, Suat, Murat, Duro, Faruk, Emre ve Pinto’dan geldi. 
     
Yeni hedef Makaay      Galatasaray, Depotivo La Coruna’nın Hollandalı golcüsünü almak için İspanyollar’a teklif götürdü 
     MEHMET ÇİFTÇİ 

     YABANCI golcü arayışlarını sürdüren Galatasaray’ın, Deportivo La Coruna’nın Hollandalı yıldızı Makaay için harekete geçtiği öğrenildi. Sarı - Kırmızılı yönetimin, Fatih Terim’in isteği üzerine İspanyol kulübüyle görüştüğü açıklandı. Deportivo Transfer Komitesi Başkanı Perez de görüşmeleri doğruladı. Geçen sezon Tristan’ın performansı nedeniyle fazla oynama şansı bulamayan Makaay’ın da transfere sıcak baktığı iddia edildi. 
     YÖNETİM, Makaay’ın yanısıra Fiorentina’dan ayrılması gündemde olan Nuno Gomez ve Chiesa’yı da takibe devam ediyor. Sarı-Kırmızılılar, maliyetlerinin 5 milyon doları geçmesi üzerine, iki yıldızdan birini tercih etme kararı aldı. Ağırlığın, Terim’in de çok istediği Nuno Gomez’e verildiği öğrenildi. Galatasaray, menajer Roggi aracılığıyla Nuno Gomez’e iki milyon dolarlık teklifini iletirken, Portekizli yıldız düşünmek için süre istedi. 
     



 SPOR 



















</TEXT>
</DOC>
