<DOC>
<DOCNO> 80908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur03.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te 3 katlı fabrikanın çatısı yandı 
</HEADLINE>
<TEXT>

     Fatih'te 3 katlı bir fabrikanın çatısında çıkan yangın, maddi hasara yol açtı. 
     Yedikule İstasyon Caddesi'ndeki tarihi surların yanında bulunan Yedikule Otomotiv Teknik Tekstil Sanayi A.Ş'nin çatısında, henüz belirlenemeyen bir nedenle yangın çıktı. 
     Kısa sürede binanın çatısını saran yangına, ihbar üzerine olay yerine gelen Zeytinburnu ve Fatih itfaiye ekiplerince müdahale edildi. 
     Bu ekiplerin yetersiz kalması nedeniyle, Bakırköy ve Bayrampaşa itfaiye ekipleri de çağırıldı. 
     İtfaiye ekiplerinin merdivenler yardımıyla 5 ayrı noktadan yaptığı müdahale sonucu kontrol altına alınan yangının, önce 2. kattaki imalathane bölümüne sıçraması önlendi. Yangın, daha sonra yaklaşık 2 saat süren çalışmalar sonucu söndürüldü. 
     Oto emniyet kemeri türü çeşitli plastik malzemeler ürettiği belirtilen fabrikada, çıkan yangın sonucu büyük çapta maddi hasar meydana geldi. 
     Bu arada yangın, fabrikada çalışan yaklaşık 30 işçi ve çevredeki vatandaşlara korkulu anlar yaşattı. 
     Yetkililer, yangının çıkış nedeninin araştırıldığını bildirdiler. 
     





</TEXT>
</DOC>
