<DOC>
<DOCNO> 71851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur09.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "İran ile ilişkiler AB'nin yerini tutamaz.." 
</HEADLINE>
<TEXT>

     Başbakan Bülent Ecevit, Türkiye'nin İran ile ilişkilerinin, Avrupa Birliği AB ile ilişkilerinin yerini tutamayacağını söyledi. 
     Ecevit, TRT'de yayınlanan Pazar Panorama programının ardından, TRT binasından ayrılırken, gazetecilerin gündeme ilişkin sorularını yanıtladı. 
     Başbakan Ecevit, bir gazetecinin, ''AB ile ilgili son dönemde yaşanan tartışmalar çerçevesinde, hükümette uyum mesajı verdiniz. 
     MHP ve ANAP arasında tartışmalar referanduma kadar sürüklendi. Bu tartışmalar, bu fikir ayrılığı hükümetin uyumunu ne ölçüde etkiler '' sorusuna şu karşılığı verdi 
     ''Hükümet olarak toplandığımız vakit veya liderler toplantısı yaptığımız vakit, eğer aramızda bir sorun varsa kolayca çözüyoruz. Ama kamuoyu önünde tartışmalarda bazen değişik üsluplar ortaya çıkıyor. Bu da siyasetin belki de tabiatında vardır. Ama dediğim gibi, özünde bir ayrılığımız yok. Nitekim Bakanlar Kurulu toplantılarında, liderler toplantılarında uyum konusunda bir zorluk çekmiyoruz. Aslında, MHP'nin hangi konularda duyarlı olduğu kamuoyu tarafından da bilinen bir gerçek. Zaman içinde onları aşabilmeyi umuyoruz.'' Koalisyon ortaklarının yüz yüze toplantılarda değil de kamuoyuna sert mesajlar verdiğini ifade ederek, bunun nedenini soran bir gazeteciye de Ecevit, ''O da herhalde siyasetin özelliklerinden kaynaklanıyor'' yanıtını verdi. 
     Ecevit, ''İkinci uyum paketinin Meclis'e gelmesi bekleniyor. 
     Ancak, pakette idam ve ana dilde yayın serbestisi gibi başlıklar yer almıyor. Avrupa'ya giden yolda bu sıkıntılar nasıl çözülecek '' sorusunu da ''Olabildiğince hızlı çalışmaya çalışacağız. Başka yolu yok...'' diye yanıtladı. 
     
     Orgeneral Kılınç'ın açıklamaları 
     MGK Genel Sekreteri Orgeneral Tuncer Kılınç'ın açıklamalarını hatırlatan bir gazetecinin, ''Sizce İran'ın gündeme gelmesinin nedeni nedir '' sorusuna Başbakan Ecevit, şu yanıtı verdi 
     ''Onu Sayın Orgeneral'e sorun. Aslında, İran ile ilişkilerimizde nispi bir gelişme, olumlu bir gelişme var. Fakat yeterli ölçüde gelişme sağladığımızı söylemek mümkün değil. Ama İran ile Türkiye arasında ilişkiler, asırlardan beri gerilimli olsa bile olumlu olarak yürümüştür. Tabii İran ile ilişkilerimiz Avrupa Birliği ile ilişkilerimizin yerini tutamaz. Ona bir seçenek teşkil etmez. 
     Herhalde Sayın Orgeneral de o anlamda söylemiştir.'' 
     
     "AB her zaman haklı değil" 
     Başbakan Ecevit, ''Askerler son günlerde Avrupa Birliği'nin ulusal konularda Türkiye'ye yaklaşımlarının doğru olmadığıyla ilgili eleştirel açıklamalarda bulunuyorlar. Nasıl değerlendiriyorsunuz'' sorusu üzerine de şunları söyledi 
     ''Tabii yalnızca askerlerin yorumları veya duyarlılıkları değil, hepimiz bu duyarlılıkları paylaşıyoruz. AB'nin Türkiye'ye her zaman haklı davranışlar içinde olmadığı belli. Bunun en son, en somut örneklerinden biri, Türkiye'ye yönelik terörist eylemleri gerçekleştirenler bilindiği halde, bunlar bazı AB ülkelerinde saklandıkları ve eylemlerini oralarda planladıkları halde, bazı AB ülkeleri, bunları terör listesine almıyor. Buna tepki de yalnız askerlerde değil, bütün milletimizde vardır.'' 
     
     Ortadoğu 
     Ecevit, hem İsrail hem Filistin'de tırmanışa geçen kavga konusunda ABD'nin mutlaka ağırlığını koyması gerektiğini söyledi. 
     Ecevit, ''Ortadoğu'da, Gazze'de, Arafat'ın karargahı bombalandı. 
     Niye bekleniyor sizce '' diye sorulması üzerine, şöyle konuştu 
     ''Çok üzücü bir durum. Maalesef Ariel Şaron başbakanlığa geldikten sonra İsrail'in durumu çok daha katı oldu. Yaser Arafat da daha önce Barak'ın başbakanlığı döneminde büyük bir fırsat kaçırdı, yazık oldu. 
     Fakat bu Filistinliler'e yöneltilen saldırıları haklı çıkarmasa da şimdi her iki tarafta da tırmanışa geçen bir kavga var. Bu hem bir iç hem de bir dış savaşa dönüştü. Mutlaka ABD'nin ağırlığını koyması gerekir. Biz üzerimize düşenleri yaptık, yapmaya devam ederiz fakat ABD'nin elinde birtakım manivelalar var.'' ''Bu konuda bir işaret aldınız mı yaptığınız görüşmelerde '' sorusuna ise Ecevit, ''Şu ana kadar olumlu bir izlenim almadım'' yanıtını verdi. 
     
     "ABD'ye anlatmaya çalışıyoruz" 
     Bir soru üzerine, Irak'a olası operasyon konusuna da değinen Ecevit, operasyonun lafının edilmesinin bile Türkiye'ye büyük zarar vereceğini vurgulayarak, şunları söyledi 
     ''Çünkü Türk ekonomisi çok hassas dengeler üzerinde duruyor. 
     Turizm gelişmeye başladı. Fakat bölgemizde güvenlik açısından kaygı verici bir durum ortaya çıkarsa o da sarsılır. Ekonomi de sarsılır. 
     ABD'li dostlarımıza bunları anlatmaya çalışıyoruz. Niyetlerini de bilmiyoruz, yeni bir karar verdiler mi vermediler mi Başkan Yardımcısı Sayın Cheney geldiğinde, bunları bütün açıklığıyla kendisiyle görüşeceğiz.'' 
     
     Memurun ekonomik durumunda iyileştirme 
     Ecevit, ''Bir hafta içinde çok uzun süredir beklenen bir kararname çıktı ve üst düzey 80 bin devlet memurunun belirli miktarda ekonomik durumunun düzelmesi gündeme geldi. Türk halkı şimdi beklenti içinde'' denilmesi üzerine de ''Her şeyi birden yapamıyoruz tabii. 
     Olanaklarımız olsa adım adım birtakım güzel şeyler yapılır. Epey adım atıldı ve atılıyor. Önemli olan Türkiye'de ekonomiyi ve üretimi canlandırmak ve bu şekilde sağlanacak kaynaktan çalışanların haklarını daha büyük ölçüde almak. Takvim veremem ama hızlı çalışıyoruz o konuda. Enflasyondaki artışa ezdirmedik işçiyi de memuru da yani enflasyondaki farklılığı daima yansıttık ücretlere'' diye konuştu. 
     Bankacılık sisteminin, kamu ve özel bankalar olarak ne aşamada olduğunun sorulması üzerine Başbakan Ecevit, ''Kamu bankalarının özelleştirilmesi için hazırlıklar yapılıyor. Biz hükümet olarak pek çok yetkimizi birtakım özel kuruluşlara devrettik, bu demokrasinin ve pazar ekonomisinin gereğidir. Biraz ipin ucunu kaçırdık kurum ve kurullara devretme bakımından. Her şey hükümet olarak maalesef bizim elimizde değil. Buna bir çözüm bulmamız gerekiyor'' dedi. 
     Yabancı sermayenin Türkiye'ye gelmesiyle ilgili çalışmalara ilişkin bir soruyu ise Ecevit, şöyle cevaplandırdı 
     ''Bunlar aslında gerçekleşti. Kapı kapı dolaşılmaması için yasayı çıkardık. Hazırlıkları yapmış olduk, kararları çıkartmış olduk ancak bu Irak sorunu bir kabus gibi üzerimizde durdukça Türkiye'ye çok fazla bir yatırım gelmesi beklenemez. ABD'li dostlarımıza bunu anlatacağız. 
     Bize karşı çok iyi bir yaklaşımları var. Ekonomimize doğrudan veya dolaylı katkıda bulunmaya çalışıyorlar. Bunlar çok sevindirici fakat bunların hepsi AB için. Bizim sınırlarımıza girmese bile Irak'a bir saldırı, Türkiye'yi çok ağır şekilde etkileyecek.'' Ecevit, bir başka soru üzerine de, ''Bu hükümet döneminde son 3 yıl içinde Suriye, Irak ve İran ile ekonomik ilişkilerde önemli ölçüde artış başladı. Bu bir başlangıç ve böyle olması da gerekir. Biz, DSP olarak, seçimlerde, bölge merkezli politika izleyeceğimizi ancak bölgenin içine hapsolmayacağımızı söylemiştik. Bölgemizden aldığımız güçle dünyaya, batıya açılacağız demiştik'' karşılığını verdi. 
     
     Kamu yönetiminde saydamlık 
     Türkiye'de rüşvet olaylarının nasıl önlenebileceğine ilişkin bir soru üzerine Ecevit, saydamlığın artması gerektiğini belirterek, ''Kamu yönetiminde ne oluyor, ne bitiyor Bütün ayrıntılarıyla her zaman açığa vurulabilir durumda olur, bütün kamu işlemleri vatandaşların gözü önünde cereyan ederse rüşvet büyük ölçüde azalır'' diye konuştu. 
     Devlet mekanizması içinde 129 denetleme kurumu bulunduğu hatırlatılarak, ''Çok denetim mi rüşvete yol açıyor '' diye sorulması üzerine Ecevit, ''Onun etkisi var kuşkusuz. O konuda daha gerçekçi bir düzenleme yapılması gerekir'' dedi. 
     Başbakanlık'ta kamu yönetiminde saydamlık konusunda bir hazırlık yaptıklarını, bunun gelecek günlerde açıklanacağını bildiren Ecevit, ''Adı bile saydamlık olduğu için bütün ayrıntılarıyla açıklanacaktır. 
     Denetim enflasyonu var. Bu kadar denetim olunca ipin ucu kaçabiliyor'' dedi. 
     Sayıştay'a 8 aydır başkan atanmadığının hatırlatılması üzerine Ecevit, bu durumun kasıtlı olmadığını kaydetti. Özellikle son aylarda TBMM'de AB ile ilgili, Uluslararası Para Fonu'yla ilgili birçok yasa yapıldığını, her konuya yetişilemediğini, belirten Ecevit, ''Çok çalışkan bir Meclisimiz var, çalışkan bir hükümet var. Olabildiğince gereksinimleri karşılamaya çalışıyor'' diye konuştu. 
     Türkiye'de kadınlara yönelik şiddet olaylarının geleneksel yapıdan kaynaklanıp kaynaklanmadığına ilişkin bir soru üzerine de Ecevit, yalnızca Türkiye'de değil, bütün dünyada kadına ve çocuklara yönelik şiddetin olduğunu söyledi. Ecevit, şöyle devam etti 
     ''Türkiye'de bunun olağanüstü olduğunu zannetmiyorum. Çünkü çok şefkatli halkımız var. Ama Türkiye'de de bu olay maalesef oluyor. 
     Zaman içinde, Yeni Medeni Yasa yürürlüğe girdikten sonra kadın-erkek eşitliği, daha etkili bir şekilde gerçekleşmiş olacaktır. 
     Türkiye'de Cumhuriyet döneminde, Atatürk döneminde birçok gelişmiş ülkeden daha önce kadınlara birtakım haklar tanınmıştır. Seçme ve seçilme hakkı, eşit işe eşit ücret gibi.'' Türkiye'deki mülklerin sadece yüzde 8'inin kadınların üzerinde olduğunun belirtilmesi üzerine Ecevit, ''Yeni yasayla bu sorun herhalde çözülecektir'' dedi. 
     ''Siyasete, nüfusun kadın-erkek eşitliği ne zaman yansıyacak '' sorusuna ise Ecevit, ''O konuda eksikliğimiz var. Benim partim en çok kadın milletvekili çıkaran parti ama o da yetersiz. Milletvekili olarak yeterli hanım yok, hatta sendikalarda, meslek odalarının yönetiminde yeteri kadar hanım yok. Ama her meslek dalında çok sayıda çok başarılı kadınlarımız var. Şimdiye kadar kadınlar tercihini başka yerde yaptılar. İnanıyorum ki, önümüzdeki yıllarda kadınların siyasette, sendikacılıkta, meslek odalarında daha etkili olarak, daha çok sayıda olduklarını göreceğiz'' yanıtını verdi. 
     Ecevit, kadınların siyasette yer alma eğilimleri arttıkça veya onlara bu olanak sağlandıkça siyasetin daha olumlu olacağına inandığını sözlerine ekledi. 
     ''Rahşan Hanımla paylaşımınız nasıl '' sorusu üzerine Ecevit, ''Bir her şeyi birbirimize danışırız ama tartışmaktan da kaçınmayız. 
     Uygarca, birbirimizi kırmadan tartışırız'' dedi. 
     






</TEXT>
</DOC>
