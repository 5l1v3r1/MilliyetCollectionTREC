<DOC>
<DOCNO> 98171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko13.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Akçakoca ''Varlık Yönetim Şirketi kurmak amacındayız...'' 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Engin Akçakoca, Ağustos ayına kadar varlık yönetim şirketinin oluşmasını sonuçlandırmak, yüzde 80 oranında katılımcıyı da bulabildikleri takdirde bu şirketi kurup piyasaya çıkartmayı amaçladıklarını söyledi. 
     BDDK tarafından bankacılık sektörünün yeniden yapılandırılması toplantıları çerçevesinde düzenlenen ''Türkiye İçin Bir Varlık Yönetimi Şirketi Modeli'' konulu panel, İstanbul'da başladı. 
     Panelin açılışında konuşan Akçakoca, banka sermayelerinin güçlendirilmesi programı sonucunda tahsili geciken alacakların brüt olarak yüzde 25 seviyesine çıktığını, bu oranın kamu bankalarında yüzde 43 dolayında bulunduğunu ifade etti. 
     TMSF tarafından devralınan miktarın temerrüt faizi ile birlikte 8.5 milyar dolar civarında olduğunu bildiren Akçakoca, ''Bunların hepsi bankalarımız için yük. Aynı firmalar bunun için emek, zaman ve eleman harcıyorlar'' dedi. 
     Akçakoca, sözlerini şöyle sürdürdü 
     ''Diyoruz ki bilançolarımız şeffaf olacak. Eskiden yaptığımızı halen yapmaya devam edemeyiz. Eğer bilançonuzda hareket yoksa, parasal pozisyonunuz düşükse, parasal olmayan aktifleriniz yüksekse bunlardan zaman içinde kurtulmanız lazım.'' Bilançolara bakıldığında kredilerde sağlıklı şirketlerin faizlerini ve taksitlerini zamanında ödediklerini, bu açıdan bir problem olmadığını belirten Akçakoca, ufak bir destekle ekonomiye tekrar kazandırılabilecek firmalar için İstanbul Yaklaşımı'nı geliştirdiklerini anlattı. 
     ''Bilançolarda öyle kalemler var ki donmuş ve de kemikleşmiş. Bunlar için varlık yönetim şirketini kullanalım dedik'' diyen Akçakoca, varlık yönetim şirketinin, bir varlık yönetim felsefesi olduğunu ifade etti. Akçakoca, varlık yönetim şirketi olması durumunda bankaların başvuracağı alternatiflerin artacağını, ikinci piyasaların gelişmiş olacağını vurguladı. 
     Geçen yıl ikinci el kredi piyasası önündeki vergi engellerini kaldıran düzenlemeler yaptıklarını, bundaki amaçlarının bir aktivite yaratmak olduğunu belirten Akçakoca, ''Böyle bir şirketin piyasaya girmesiyle finansal piyasaların verimliliği, derinliği ve çeşitliliği artmış olacak'' dedi. 
     Akçakoca, varlık yönetim şirketinin kurulmasının icra iflas mevzuatının olumlu yönde değişmesine de katkıda bulunacağını kaydetti. 
     
     AĞUSTOS AYINA KADAR ŞİRKETİN OLUŞMASINI AMAÇLIYORUZ 

     TMSF ve BDDK olarak kendi alacaklarıyla ilgili çalışmaları sürdürdüklerini belirten Akçakoca, bankalardaki sorunlu alacaklar için, özel varlık yönetim şirketleri imkanları konusunu araştırdıklarını ve bunun için bir proje grubu oluşturduklarını söyledi. 
     Engin Akçakoca, şunları kaydetti 
     ''Biliyorsunuz yasa ile böyle şirketlere TMSF, varlığının yüzde 20 oranında ortak olabiliyor. Ancak tek bir şirket şartı yok. Birden fazla şirket oluşursa aynı oran onlar için de geçerli olur. 
     Uluslararası tecrübelere baktık bu şirketlerin başarılı olması için ya yüzde 100 özel ya yüzde 100 kamu olması gerekiyor. Fakat nereden bakarsanız bakın kamu desteğini almış olan varlık yönetim şirketlerinin başarı oranı daha yüksek. Bizim amacımız ilgili kurum ve kuruluşlarla birlikte kurulacak varlık yönetim şirketlerinin önündeki engelleri kaldırmak, faaliyetlerini kolaylaştırmak, rahat çalışma imkanı ve ortamını sağlayabilmektir. Bununla ilgili yönetmelik çalışmamız var. Gelecek ay çıkartmayı düşünüyoruz. 
     Ağustos ayına kadar böyle bir şirketin oluşmasını sonuçlandırmak, eğer yüzde 80 ortağı da bulabilirsek, katılımcıyı da bulabilirsek bu şirketi kurup piyasaya çıkartmayı amaçlıyoruz.'' 
     
     "KÖTÜ AKTİFLER VE SORUNLU ALACAKLAR MALİ SİSTEMİ AKSATIYOR" 

     Engin Akçakoca kötü aktiflerin ve sorunlu alacakların, bankacılık ve mali sistemindeki aksaklığın sürekli olmasına yol açtığını belirterek, bunlarla ilgilenilmediği takdirde değer kaybedildiğini söyledi. Akçakoca, bankacılara seslenerek şöyle dedi 
     ''Ne kadarının zarara dönüşeceğini hiçbir zaman bilemiyorsunuz. Çözümü için deneyiminiz yok. Çözüm, bunlar için pazar yaratmakta. Bu pazarı, doğrudan doğruya ikinci elde yapabilirsiniz, varlık yönetim şirketi vasıtasıyla yapabilirsiniz, kendiniz paketleyip şirketi kendiniz kurabilirsiniz. Ancak, muhakkak bunların harekete geçmesi gerekiyor. Geçerken de en büyük sorunun fiyat olduğunu dünya öğrenmiş. Bu fiyatın kamuoyuna çok iyi bir şekilde anlatılması gerekiyor. Çekoslovakya örneğinde 100 dolar 7 dolara satılmış, Güney Kore'de 100 dolar 30 dolara satılmış. Bunlar doğru anlatılmadığı takdirde kesinlikle kamuoyu tarafından farklı anlaşılacaktır. Bunun anlatılmasına çok önem vermemiz gerekiyor.'' 
     
     BİLANÇOLARDAN TEMİZLİK 

     Parasal olmayan aktiflerle ilgili olarak, iştiraklerle ilgili bir düzenlemeleri olduğunu belirten Akçakoca, mali olmayan iştiraklerin elden çıkartılması ile ilgili 9 senelik bir geçiş süresi olduğunu anımsattı. 
     Akçakoca şunları kaydetti 
     ''Bunun dışında, bilançolarımızın yoğun gayrimenkul ağırlığı ve de sorunlu alacaklar ağırlığının bir an evvel, bilanço dışına taşınarak, satılarak, aktif yönetim şirketlerine devredilerek harekete geçirilmesinde büyük fayda var. 
     Bu, mali sektör için birleşme ile güçlenmek kadar önemli bir olgudur. Bilançoların bunlardan temizlenmesi, bilançolara hareket ve renk getirilmesi bizim için, sizler için fevkalade önemlidir. Güçlü bilançoya, güçlü sektöre ulaşmanın yollarından biridir. Ve de birleşmeden daha kolaydır.'' 
     





</TEXT>
</DOC>
