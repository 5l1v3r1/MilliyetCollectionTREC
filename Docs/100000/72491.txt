<DOC>
<DOCNO> 72491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/yasam/yas04.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram değil, seyran değil Papa bizi niye öptü 
</HEADLINE>
<TEXT>

Vatikan, 150 yıllık kan davasını sona erdiren Elazığlı aşiret lideri Sait Ali Bayrak’a barış madalyası verdi. Bayrak "Nobel’e de aday gösterileceğimi öğrendim" dedi 
     Elazığ’daki Heylani Kebir Aşireti’nin Lideri Sait Ali Bayrak’a Vatikan’ın Altın Barış Madalyası verildi. Bayrak, Vatikan Büyükelçiliği’nin İstanbul Temsilcisi Jorç Maroviç tarafından İstanbul’a davet edildiğini ve aralarında kan davası süren 2 aşireti barıştırdığı için kendisine Vatikan Altın Barış Madalyası verildiğini açıkladı. 
     Bayrak, daha önce Elazığ Atatürkçü Düşünce Derneği ADD tarafından da kan davasını sona erdirdiği için kendisine Atatürk Barış Ödülü verildiğini hatırlatarak, kan davalarının bu yüzyıla yakışmadığını söyledi. 
     Elazığ’ın Palu ilçesinde, 150 yıldır Heylani Kebir ve Gaydimen aşiretleri arasında süren kan davasını barışla sonuçlandırdığı için bu ödüle layık görüldüğünü açıklayan Bayrak, şöyle konuştu 
     
     Ödül, Elazığ’ın sayılır 
     "İki aşiret arasında yaklaşık 150 yıldır süren kan davasını barışla sonuçlandırdığımız için çok mutluyuz. Bu ödüle layık olmaya çalışacağım. 1 milyar 500 milyon Hıristiyan alemini temsil eden Vatikan’ın beni tanıması gurur verici. Ayrıca Vatikan’ın beni 2002 Nobel Barış Ödülü’ne aday göstereceğini de öğrendim. Bu ödül, hem bana hem de Elazığ’a verilmiştir." 
     



 YAŞAM 



















</TEXT>
</DOC>
