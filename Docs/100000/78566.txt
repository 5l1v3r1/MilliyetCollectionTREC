<DOC>
<DOCNO> 78566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/siyaset/asiy.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer kanunları 
</HEADLINE>
<TEXT>

Cumhurbaşkanı, Letonya gezisinde heyet üyelerine dağıttırdığı bilgi yazısında, ekstra harcamalara dikkat çekerek, PAY TV’lerin izleyenlerce ödenmesini istedi 
     ÜMİT BEKTAŞ Letonya 

     Cumhurbaşkanı Ahmet Necdet Sezer, Baltık ülkeleri gezisi öncesi Dışişleri Bakanlığı kanalıyla heyet üyelerini bir yazıyla uyardı. Sezer yazısında, Marmara Üniversitesi İlahiyat Fakültesi Dekanı Prof. Zekeriya Beyaz’ın otel odasında porno film izlemesiyle gündeme gelen PAY TV harcamalarının, diğer ekstra harcamalar gibi, bizzat heyet üyelerince karşılanacağını bildirdi. 
     Sezer, Baltık ülkeleri ziyaretinin ilk ayağı olan Letonya’da dağıttırdığı bilgi yazısında, ekstra harcamaları ayrıntılarıyla açıkladı. Dışişleri görevlilerince dağıtılan yazıda, PAY TV adı verilen ve porno ya da vizyon filmlerinin gösterildiği paralı otel kanallarının ücretlerinin heyet mensuplarınca ödenmesi gerektiği belirtildi. Sezer’in PAY TV uyarısının, Beyaz’ın otelde porno izlemesinin hemen ardından gelmesiyse dikkat çekici bulundu. 
     Mektupta ayrıca, alkolsüz içkilerin devlet tarafından, alkollü içkilerinse heyet üyeleri tarafından ödenmesi gerektiği bildirildi. 
     Yazıda heyet üyelerinin içki içmedikleri takdirde, yemek ücretlerinin devlet tarafından ödeneceği de dile getirilirken, "Yemeklerinizi otel dışında makul lokantalarda yerseniz, otelden daha az ücret ödersiniz. Bu yüzden fırsat buldukça yemeklerinizi otelde değil, şehirdeki lokantalarda yemenizi rica ediyoruz" denildi. 
     Yazıda, heyet üyelerinin otelde toplu halde yedikleri yemeklerle içtikleri alkolsüz içecekler için kendilerine verilen hesap pusulalarına, harcamanın kaç kişiye ait olduğunu yazmaları da istendi. Dışarıda yenilecek yemekler için alınacak faturaların da yaygın kullanılan bir Batı dilinde düzenlenmesinin sağlanması talep edildi. Yazıda, ütü, kuru temizleme ve telefon görüşmesi de "ekstra harcama" kategorisi sınıfında sayıldı. 
     
     Heyette 35 kişi var... 
     Sezer’in heyetinde, aralarında Devlet Bakanı Faruk Bal’ın da yer aldığı 35 kişi bulunuyor. Resmi heyet Dışişleri yetkilileri, Çankaya Köşkü çalışanları ve koruma görevi yapan polislerden oluşuyor. Heyetin yemek ve konaklama masrafları, Türkiye adına Dışişleri Bakanlığı Levazım ve Ağırlama Şubesi’nce karşılanıyor. 3 ülkeyi kapsayan ziyaret boyunca Cumhurbaşkanı ve beraberindekiler, dünyaca ünlü oteller zinciri Radisson Sas’ta kalacak. Otelde dört kanaldan PAY TV yayını yapılıyor. Oda numarasını girerek izleyen misafirler, 24 saat için 13 dolar ödüyor. 
     



 SİYASET 














</TEXT>
</DOC>
