<DOC>
<DOCNO> 68715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur13.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike skandalında adı geçen kadınlar gözaltında.. 
</HEADLINE>
<TEXT>

     ''Susurluk Davası'' sanıklarından Ali Fevzi Bir ile hakemler ve teknik direktörler arasında ''şike çetesi oluşturulduğu'' iddiasına ilişkin yürütülen soruşturma kapsamında harekete geçen İstanbul polisi, 6'sı kadın 8 kişiyi gözlem altına aldı. 
     Kadıköy Cumhuriyet Savcılığı'nca yürütülen soruşturma çerçevesinde harekete geçen polis, Ali Fevzi Bir'in telefon konuşmalarında adı geçen Dilek Uzun'un da aralarında bulunduğu, 6'sı kadın 8 kişiyi yakaladı. 
     Sorgularının yapılabilmesi için savcılıktan 3 gün gözetim izni alınan bu kişilerin, daha sonra Kadıköy Cumhuriyet Savcılığı'na sevk edilecekleri bildirildi. 
     
     Sakaryaspor Teknik Direktörü ifade verdi 

     Sakaryaspor Teknik Direktörü Coşkun Demirbakan da soruşturma kapsamında ifade verdi. 
     İddialara ilişkin hazırlık soruşturmasını yürüten Kadıköy Cumhuriyet Başsavcı Vekili Nihat Çakar ve Cumhuriyet Savcısı Eren Gönen tarafından ifadesine başvurulan Demirbakan, adliyeden ayrılırken basın mensuplarına yaptığı açıklamada, ''şike olaylarına karşı olduğunu ve konuyla ilgisinin bulunmadığını'' savundu. 
     Demirbakan, şunları söyledi 
     ''Şike yapma gibi bir gücüm olsaydı, geçmişteki maçları kaybetmezdim. Ben, iki final maçı kaybettim. Şerefsizce maç kazanacağıma, şereflice maç kaybetmeyi tercih ederim. Benim spor ahlakım budur. Ayrıca, şike iddiasıyla gündeme gelen Sakaryaspor-Erzurumspor maçının kasetleri kulübümüzde mevcuttur. Şike olayıyla ilgili en ufak bir şeye rastlanırsa antrenörlüğü bırakırım.'' ''Ali Fevzi Bir'i tanıyıp, tanımadığı'' sorulan Demirbakan, ''Ali Fevzi Bir'i tanımayan kimse olmadığını, kendisinin tanımasının da gayet doğal olduğunu'' belirtti. 
     Basında çıkan haberleri yapanlar hakkında yasal yollara başvuracağını da kaydeden Demirbakan, yaşanan olayların Sakaryaspor Kulübü'nü maddi ve manevi olarak olumsuz etkilediğini sözlerine ekledi. 
     






</TEXT>
</DOC>
