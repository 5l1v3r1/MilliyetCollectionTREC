<DOC>
<DOCNO> 92580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/spo14.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası notları 
</HEADLINE>
<TEXT>

     Forma Jeremies’in 
     ALMANYA’DA sarı kart cezası yüzünden Brezilya’ya karşı oynayamayacak Michael Ballack’ın yerine Jens Jeremies’in görev yapacağı açıklandı. Yardımcı Antrenör Michael Skibbe, "Jeremies, şu ana kadar göstermiş olduğu başarılı performans itibarıyla Ballack’ın yerine geçebilecek en güçlü aday" dedi. 
     
     Schröder’in düşü 
     ALMANYA Başbakanı Gerhard Schröder, Japonya Başbakanı Junichiro Koizumi’den, Dünya Kupası’nı kaldırabilmek için yardım istedi. Koizumi ile birlikte Kanada’da katıldıkları G8 toplantısından sonra Japonya’ya geçmesi beklenen Schröder’in, Koizumi’den kendileriyle ve Dünya Kupası’yla birlikte Almanya’ya gelmesini istediği belirtildi. 
     
     Güvenlik artıyor 
     2002 Dünya Kupası’nda cumartesi ve pazar günü oynanacak 3.’lük ve final maçları öncesi Daegu ile Yokohama’da güvenlik güçlerinin sayısı artırılıyor. Şehirlerde görev yapan polis sayısı iki katına çıkarılırken, stat çevresinde ve şehir merkezlerinde de sıkı güvenlik uygulanacağı açıklandı. 
     
     Belçika yakın 
     TURNUVANIN bitimine kısa süre kala, ikinci turda elenen Belçika, 16 takımın değerlendirmeye alındığı Fair - Play ödülünü kazanmayı hemen hemen garantiledi. 30 Haziran’da açıklanacak birincilik ödülünü kazanan ülke, 50 bin dolarlık spor malzemesi çeki, madalya ve bir de sertifika alacak. 
     
     İki cezalı 
     FIFA Disiplin Komitesi, Meksikalı Rafael Marquez ve Paraguaylı Roberto Acuna’yı cezalandırdı. FIFA, Meksika - ABD maçında kırmızı kart gören Marquez’i 4 uluslararası maçtan men ederken, 8 bin İsviçre Frangı da para cezasına çarptırdı. Ayrıca, Paraguay - Almanya sınavında oyundan atılan Acuna’ya, 2 uluslararası maçtan men ve 5 bin İsviçre Frangı cezası verildi. 
     
     Devlet nişanı 
     BÜYÜK sürpriz yapan ev sahiplerinden Güney Kore Milli Takımı, devlet nişanıyla ödüllendirilecek. Güney Kore hükümeti, teknik heyet ve 23 futbolcuyu, uluslararası arenada, ülkelerini en iyi biçimde temsil eden sporculara verilen "Mavi Ejderha" madalyasıyla onurlandıracak. 
     
     Rakipte üç sakat 
     EV sahibi Güney Kore’de, yarınki Türkiye maçı öncesi üç as oyuncunun sakatlığı teknik heyeti düşündürüyor. Dizinden sakatlığı bulunan savunma oyuncusu Choi Jin Cheol ve orta alan oyuncusu Kim NamIl ile sakatlığı geçmeyen Hawng Sun Hong dünkü antrenmana katılamadı. Kim NamIl’in büyük ihtimalle forma giyemeyeceği bildirildi. 
     



 SPOR 
































</TEXT>
</DOC>
