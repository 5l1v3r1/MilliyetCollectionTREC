<DOC>
<DOCNO> 60257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur32.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel 2001 yılında 8 bin 187 kişiyle görüştü 
</HEADLINE>
<TEXT>

     9. Cumhurbaşkanı Süleyman Demirel'in 
     2001 yılında 8 bin 187 kişiyle görüştüğü bildirildi. 
     Kuleli Sokak'taki çalışma ofisinden yapılan yazılı açıklamada, Demirel'in geçen yıl gerçekleştirdiği faaliyetlere ilişkin bilgi verildi. 
     Buna göre, Demirel, çıktığı 39 yurtiçi ve 7 ülkeyi kapsayan yurtdışı gezilerinde toplam 70 bin 577 kilometre yol katetti. 
     Demirel, 76'sı tören, 16'sı uluslararası toplantı, 8'i Ortadoğu ile ilgili, 28'i açılış, 7'si temel atma, 8'i üniversite öğrenim yılı açılışı, 44'ü sosyal ve sanatsal olmak üzere toplam 187 etkinliğe katıldı. 64'ü büyükelçi olmak üzere, 8 bin 95 kişiyi kabul eden Demirel, DYP Genel Başkanı Tansu Çiller, DTP Genel Başkanı İsmet Sezgin, ATP Genel Başkanı Tuğrul Türkeş ve 87 yabancı devlet adamı ile görüşmeler yaptı, 16'sı uluslararası 56 toplantıda konuştu. 
     Demirel'e Kazakistan Cumhurbaşkanı Nursultan Nazarbayev ''Barış Nişanı'', Kazakistan-Kainar ve Karadeniz Teknik üniversiteleri ise ''fahri doktora'' unvanı verdiler. 
     Demirel'in görüştü devlet adamları arasında Azerbaycan Cumhurbaşkanı Haydar Aliyev, Filistin Devlet Başkanı Yaser Arafat, İsrail Başbakanı Ariel Şaron ve dağılan Sovyetler Birliği'nin son Devlet Başkanı Mihail Gorbaçov da yer aldı. 
     Demirel, geçen yıl, yerli ve yabancı basın ve televizyon kuruluşlarıyla 79 mülakat ve çekim programına da katıldı. 
     






</TEXT>
</DOC>
