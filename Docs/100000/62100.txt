<DOC>
<DOCNO> 62100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/ekonomi/aeko.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev tekstilinde birinciyiz 
</HEADLINE>
<TEXT>

Geçen yıl tekstilde 250 milyon dolar ihracat yaptıklarını bildiren Zorlu Holding Yönetim Kurulu Başkanı Ahmet Nazif Zorlu, Dünyada bir numara olduğumuzu ispatladık’ dedi 
     EKONOMİ SERVİSİ 

     Zorlu Holding Yönetim Kurulu Başkanı Ahmet Nazif Zorlu, ev tekstilinde dünyada bir numara’ olduklarını söyledi. Zorlu, "Bugüne kadar bunu söylemiyordum. Fakat bugün bunu gerçekten ispatladık" dedi. 
     Grup şirketlerinden Korteks ve Bel - Air’in, Frankfurt’taki Heimtextil Fuarı’na katılması nedeniyle düzenlediği basın toplantısında konuşan Zorlu, şunları kaydetti 
     "Tekstildeki ihracatımız 2001 yılında 250 milyon dolar olarak gerçekleşti. Heimtextil’e bu yıl 3 bin civarında firma katıldı. Bunların içinde cirosu 250 milyon dolar olan firma yok. Avrupa’dan Amerika’ya, Güney Afrika’dan Japonya’ya kadar ihracat yapıyoruz. İhracatımızın bu derece büyümesinde Heimtextil gibi fuarlara katılmamızın da büyük etkisi var." 
     
     Korteks borsa yolunda 
     Korteks’in Heimtextil Fuarı’na ilk olarak 16 yıl önce 40 metrekarelik bir standla katıldığını anlatan Zorlu, bu yılki standlarının bin 500 metrekare olduğunu, sergilenen 3 binin üzerindeki desen ve modelin tümünü kendi bünyelerinde ürettiklerini bildirdi. 
     Geçen yıl Korteks’i halka arz etmeyi planladıklarını, ancak bunu ertelediklerini hatırlatan Zorlu, halka arzı bu yılın ilk yarısında gerçekleştireceklerini açıkladı. Zorlu, Garanti Yatırım ve Denizbank liderliğinde yapılacak halka arzda Korteks’in yüzde 20’sinin satılacağını belirtti. Halka arzdan 80 - 100 milyon dolar gelir beklediklerini bildiren Zorlu, Korteks’in kapasitesini artırmak için bu yıl 60 milyon euroluk yatırım yapacaklarını kaydetti. Zorlu, pet şişe hammaddesi üretimine de başlayacaklarını söyledi. 
     
     Markalara odaklanacak 
     Halen 40 Linens mağazası bulunduğunu belirten Zorlu, yıl sonunda bu rakamı 100’e çıkarmayı hedeflediklerini, ayrıca Moskova’da mağaza açacaklarını ifade etti. 
     Fransa’da 100 yıldır ev tekstili üreten Bel - Air firmasını satın aldıklarını hatırlatan Zorlu, "Bundan sonra üstünde en fazla duracağımız konu markalarımızı yaymak. Firmalarımızı dünya firmaları haline getirdik. Bundan sonra da markalarımızı dünya markaları haline getireceğiz" dedi. 
     
Vestel - Elektrolux görüşmeleri sürüyor      Ahmet Nazif Zorlu, Vestel’in Elektrolux’le yüzde 50 - 50 ortak olması konusunda görüşmelerin sürdüğünü belirterek, "Yakın zamanda belli olacak. Ortaklık olursa beyaz eşyada hedeflerimiz revize edilecek. Ülkemize yabancı sermayenin gelmesini istiyoruz" dedi. Vestel’in 2001’de 5.5 milyon adet televizyon, 400 bin DVD ve 600 bin uydu anteni ihraç ederek 740 milyon dolar elde ettiğini anlatan Zorlu, bu yılki hedeflerinin 850 milyon dolar olduğunu açıkladı. "Kendimizi 2005’e hazırlıyoruz" diyen Zorlu, dijital televizyon üretimine de gireceklerini bildirdi. Zorlu Holding’in 2002 ihracat hedefinin ise 1.1 milyar dolar olduğunu kaydederken, "Geçtiğimiz yıl Zorlu Holding’e bin yeni çalışan eklendi. Bu yıl da yeni eleman alımlarına devam edeceğiz. Örneğin Denizbank’a 700 kişi aldık" diye konuştu. 
     



 EKONOMİ 















</TEXT>
</DOC>
