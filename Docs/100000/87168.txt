<DOC>
<DOCNO> 87168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun19.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturalya Kilisesine sübyancılık suçlaması 
</HEADLINE>
<TEXT>

     Avustralya, Katolik kilisesine bağlı bazı din adamlarının çocuklara cinsel tacizde bulunduğu, Sydney başpiskoposunun da bunları örtbas etmeye kalkıştığı iddiasıyla çalkalanıyor. 
     Channel Nine adlı kanalda program hazırlayan Richard Carleton, bazı rahiplerin küçük çocuklara cinsel tacizde bulunduklarını iddia etti. Başpiskopos George Pell de, dün düzenlediği basın toplantısında Carleton'ın iddialarının asılsız olduğunu ve konuyu mahkemeye götüreceğini söyledi. 
     TV gazetecisi Carleton, bunun üzerine başpiskoposun taciz olaylarını örtbas etmek istediğini iddia etti ve piskoposun, taciz kurbanlarına susmaları için para önermeye kalktığını gösteren kanıtlara sahip olduğunu bildirdi. 
     Sydney'de yayımlanan Daily Teleagraph gazetesi de bugünkü sayısında, bir rahibin 20 yıl boyunca üç eyalette çocuklara cinsel tacizde bulunduğunu, ancak kilise yönetiminin bunları görmezlikten geldiğini yazdı. 
     Avustralya'da devletin zirvesi de benzer sübyancılık iddiasıyla sarsılıyor. İngiltere Kraliçesi'nin temsilcisi Genel Vali Peter Hollingworth, Brisbane Anglikan piskoposuyken bazı rahiplerin sübyancılıklarını örtbas etmekle suçlanıyor. 
     





</TEXT>
</DOC>
