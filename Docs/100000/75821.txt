<DOC>
<DOCNO> 75821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo08.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2. Başkanı "Maçın sonlarına doğru gevşedik" 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Gençlerbirliği maçının son dakikalarında futbolcuların gevşek davranışı nedeniyle gol yiyerek berabere kaldıklarını söyledi. 
     Özdemir, deplasmanda yaptıkları zorlu mücadelede liderlik şansını kaçırdıklarını ifade ederken, teknik heyet ve futbolculara sitemde bulundu. Özdemir, ''Futbolcularımız ve teknik direktörümüzün unutmaması gereken birşey var. Maç hakemin düdüğü ile biter. Dün akşam ki maçta son anlardaki biraz gevşek davranmamız liderliğimize engel oldu'' diye konuştu. 
     Gençlerbirliği karşısında sarı-lacivertli takımın sergilediği performanstan memnun olduğunu vurgulayan Özdemir, özellikle ikinci yarıda Mustafa'nın kırmızı kartla oyun dışı kalmasının ardından çok iyi mücadele ettiklerini kaydetti. 
     Özdemir, ''Özellikle 10 kişi kaldıktan sonra çok iyi mücadele ettik ama, elimize gelen fırsatı kaçırdık. Ancak ben sezon sonunda şampiyon olacağımıza inanıyorum'' şeklinde konuştu. 
     
     "Lorant en iyisini yaptı" 
     Nihat Özdemir, teknik direktör Lorant'ın, maçın ardından otobüsle İstanbul'a gelen futbolcularına gece geç saatlerde antrenman yaptırması konusunda da, ''Teknik direktörümüz en iyisini yapmış'' dedi. 
     Sarı-lacivertli yönetici, ''Hocamız en doğru olanı yapmış. Zaten futbolcuyu başka türlü motive edemezsiniz. Onları o saatte bile futboldan koparmayarak antrenman yaparak, en güzelini yapmış'' diyerek sözlerini tamamladı. 
     






</TEXT>
</DOC>
