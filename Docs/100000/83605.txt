<DOC>
<DOCNO> 83605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur16.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'den Ecevit'e "Bu millet 50 tane senin gibi Başbakan çıkarır" 
</HEADLINE>
<TEXT>

     Saadet Partisi SP Genel Başkanı Recai Kutan, işçinin, memurun, çiftçinin, esnafın ve sanayicinin büyük sıkıntılar içinde olduğunu belirterek, ''Anadolu bir uçtan bir uca cayır cayır yanıyor'' dedi. 
     Kutan, partisinin Antalya'nın Kale İlçesi teşkilatının Beymelek Beldesi yakınlarındaki Kızılalan mesire yerinde düzenlediği Bahar Şenliği'nde, partililere hitap etti. 
     Kutan, Anadolu'yu baştan başa dolaştığını, toplumun her kesiminden insanlarla görüştüğünü belirterek, ''Bu başarısız, beceriksiz ve bereketsiz iktidar, Türkiye'yi bu hale soktu. Geçen Ramazan Bayramı'nda bazı müftüler, memura zekat ve fitre verilmesi caizdir 
     dediler. Memurlar açtır. Bunlar, şerefli memurları bu hale getirdiler'' diye konuştu. Emeklinin, çiftçinin halinin de perişan olduğunu kaydeden Kutan, şöyle devam etti ''Zengin su kaynakları, verimli toprakların ve dünyanın en çalışkan insanlarının bulunduğu Akdeniz bölgesinde çiftçimiz, bolluk ve refah içinde olmalıydı. Ama buraya gelirken gördüm, seralarda toplanmadıkları için kurumaya terk edilen biberler ve domatesler var. Girdi fiyatları pahalı, ürün ucuz. Şimdi de bazı kendini bilmezler, hormon ve zirai ilaç dedikodusunu ortaya attılar. Domatesin fiyatı yarıya düştü. Geçen yıl da enflasyonun müsebbibi olarak yeşil sivri biberi göstermişlerdi. Senin ekonomik düzenin çerden çöpten mi ki, biber fiyatı yükseldi diye enflasyon fırlasın. Bu lafa kargalar bile güler.'' Kutan, hükümetin bir ekonomi politikası bulunmadığını da öne sürerek, hükümetin ekonomik politikayı IMF'ye, dış politikayı da ABD'ye havale ettiğini söyledi. Kutan, ''Bunlar ekonomiyi düzeltmek yerine ekonomiyi batırdılar'' dedi. Kutan, ''enflasyon düştü'' denilmesinin bir şey ifade etmeyeceğini ifade ederek, ''Milletin gırtlağını sıkarsanız, millet yemez içmezse fiyatlar sen istesen de istemesen de düşer'' diye konuştu. Kutan, ekonomiden dış politikaya, eğitimden tarım sektörüne kadar tüm alanlarda işlerin kötü gitmesine rağmen hükümetin koltuğu bırakmaya yanaşmadığını da öne sürerek, şöyle devam etti ''Ecevit çıkıyor diyor ki Bizim alternatfimiz yok. Bizim alternatifimiz yok demek demokrasiye inançsızlıktır. Bu aziz millet sizin gibi 50 tane başbakan çıkarır bu ülkede.'' Kutan, 54. RP-DYP hükümeti döneminde havuz sistemi uygulandığını, parası olan devlet kuruluşlarının parasını özel banka yerine buraya yatırdığını, ihtiyacı olan devlet kuruluşlarının da düşük bir faizle buradan para temin ettiğini belirterek, bu uygulamanın özel bankaların ve medyanın işine gelmediğini savundu. Kutan, şunları kaydetti ''Bu yüzden hemen başladılar, bir İrtica geliyor furyasına. Bu irtica numarası bayatladı. Yeni bir şeyler bulun. 1908'de de irtica demişlerdi. Menderes iktidara gelince de irticacı dediler. Adalet Partisi iktidarına da, ardından Turgut Özal'a da irticacı dediler. Bu bayat numaraları bırakın. Artık bu plağı değiştirin.'' Kutan, Türkiye'nin sorunlarının çözümsüz olmadığına da değindiği konuşmasında, doğru politikalar uygulandığında, Türkiye'nin kısa sürede sıkıntılardan kurtulabileceğini ifade ederek, ''Ümitsizliğe kapılmayın, çare var. Çare Milli Görüş iktidarıdır'' dedi. Kutan, piknik alanında ikram edilen gözleme ve ayranla öğle yemeğini yedikten sonra, havayoluyla İstanbul'a gitmek üzere Beymelek'ten Antalya'ya hareket etti. 
     





</TEXT>
</DOC>
