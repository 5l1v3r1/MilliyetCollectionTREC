<DOC>
<DOCNO> 73994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun15.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 2.4 milyar kişi yetersiz sağlık koşullarında yaşıyor 
</HEADLINE>
<TEXT>

     Yetersiz sağlık koşulları, hükümetler acil tebdir almazsa gelecek on yılda dünyanın en yoksul 20 milyon çocuğunun ölümüne yol açacak. 
     İngiliz kalkınma ajansları ''Tearfund ve WaterAid'' tarafından hazırlanan ''İnsan Atığı'' adlı rapora göre, gelişmekte olan dünyanın büyük bölümünde, temel sağlık koşullarının eksikliği önlenebilir hastalıklar için uygun koşullar yarattı. 
     ''Sudan kaynaklı hastalıklardan rahatsız olan insanlar dünyadaki hastane yataklarının yarısını işgal ediyor'' denilen raporda, Çin, Hindistan ve Endonezya'da ishalden ölenlerin oranının, AIDS hastalığından ölenlerin iki katı olduğuna dikkat çekildi. 
     22 Mart BM Dünya Su Günü'nde yayımlanan raporda, dünya nüfusunun 
     yüzde 40'ını oluşturan 2.4 milyar insanın yeterli sağlık koşullarında yaşamadığı ifade edildi. Tearfund yetkilisi Joanne Green, dünya ülkelerinin yoksullukla mücadele amaçlarını belirlediğinde, dünyanın en yoksul insanları için sağlık koşullarını oluşturma konusuna önem vermediğini söyledi. Green, ''Hükümetler yılda 11 milyar pound harcamaya karar verdiklerinde, Avrupalılar ve Amerikalıların köpek yemine harcadıkları bu miktarla, dünyada sudan kaynaklı hastalıklar yarıya inebilir'' dedi. Rapora göre, kirli su ve sağlıksız tuvaletlerin sebep olduğu ishal gibi hastalıklardan günde yaklaşık 6 bin çocuk yaşamını yitiriyor. Hükümetlerin, Ağustos ayında Güney Afrika'nın Johannesburg kentinde yapılacak Dünya Sürdürülebilir Kalkınma Zirvesi'nde yetersiz sağlık koşulları konusunu halletmek için ''tarihi fırsatla'' karşı karşıya olduğu belirtilen raporda, İngiltere'ye acil küresel eylem için harekete geçme fırsatını kullanma çağrısında bulunuldu. 
     






</TEXT>
</DOC>
