<DOC>
<DOCNO> 76864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur15.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazım Hikmet ABD'de... 
</HEADLINE>
<TEXT>

     Eserleri 52 dile çevrilen ünlü şair Nazım Hikmet, ABD'de ilk kez 14 Nisan Pazar akşamı düzenlenecek toplantıyla anılacak. 
     New York'taki Kaye Playhouse tiyatrosunda düzenlenen toplantıya, tiyatrocu Genco Erkal, besteci İlhan Mimaroğlu, yazar ve besteci Zülfü Livaneli, Amerikalı gazeteci-yazar Stephen Kinzer, Zeynep Oral, Can Dündar ve Prof. Mutlu Konuk da katılacak. 
     Hem İngilizce hem Türkçe sunulacak programda şiir dinletileri ve konuşmaların yanı sıra çağdaş besteci İlhan Mimaroğlu'nun Nazım Hikmet için bestelediği eser, piyanist Ayşegul Durakoğlu tarafından ilk kez seslendirilecek. 
     UNESCO'nun 2002 yılını "Nazım Hikmet Yılı" ilan etmesi dolayısıyla ünlü şair Avrupa ülkelerinde düzenlenen tören ve toplantılarla anılıyor. 
     Nazım Hikmet'i anma etkinlikleri çerçevesinde gazeteci-yazar Can Dündar'ın yapımını gerçekleştirdiği "Nazım Hikmet" adlı belgesel ise 17 Nisan Çarşamba akşamı "Anthology Film Archives" adlı salonda gösterilecek. 
     Rusya Federasyonu makamlarının izniyle filme yeni eklenen ve Nazım'ın cenaze törenine ait görüntüler de ilk kez kamuoyuna sunulacak. 
     






</TEXT>
</DOC>
