<DOC>
<DOCNO> 77877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/guncel/gun01.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TAM 3 YIL HAPSİ İSTENİYOR 
</HEADLINE>
<TEXT>
Kurusıkı tabanca çekti, okul hayatı bitti 
Öğretmenine silah çeken 13 yaşındaki Ş.A., mahkemelik olduğu için okula kabul edilmeyince ailesi onu kaportacı yaptı 
     ŞÜKRAN ÖZÇAKMAK İstanbul 

     Adı Ş.A., İstanbul Çocuk Mahkemesi’nde "sanık"... Suçu karne dağıtan öğretmeni silahla tehdit etmek. Suç aleti içi boş bir kurusıkı tabanca... Yaptığı yaramazlığın hesabını, iki yıldır 6 ayda bir çıktığı mahkemede veriyor. Bugün 13 yaşında ve eli kalem değil, çekiç tutuyor. Okula değil, kaportacıya gidiyor. O okumak istiyor, savcı ise 3 yıl hapsini... 
     
     Sıranın üstüne çıktı’ 
     8 yıllık zorunlu eğitime rağmen Ş.A.’yı okulundan koparan olay, Ümraniye Mustafa Kemal Mahallesi’ndeki Fevzipaşa İlköğretim Okulu’nda meydana geldi. Polis tutanaklarına göre, 23 Haziran 2000’de saat 09.00’da okul müdürü karakolu arayarak, "Bugün karne dağıtıyorum. Okula bir ekip gönderin" dedi. Karneler 6 - B sınıfında İngilizce öğretmeni Özlem Uyan tarafından dağıtılırken olanlar oldu. Olay, Uyan’ın ifadesine göre şöyle gelişti "Karne dağıtırken Ş.A. isimli öğrenci sıraya çıkarak bana silah doğrulttu. Olayın şokuyla vur’ dedim. Masadan inerek sınıfın içinde dolaşmaya başladı. Ben de işime devam ettim. 10 dakika sonra 7 - C sınıfından C.Ç. isimli öğrenci, Ş.’nin silahını elinden aldı ve onu dışarı çıkardı. Müdürün yanına çıkarken, M.D. isimli bir çocuk Bir şey mi var hocam’ diyerek tehdit eder şekilde bana baktı. Müdürün yanında görevli polisler vardı. Birlikte karakola gittik. Ş.A. ve M.D. hakkında şikayetçi oldum." Şikayet üzerine 11 yaşındaki Ş.A.’nın evini polis bastı. Baba Hüseyin Altan, "Herhalde zayıfı gelince korktu. Cahillik etmiş, affedin" dediyse de dinletemedi. 
     
     Özür işe yaramadı 
     Ş.A. "Öğretmene notları düzeltmesini söyledim. Şakaydı, suç olduğunu bilmiyordum" diyerek özür diledi. Ancak hakkında dava açıldı. Ş.A.’yı ertesi yıl okula götürdüğünü iddia eden baba Altan, okul müdürünün oğlunu kabul etmediğini söyledi. 
     
Rehabilitasyona ihtiyacımız var’      ADININ açıklanmasını istemeyen bir okul yetkilisi, 90 öğrencinin okulu bıraktığını belirterek, şunları anlattı "Yaptığımız araştırmaya göre 20 öğrenci başka bir okula gitmiş. 10 öğrenci yurtdışına çıkmış, 60 öğrencinin akıbeti ise bilinmiyor. Ya sokaklarda ya da çalışıyorlar. Bir yanda yoksulluk, diğer yanda öfke. Bu okulun rehabilitasyona ihtiyacı var." 
     
Muhtar Devlet sahip çıkmalı...      MUSTAFA Kemal Mahallesi muhtarı Cuma Kara, Ş.A.’yla ilgili şunları söyledi "Psikolojik tedavi çözüm olabilirdi. Aile zaten çocuğu çalıştırmak istiyor. Bu çocuğa devlet sahip çıkmalıydı. Çevre okullarla birlikte mahallemdeki 60 öğrenci, benzer nedenlerle zorunlu eğitimi bıraktı." 



 GÜNCEL 






















</TEXT>
</DOC>
