<DOC>
<DOCNO> 92896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur15.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuzlara dikkat... Uzmanlardan "Hepatit A" uyarısı 
</HEADLINE>
<TEXT>

     Türk Karaciğer Vakfı Başkanı Prof. Dr. Muzaffer Gürakar, yaz aylarında pek çok insanın girdiği havuzların ''Hepatit A'' bulaştırma tehlikesi taşıdığına dikkati çekti. 
     Vakfın Şişli'deki merkezinde konferans veren Prof. Dr. Gürakar, ''Hepatit A'' virüsünün, ''turist hastalığı'' olarak adlandırılabileceğini belirterek, bu tip Hepatit'in dışkı kaynaklı virüsün bir şekilde ağız yoluyla alınmasıyla vücuda girdiğini anlattı. 
     Prof. Dr. Gürakar, 7 yaşından 40 yaşına her yaş grubunda görülebilen ''Hepatit A''nın okullardan işyerlerine her mekanda bulaşabildiğini, ancak özellikle yaz mevsiminde görüldüğünü ifade etti. 
     Plajda tuvalete giren bir küçük çocuğun tam anlamıyla temizlenemeyebileceği örneğini veren ve çekirdek kadar dışkının bile ''Hepatit A''yı bulaştırmaya yeteceğini anlatan Prof. Dr. Gürakar, ''İlaçlı havuz, temiz havuz... İnanmayın. Çekirdek kadar dışkı bile 'Hepatit A' bulaştırıyor. Hindistan'da meydana gelen ve tıp kitaplarına da geçen bir vakada, dışkısını bir su deposuna atan bir kişi yüzünden 35 bin kişiye 'Hepatit A' bulaşmıştı'' diye konuştu. 
     Hastalığın 15-45 günlük bir kuluçka dönemi olduğunu, belirtilerinin ise diğer Hepatit türlerindeki gibi mide bulantısı, mafsallarda ağrı, ateş şeklinde görüldüğünü ifade eden Prof. Dr. 
     Gürakar, bu hastalıktan korunma yolunun, öncelikle tuvalete giren kişinin dışkıyla kesinlikle temas etmeyip, tuvalet kağıdı kullanması, ellerini bol su ve sabunla en az üç kez yıkaması olduğunu sözlerine ekledi. 
     





</TEXT>
</DOC>
