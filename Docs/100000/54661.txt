<DOC>
<DOCNO> 54661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/ygokberk.html </URL>
<DATE> 2001/11/29/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Fan kulüp 
</HEADLINE>
<TEXT>

     Onlar için Eylül'de şöyle demiştim "En acayip takımı 20 ile yenerler, en accayibinden de 20 yiyebilirler". Kasım bitiyor, değişen birşey yok. İsviçre'de ilk periyot 26 - 9'du aleyhimize. Üstelik bizim mahalleden ben ve üç kişi, aşağı mahalleden de bir Amerikalı ile yenebileceğimiz bir İsviçre karşısında. Dün enli - boylu, üstelik güçlü kuvvetli Ukrayna karşısında ilk periyodda skor 26 - 12 bizim lehimizeydi. Hangisi 12 Dev Adam İkisi de galiba. Ömür boyu Avrupa ikincisiyiz diye düşündükleri an İsviçre'deki gibi oynuyorlar. 2003'e kadar ikinci olduklarını düşündükleri anda dünkü gibi. Tuhaf bir takım onlar. İyi de bir takımlar. Bulgar maçında Mehmet Okur, Harun, Hidayet yoktu. Mirsad da sakatlanıp yok olmuştu. Yoklara bak. Yanlarına bir guard sok, her takımla başa baş oyna. Mehmet Okur ile Harun katılınca kuru yükselmiş 12 Dev Adam'ın. Daha Hidayet ve Mirsad var. Hep beraber Derviş'in doları gibi olacaklar belli ki. 1600'leri falan geçerler 2000'e vururlar. 
     Dünkü maç için fazla vıdı vıdı yapmak istemiyorum aslında. Çıkıntılık yapmak da. Üç maçta, üç galibiyet güzel tabii başlangıç için. Ama bir iki ufak nokta var canımı çok sıkan. Mesela Asım Pars. Bir ara anası babası Ukraynalı gibi oynadı. Ya da Pars, mars oldu diyelim de kafiyeli olsun. Asım'ı kazanmak uğruna Hüseyin kaybediliyor, aman dikkat. Bu çocuk Efes'teki ilk günlerinde üzülmüştü. Sonra kendine geldi. Maccabi'de Huffmanlı kötü günler yaşıyor. Milli takımda oynatalım bari. İbo'ya, Kerem'e sunulanlar, ona niye verilmiyor Üstelik bu takımın beş numarası. O olmazsa da olmaz zaten 12 Dev Adam. Ama Asım'ın hakkını da yemiyelim. Kendisi için Hüseyin'in oturtulduğu dakikalarda sonlara doğru o da Pars'laştı. Değdi hiç olmazsa. Made in Harun olan dakikalar çok hoşumuza gitti. 
     Bir cümleyle bağlayalım. Birinci periyodda gerçek 12 Dev Adam gibiydiler. Üstelik 2 Dev Adam ve de hakiki Dev Adam Mirsad ve Hidayet yokken. Bir cümleyle bağlayamadık, bir tane daha ilave edelim. Şarkılarıyla, seyircisiyle, Athena'sı, sanatçısı manatçısı, şarkıcısı türkücüsü, VIP'si, kısacası hepsiyle 12 Dev Adam Fan Kulübü olmuşlar, hem kendileri eğleniyorlar, hem de bizleri eğlendiriyorlar. 
     



 SPOR 
























</TEXT>
</DOC>
