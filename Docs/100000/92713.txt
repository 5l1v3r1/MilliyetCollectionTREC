<DOC>
<DOCNO> 92713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur26.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte TEDAŞ görevlisi bir kadının boğazını kesti 
</HEADLINE>
<TEXT>

     Antalya'da, kendisini ''TEDAŞ görevlisi'' olarak tanıtan bir kişi, girdiği evdeki kadının boğazını kesti. Kadın, bağırarak yardım istemesi sayesinde komşuları tarafından kurtarılırken, paniğe kapılan zanlı kaçtı. 
     Çamlıbel Mahallesi'nde oturan Naziker Demir ve Ramazan Demir Çifti'nin evine, dün kendisini TEDAŞ görevlisi olarak tanıtarak gelen 25-30 yaşlarında kimliği belirsiz kişi, Demir çiftine elektrik sayaçlarında arıza bulunduğunu ve onarmak için geldiğini söyledi. Sohbet sırasında TEDAŞ'ın eleman açığı olduğunu ve Demir çiftinin askerde olan oğullarının TEDAŞ'ta işe alınmasını sağlayacağını söyleyen kişi, çiftin güvenini kazandı. 
     Bugün yeniden Demir ailesinin evine giden ve yalnız olan Naziker Demir'e elektrik sayacındaki arızayı gidereceğini söyleyerek eve giren kişi, sayaçla meşgul görünürken, arkası dönük Naziker Demir'e bıçakla saldırdı ve boğazını kesti. Acıyla bağıran Naziker Demir'in sesini duyan komşuları eve gelirken, paniğe kapılan zanlı hızla olay yerinden kaçtı. 
     Tıp Fakültesi Hastanesi'ne kaldırılan Naziker Demir, erken müdahale sonucu hayati tehlikeyi atlattı ve hastanede tedavi altına alındı. 
     Naziker Demir'in ilk tedavinin ardından polise verdiği ifadede, olayın nedenini anlayamadığını ve kendisine saldıran kişinin, bileziklerini de parasını da istemediğini bildirdi. 
     Olayla ilgili çok yönlü soruşturma başlatan polis ekipleri, 25-30 yaşlarındaki kişinin kimliğinin belirlenmesine ve yakalanmasına çalışıyor. 
     Bu arada, zanlının, 3 gündür aynı sokaktaki diğer mahalle sakinlerine de kendini TEDAŞ görevlisi olarak tanıttığı öğrenildi. 
     





</TEXT>
</DOC>
