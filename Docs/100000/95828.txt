<DOC>
<DOCNO> 95828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/soneko11.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusun 60'ı ortalamanın altında kazanıyor... 
</HEADLINE>
<TEXT>

     Türkiye'nin bu yılın 3 ayında gayri safi milli hasılası GSMH 50 katrilyon 454.2 trilyon lira oldu. Bu milli gelirle, 4 kişilik aile bazında aylık ortalama gelir 970 milyon 508 bin lira olmasına karşın, nüfusun yüzde 60'ı bu gelirin altında bir gelirle geçimini sürdürmeye çalıştı. 
     En fakir yüzde 20'lik grup, 4 kişilik aile bazında 281 milyon 447 bin liralık aylık gelirle idare ederken, en zengin yüzde 20'lik grupta ise 4 kişilik aile başına aylık gelir 2 milyar 314 milyon 661 bin lirayı buldu. 
     Devlet İstatistik Enstitüsü'nün 30 Haziran 2002'de açıkladığı GSMH verileri ile son gelir dağılımı araştırmasının yapıldığı 1994 verileri baz alınarak yapılan hesaplamalara göre, 2002 yılının 3 ayında ortalama tahmini nüfusu 69 milyon 316.5 bin olan Türkiye'nin, bu dönemdeki kişi başına aylık geliri 242 milyon 627 bin, 4 kişilik aile başına aylık geliri ise 970 milyon 508 bin lira düzeyinde. 
     DİE'nin 1994 yılında yaptığı son gelir dağılımı araştırmasına göre, yüzde 20'lik dilimler halinde, Türkiye milli gelirinin yüzde 5.8'ini en fakir yüzde 20'lik 1. grup, yüzde 10.2'sini 2. grup, yüzde 14.8'ini 3. grup, yüzde 21.6'sını 4. grup, yüzde 47.7'sini ise en zengin 5. grup alıyor. 
     Çok eski veri olmasına karşın, 1994'den sonra 1999 ve 2001 yıllarında iki büyük kriz yaşayan ve bu nedenle işsiz sayısı artan Türkiye'de, bu gelir dağılımı verileri baz alındığında, 1. ve en fakir grup bu yılın 3 aylık GSMH'sinin 2 katrilyon 926.3 trilyon lira, 2. grup 5 katrilyon 146.3 trilyon lira, 3. grup 7 katrilyon 467.2 trilyon lira, 4. grup 10 katrilyon 898.1 trilyon lira, 5. ve en zengin yüzde 20'lik grup ise 24 katrilyon 66.6 trilyon lirasını elde etti. 
     Buna göre, nüfusları 13 milyon 863.3 biner olan yüzde 20'lik gruplar içinde, 4 kişilik aile başına 970 milyon 508 bin lira olan ortalama aylık gelir düzeyini geçen sadece 2 grup var. Bir diğer ifadeyle ilk üç grup, ortalama gelirin altında bir gelirle geçiniyor. 
     
     GRUPLARIN AYLIK KAZANCI 

     Bu yılın 3 ayı itibarıyla, 4 kişilik aile başına aylık gelir 1. 
     grupta en fakir grup 281 milyon 447 bin lira, 2. grupta ikinci en fakir grup 494 milyon 959 bin lira, 3. grupta 718 milyon 176 bin lira, 4. grupta ikinci en zengin grup 1 milyar 48 milyon 148 bin lira, 5. grupta en zengin grup 2 milyar 314 milyon 661 bin lira düzeyinde bulunuyor. Aylık gelir açısından en fakir yüzde 20 ile en zengin yüzde 20 arasındaki fark ise 8.2 kata kadar çıkıyor. 
     
     EN ZENGİN GRUBUN AYLIK GELİRİ 

     Çeşitli araştırmalarda yüzde 50'yi bulduğu söylenen kayıtdışı ekonomi dahil edildiğinde, en zengin grup olan 5. grubun 4 kişilik aile başına aylık geliri 3 milyar 471 milyon 992 bin lirayı, 4. 
     grubunki 1 milyar 572 milyon 222 bin lirayı, 3. grubunki 1 milyar 77 milyon 264 bin lirayı, 2. grubunki 742 milyon 439 bin lirayı, en fakir 1. grubunki 422 milyon 171 bin lirayı, ülke ortalaması ise 1 milyar 455 milyon 762 bin lirayı buluyor. 
     





</TEXT>
</DOC>
