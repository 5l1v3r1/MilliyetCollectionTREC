<DOC>
<DOCNO> 95524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/soneko02.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bir hafta rahat... 
</HEADLINE>
<TEXT>

     Yüklü geri ödemelerini finanse etmek için düzenlediği ihalelerdeki borçlanma maliyeti, son günlerde derinleşen siyasi bunalım yüzünden giderek ağırlaşan Hazine, siyasette ısınman da artması beklenen önümüzdeki haftaya itfalar açısından görece rahat giriyor. 
     Hazine'nin önümüzdeki hafta vadesi gelen eski borçlanmaları dolayısıyla yapması gereken yalnızca 26.2 trilyon liralık bir geri ödemesi bulunuyor. Hazine, çarşamba günü gerçekleştireceği bu geri ödemenin tamamını, kamu bankalarına ihraç ettiği döviz cinsi devlet iç borçlanma senetleri dolayısıyla yapacak. 
     
     BORÇLANMA MALİYETİ ARTTI 
     Bu ayın tümünde toplam 8 katrilyon 798.7 trilyon liralık geri ödemesi bulunan Hazine, 4 katrilyon 214.4 trilyon liralık en yüklü itfayı 10 Temmuz'da yapmıştı. 
     Hazine, söz konusu itfa öncesi 9 Temmuz'da 154 ve 238 gün vadeli bono ihaleleri düzenlemiş, 1.1 milyar dolarlık IMF kredisi diliminin hesaplara girmesinin de etkisiyle, toplam borçlanmayı 2.9 katrilyon lirada tutmuştu. Ancak, ihalelerde faiz yükselerek yüzde 80 sınırına yaklaşmıştı. 
     Hazine ihalelerinde mayıs ayı başında yüzde 50'li düzeylere inen faizin, Ecevit'in rahatsızlığıyla başlayan, erken seçim ve DSP'nin ağır toplarının partiden ayrılarak yeni parti kurma girişimiyle yükselen siyasi tansiyon, Hazine'nin borçlanma maliyetini son haftalarda önemli ölçüde artırdı. 
     Siyasi açıdan sıcak geçmesi beklenen önümüzdeki hafta, Hazine'nin ciddi bir geri ödemesi bulunmaması, borçlanma ihtiyacına yol açmayacağı için Hazine açısından görece rahat geçecek. 
     
     SONRAKİ İTFALAR 
     Ancak, Hazine'nin ayın kalan bölümünde ise 4.4 katrilyon liralık daha geri ödemesi bulunuyor. Hazine, 24 Temmuz'da 2 katrilyon 425.7 trilyonu piyasaya olmak üzere toplam 2 katrilyon 736.9 trilyon liralık geri ödeme gerçekleştirecek. 26 Temmuz'da da 1 katrilyon 416.7 trilyon liralık itfa gerçekleştirecek olan Hazine'nin ayın son günü de 192.9 trilyon liralık bir geri ödemesi bulunuyor. 
     Siyasette yaşanan gelişmeler ve piyasaların buna vereceği tepkiler, Hazine'nin 24 ve 26 Temmuz'daki geri ödemeler öncesi yapması beklenen iç borçlanma ihalelerinde oluşacak faiz üzerinde belirleyici olacak. Yapacağı iç borçlanma ihelelerini en az bir gün önce duyuran Hazine, 23 Temmuz'da yapacağı üç ay vadeli referans bono ihalesini ise daha önceden ilan etmişti. Hazine, değişken faizli tahvillerin kupon ödemelerinin belirlenmesi amacıyla yapılacak bu ihalede, temmuz ayı iç borç ödemelerinin yüzde 15'i kadar olmak üzere net 1 katrilyon 104 trilyon liralık 
     borçlanmaya gidecek. 
     





</TEXT>
</DOC>
