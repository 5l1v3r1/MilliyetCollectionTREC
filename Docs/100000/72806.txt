<DOC>
<DOCNO> 72806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo15.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Galatasaray artık Barcelona maçına konsantre olmalı" 
</HEADLINE>
<TEXT>

     Milli Takımlar Teknik Direktörü Şenol Güneş, Galatasaray'ın AS Roma maçını unutup, FC Barcelona maçına konsantre olması gerektiğini söyledi. 
     Şenol Güneş, Trabzonspor Kaptanı Hami ile birlikte katıldığı bir kuaför salonunun açılışında yaptığı açıklamada, Galatasaray'ın İtalya'da çok başarılı bir futbol oynadığını ifade ederek, şunları söyledi 
     ''Maçtan çıkan olaylar çok üzücü. Bu olayları bütün dünya gördü. 
     Görüntülerle birlikte hiçbir şey saklı kalmadı. Biz yıllar önce Inter ile oynadığımız bir maçta aynı saldırılarla karşılaşmıştık. Ama o zamanlar görüntü olmadığı için sesimizi kimse duymamıştı. Şimdi bu görüntüler sayesinde Galatasaray haklarını sonuna kadar arayacaktır. 
     Fakat, hak ararken, haklı olduğumuz bir davada haksız duruma düşmeyelim.'' AS Roma maçının geride kaldığını da vurgulayan Güneş, ''Galatasaray, Roma maçını unutup Barcelona maçına konsantre olmalıdır. Çünkü bu maç çok büyük önem taşıyor'' diye konuştu. 
     Güneş, Galatasaray-Trabzonspor maçının ertelenmesiyle ilgili olarak da moralli bir Trabzonspor'un maça iyi hazırlandığını, ertelemeyle birlikte morallerin bozulduğunu ifade ederek, ''Ama Galatasaray'ın başarısı, Türkiye için önemli bir kazançtır'' diye konuştu. 
     Trabzonspor'un son yıllarda arayış içinde olduğunu da kaydeden Güneş, ''Takımda kadroda ve yönetimde yenilenmeye gidildi. 
     Trabzonspor'un kökü çok sağlamdır. Takımda gelişme görüyorum'' dedi. 
     






</TEXT>
</DOC>
