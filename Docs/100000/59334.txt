<DOC>
<DOCNO> 59334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur03.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt'ün meclise taşıdığı Filistin askısına takipsizlik... 
</HEADLINE>
<TEXT>

     Eski TBMM İnsan Haklarını İnceleme Komisyonu Başkanı Sema Pişkinsüt'ün, geçen yıl Küçükköy Polis Karakolu'nda bulduğu ''Filistin askısı'' ve ''sopa''ya ilişkin yürütülen soruşturmada, mağdur ve sanıklara ulaşılamadığı için ''takipsizlik kararı'' verildi. 
     Pişkinsüt'ün Küçükköy Polis Karakolu'nda bulduğu ''Filistin askısı'' ve ''sopa''nın ulaştırıldığı Gaziosmanpaşa Cumhuriyet Başsavcılığı'nca başlatılan soruşturma kapsamında, karakolda görevli amir ve polis memurlarının ifadesine başvuruldu. 
     Savcılık, polis memur ve amirlerinin, ''söz konusu aletleri kullanmadıklarını ve neden orada bulunduğunu bilmediklerini'' söylemeleri üzerine, ''mağdurlardan sanıklara ulaşabilmek'' için TBMM'ye yazı yazarak İnsan Haklarını İnceleme Komisyonu'ndan, yapılan inceleme sırasında görüşülen mağdurların ad ve adreslerini istedi. 
     Komisyon'un, ''mağdurlarla kimliklerinin açıklanmayacağı sözü verilerek görüşüldüğü, bu nedenle ad ve adreslerinin verilemeyeceğini'' bildirmesi üzerine savcılık, Küçükköy Polis Karakolu tarafından hakkında işlem yapılan ve cezaevinde tutuklu bulunan kişilerin ifadelerine başvurarak, sanıkları tespit etmeye çalıştı. 
     Bu kişiler de soruşturma konusu aletlerle kötü muameleye maruz kalmadıklarını bildirdiler. 
     Söz konusu aletlerin hangi olayda ve kim tarafından kullanıldığını tespit edemeyen savcılık, bu aletlerin benzer davalarda, ancak yan delil olarak kullanılabileceği kanaatiyle soruşturmayı ''takipsizlik kararı'' vererek sonuçlandırdı. 
     Pişkinsüt'ün incelemeleri sırasında bulunan ve 5 Haziran 2000 tarihinde Gaziosmanpaşa Cumhuriyet Başsavcılığı'na ulaştırılan ''Filistin askısı'' ve ''sopa'', Küçükköy Polis Karakolu görevlilerine yönelik ''efrada kötü muamele'' suçundan açılabilecek davalarda ve soruşturmalarda, yan delil olarak kullanılmak üzere saklanacak. 
     






</TEXT>
</DOC>
