<DOC>
<DOCNO> 68120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun07.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz İşçi Partisi'nin imaj sorunu var... 
</HEADLINE>
<TEXT>

     İngiltere'de yapılan bir anket, iktidardaki İşçi Partisi'nin imaj sorunu olduğunu ortaya koydu. 
     Anketin The Sunday Times gazetesinde yayımlanan sonuçlarına göre, halkın yüzde 60'ı İşçi Partisi mensuplarını ''kılıksız'' ve ''kötü ün sahibi'' kişiler olarak görüyor. Muhalefetteki Muhafazakar Parti mensuplarını aynı şekilde tanımlayanların oranı ise yüzde 40 olarak belirlendi. 
     İngilizler ayrıca, Başbakan Tony Blair liderliğindeki partinin zenginlere hizmet ettiğini düşünüyor. Halkın yüzde 79'u Blair'in partisine sık sık ya da en azından zaman zaman bağışlarda bulunan kişilere yardım etmeye çalıştığı yönünde görüş belirtti. 
     Ian Duncan Smith'in yönetimindeki Muhafazakar Parti'nin iktidara gelmesi halinde durumun değişmeyeceğini savunanların oranı yüzde 64 oldu. Bu çoğunluk, Smith'in de kendi partisine bağışlar yapan zenginlere yardım ve kolaylık kapılarını sonuna kadar açacağını düşünüyor. 
     Anket, ''You Gov'' adlı internet kamuoyu araştırmaları şirketinin sanal ortamda 3 bin 113 kişinin katılımıyla yapıldı. Anketin, İşçi Partisi hükümetinin iki önemli bürokratının bir skandalın ardından istifa etmelerinden sonra yapıldığına dikkat çekildi. 
     Muhafazakar Parti'li gölge kabine üyesi Tim Collins, ortaya çıkan tabloyu değerlendirirken, halkın İşçi Partisi'ne hiç güveninin kalmadığını, bunun İngiliz demokrasisi üzerinde uzun vadede büyük zararlara yol açacağını öne sürdü. 
     






</TEXT>
</DOC>
