<DOC>
<DOCNO> 91526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/spo01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AMARAL’DA SON PERDE 
</HEADLINE>
<TEXT>

Beşiktaş, Teknik Direktör Lucescu’nun ısrarla istediği Brezilyalı futbolcu için Fiorentina ile uzlaşma aşamasına geldi. İki kulüp arasında 1.5 milyon euroluk bir pürüz kaldı 
     ORHAN YILDIRIM 

     Luce’nin gözdesi 
     YABANCI transferinde girişimlerini sürdüren Beşiktaş’ta gözler yeniden Amaral’a çevrildi. Teknik Direktör Lucescu’nun ısrarla alınmasını istediği Brezilyalı futbolcu için Fiorentina ile görüşmeler hızlandırıldı. İtalyan kulübü, Amaral için ilk temaslarda Siyah-Beyazlılar’dan 7 milyon euro talip etmişti. Günler süren pazarlıklardan sonra, Fiorentina, 5 milyon euroya kadar indirim yaptı. Rakamı Beşiktaş’a ileten İtalyanlar şimdi beklemeye çekildi. 
     
     Beşiktaş’tan zam 
     SİYAH-BEYAZLI yönetim de Fiorentina’nın bu olumlu yaklaşımı karşısında, teklifini 3.5 milyon euroya kadar yükseltti. Beşiktaş ile Fiorentina arasında Amaral pazarlığında sadece 1.5 milyon euro gibi bir fark kaldı. Aradaki pürüzleri çözme görevini Futbol Şube Sorumlusu Yıldırım Demirören üstlendi. Demirören, "Temaslarımız sürüyor. Önümüzdeki günlerde transferdeki net adımlarımızı taraftarlarımıza duyuracağız" dedi. 
     
Giunti’den vazgeçmediler      BEŞİKTAŞ, Amaral’ın yanı sıra Brescia forması giyen Giunti için de temaslarını sürdürüyor. Önümüzdeki günlerde İtalya’ya gitmesi beklenen Futbol Şube Sorumlusu Yıldırım Demirören’in, Brescia yöneticileriyle de bir araya geleceği açıklandı. Lucescu’nun bu futbolcunun transferinde de ısrarlı olduğu belirtildi. 
     BRESCİA’NIN Giunti için 6 milyon euro istemesi Siyah-Beyazlı yönetimi düşündürüyor. Futbolcunun da isteyeceği parayla birlikte toplam rakamın 8 milyon euroya kadar yükselecek olması Beşiktaş’ın geri adım atmasına neden oluyor. Yönetim, futbolcuyu 5 milyon euro gibi bir maliyete bitirme planları kuruyor. 
     
A.Dursun’a yeni görev      TEKNİK Direktör Lucescu, yeni sezon öncesinde kafasındaki kadroyu oluşturmaya başladı. Hücumda İlhan Mansız’ın yanına mutlaka golcü alınmasını isteyen Rumen hocanın, Ahmet Dursun’u da sağ kanatta hücuma dönük oynatmayı planladığı öğrenildi. Yıldız futbolcunun arkasında ise Tamer’in oynayacağı ifade edildi. Lucescu’nun bambaşka bir kadro yaratma hazırlığında olduğu vurgulandı. 
     
Kartal turp gibi      CENGİZ MALGIR 

     BEŞİKTAŞ’TA, sağlık taramaları devam ediyor. İlhan ve Tunç’un ardından dün de Khlestov, Tamer ve Ali, Özel Acıbadem Hastanesi’nde kontrolden geçti. Siyah-Beyazlı futbolculara kan testi ve kardiyolojik incelemeler yapılırken, testlerden elde edilen sonuçlar beş uzman doktor tarafından incelendi. 
     KULÜP Doktoru Ayhan Optur, sezon öncesi yapılan sağlık kontrollerinin antrenman programlarının belirlenmesi açısından büyük önem taşıdığını dile getirdi. Optur, test sonuçlarına göre idman yüklemesi yapıldığını, tüm futbolcular ve teknik heyetin bu testlerden geçeceğini açıkladı. 
     
Niceluscu kararsız      GALATASARAY ile yollarını ayırdıktan sonra Beşiktaş ile prensipte anlaşan Radu Niceluscu, daha kararını vermediğini açıkladı. Tecrübeli golcü, Romanya’nın Sporturilor Gazetesi’ne yaptığı açıklamada, "Beşiktaş ile görüşmelerim devam ediyor. Ancak beni çok oyalıyor" yorumunu yaptı. 
     TEKNİK Direktör Lucescu ile her konuda anlaşma sağladığını ifade eden Radu Nicelucsu sözlerini şöyle sürdürdü "Galatasaray’da kendimi kanıtlamış bir futbolcuyum. Beşiktaş beni ucuza alma çabası içinde. Onların sunduğu şartlarda sözleşme yapmak açıkcası benim işime gelmiyor. Bu yüzden bekliyorum." 
     
Cordoba bayrak açtı      Siyah - Beyazlı ekibin yeni kalecisi Cordoba, milli maçta elde edilen galibiyetin ardından Türk bayrağıyla objektiflere poz verdi. Kolombiyalı kaleci, "Türkiye, finali hak ediyor" diye konuştu. 
     



 SPOR 






























</TEXT>
</DOC>
