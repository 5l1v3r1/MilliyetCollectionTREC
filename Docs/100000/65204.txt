<DOC>
<DOCNO> 65204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/soneko16.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Fevkalade sıkıntılı bir dönemden çıkış noktasındayız" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ASO Meclis toplantısıyla ilgili olarak, ''bu toplantıyı bundan 4 ay önce yapsaydık, bu yakınmalar, sorunlar çok daha yüksek sesle dile getirilirdi'' dedi. 
     Yılmaz, Ankara Sanayi Odası ASO Meclis toplantısında yaptığı konuşmada, bu tür toplantılarda her zaman aynı şeylerin cereyan ettiğini, Meclis üyelerinin sıkıntılarını dile getirdiklerini ifade ederek, ''sorunlarla ilgili yakınmalarını kürsüye taşırlar. Bunu son derece doğal buluyorum çünkü biliyorum ki ateş düştüğü yeri yakar ve ateş söndürülmedikçe de yakmaya devam eder'' diye konuştu. 
     Toplantıda konuşma fırsatı bulamayan diğer üyelerin de konuşa bilselerdi benzer acıklı hikayeleri dile getireceklerine emin olduğunu da belirten Yılmaz, şunları kaydetti 
     ''Ama burada bütün Oda mensubu arkadaşlarımın şu gerçeği tespit etmesi lazım. Bu toplantıyı bundan 4 ay önce yapsaydık buyakınmalar bu sorunlar çok daha yüksek sesle dile getirilirdi. Aradan geçen zaman zarfında sorunların bir bölümünün ortadan kalktığını bir bölümünün de çözüm yoluna girdiğini kabul etmek durumundayız. Aslında burada dile getirilen bazı sorunlar konusunda şu anda ya çözüm aşamasına gelmiş olan ya da çözülmüş olanlar söz konusudur. 
     Mesela yatırım teşvikleri ile sıkıntıyı dile getirdi Sayın Çağlayan, o konuda bu sene bir gecikmemiz olduğu doğrudur ama bununla ilgili Yüksek Planlama Kurulu YPK kararı imza aşamasındadır, zannediyorum hafta sonuna kadar da tekemmül edecektir. Yine Maliye Bakanlığı'nın Resmi Gazete'de yayınlanan düzenlemesi ile vergi borçlarından doğan gecikme zammını aylık yüzde 10'den yüzde 7'ye indirmiştir. Yıllık yüzde 120'den yüzde 84'e çekmiştir yani vergi gecikme zamlarında yıllık yüzde 36 oranında bir indirim söz konusudur. 
     Yine bildiğiniz gibi dün Botaş sanayiye uygulanan doğalgaz ücretlerinde ilave bir yüzde 10 indirime gitti. Bu yarından itibaren yürürlüğe girecektir.'' 
     
     Kuşbakışı bakarsak... 
     Devlet Bakanı ve Başbakan Yardımcısı Yılmaz, bu tür sıkıntıları ve bunları çözümlemek için yürütülen gayretleri bir an için bir yana bırakıp, meseleye biraz daha kuşbakışı bakılması durumunda, Türkiye'nin hem ekonomik, hem siyasi, hem sosyal bakımdan fevkalade sıkıntılı bir dönemden, aslında bir geçiş döneminden geçmekte olduğununun hep birlikte tespit edileceğini kaydetti. 
     Aslında bu sıkıntıların geçtiğimiz ilkbahar ve yaz aylarında zirveye ulaştığını ve sonbahardan bu yana geçen zamanda ise sorunların çözüm yoluna girdiği yönünde umut verici işaretler gözlenmeye başlandığını belirten Yılmaz, şöyle devam etti 
     ''Daha bundan bir kaç ay öncesine kadar Türkiye dünya ekonomi çevrelerinde Arjantin ile aynı kategoride değerlendirilirken bugün birbiri ardına uluslararası reyting kuruluşları Türkiye'yi geleceğine güven duyulan ülke statüsünde ifade etmeye başlamışlardır.'' 
     






</TEXT>
</DOC>
