<DOC>
<DOCNO> 51111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko23.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekabet gurusu Garelli "Türkiye, iyi bir salata.." 
</HEADLINE>
<TEXT>

     Dünyaca ünlü rekabet gurusu, Institute for Managemenet Development'den IMD Prof. Stephan Garelli, Türkiye'ye her zaman inandığını belirterek, ''iyi bir salata kasesinde olduğu gibi Türkiye'de herşey var. Türkiye, iyi bir salata... Sosu doğru olursa herşey düzelir'' dedi. 
     Export 2001 Zirvesi'nde ''Rekabetçiliğin Yeni Dünyası'' başlıklı bir sunum yapan Prof. Garelli, değişimin önemini vurgulayarak, değişime en hızlı adapte olan ve farklılık yaratanların kazanacağını söyledi. 
     2000 yılında herkesin ekonomik genişleme ve teknoloji devrimi 
     yaşadığını, dünya borsalarının yükseldiğini kaydeden Prof. Garelli, hepsinin üzerinde ucuz sermaye bulunduğunu belirtti. Prof. Garelli, şimdi herşeyin değiştiğini, önceden ekonominin aynası olan borsanın artık bir oyuncu haline geldiğini belirterek, ''Bu yılın oyunun kuralı, nakit akışını nasıl yaratacağız olacak'' dedi. Önceden ekonominin internet şirketlerine bağlı olduğunu, artık bu durumun değiştiğini söyleyen Prof. Garelli, bu değişikliğe adapte olmak gerektiğini ifade etti. Prof. Stephan Garelli, ''Yeni ekonomi gerçek ama beklediğimiz kadar hızlı gelişmiyor. Gelecek burada'' dedi. 11 Eylül'den sonra 3. çeyrekte ABD'de işlerin kötüye gittiğini, 4. çeyrekte çok daha kötü haberler alınacağını belirten Prof. Garelli, ''Çünkü herkes yeniden yapılanmaya gidecek. Pekçok şirket, pazara kötü haberler getirecek. Dünyanın geri kalanı, daha iyi durumda olacak'' diye konuştu. -''BEKLEYİP DUA EDİYORUZ''- Düzeltmenin yolunun işgücü maliyetlerini dondurmak, bütün ödemeleri geciktirmek ve son olarak da bekleyip dua etmek olduğunu ifade eden Prof. Garelli, ''Öyle bir döneme geldik ki artık bekleyip dua ediyoruz'' dedi. Prof. Garelli, nakit akışı olursa düzelmenin gerçekleşebileceğini kaydederek, ''Oyunun kuralı doğru şeyleri, doğru yerde yapmak. Nakit akışı yarat... Oyunun kuralı bu'' dedi. Ekonomiyi öldüren unsurlardan bir tanesinin de stokların fazlalığı olduğuna dikkat çeken Prof. Garelli, önümüzdeki yıl şirketlerin değerinin yeniden belirleneceğini belirtti. Şirketler için oyunun kuralının, müşteriyle yakın ilişki kurmak olduğuna değinen Prof. Garelli, şunları kaydetti ''Çok enerjik bir şirket olmalıyız. Sürekli yeni şeyler denemeliyiz. İyi şirket, hataları hızlı şekilde öğrenir ve ders alır. Kötü şirket, hatayı halının altına iter. Stratejik hata olabilir. Ancak uygulamada hata olmamalı. Kriz olsa da en yetenikli insanları seçeceksiniz. Zorlu dönemleri yönetebilen insanlar bizim için önemli. Belirsizlikleri kabul edin. Ama ne yönde gideceğinizi bilin. 11 Eylül'den sonra bazı sorulara cevap bulamıyoruz. Ama boş oturmayacağız. Devam edip ilerleyeceğiz.'' -''TÜRKİYE'YE HER ZAMAN İNANDIM''- Her yıl Davos'ta düzenlenen Dünya Ekonomik Forumu yöneticiliği de yapan ve konuşmasının ardından soruları yanıtlayan Prof. Stephan Garelli, Türkiye'nin rekabetçi rolünün sorulması üzerine, yatırımcıyı çekmek için ülkenin cazip olması gerektiğini belirterek, ''Her zaman Türkiye'ye inandım. İyi bir salata kasesinde olduğu gibi Türkiye'de herşey var. Türkiye, iyi bir salata... Sosu doğru olursa herşey düzelir'' dedi. Türkiye'nin politika açısından siyasette istikrarı yakalayabileceğini belirten Prof. Garelli, işadamlarının siyasi ortam ne olursa olsun istikrar aradığını söyledi. 11 Eylül'den sonraki olayların dünya ticaretine ilişkin bir soru üzerine de Prof. Garelli, bu olaylardan ulaşım, sigorta ve turizm sektörlerinin çok etkilendiğini, esas konunun ekonomik durgunluk değil insanlardaki korku ve tüketimden kaçma olduğunu belirtti. Prof. Garelli, ''Temellere döneceğiz. Yaptığımız şeyi iyi yapıp, müşteri ilişkilerini iyi düzenleyeceğiz'' dedi. 
     






</TEXT>
</DOC>
