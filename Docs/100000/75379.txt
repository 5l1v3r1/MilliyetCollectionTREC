<DOC>
<DOCNO> 75379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur28.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'da Türkiye'nin Afganistan'da komutayı alması benimsendi 
</HEADLINE>
<TEXT>

     Milli Güvenlik Kurulu MGK , Türkiye'nin Afganistan'daki Uluslararası Güvenlik Yardım Gücü'nün komutasını devralmasını ilke olarak benimsedi ve bu konuda belirli koşulların karşılanmasının önemi ve önceliğini vurguladı. 
     MGK'nın Çankaya Köşkü'nde yapılan toplantısına ilişkin bildiri yayınlandı. 
     Bildiride, 29 Mart 2002 tarihinde Cumhurbaşkanı Ahmet Necdet Sezer'in başkanlığında, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu, Başbakan yardımcıları Devlet Bahçeli, Mesut Yılmaz ve Hüsamettin Özkan, kurul üyesi bakanlar, kuvvet komutanları, Jandarma Genel Komutanı Orgeneral Aytaç Yalman ve MGK Genel Sekreteri Orgeneral Tuncer Kılınç'ın katılımıyla Çankaya Cumhurbaşkanlığı Köşkü'nde aylık olağan toplantısını yaptığı bildirildi. 
     Devlet Bakanı Yılmaz Karakoyunlu'nun toplantının ilgili bölümüne katıldığı belirtilen açıklamada, şunlar kaydedildi 
     ''Toplantıda, geçen bir aylık dönemde dünya genelinde ve bölgemizde meydana gelen ve Türkiye'nin güvenliğini yakından ilgilendiren iç ve dış gelişmeler gözden geçirilmiştir. 
     Bu kapsamda, istihbarat ve güvenlik makamları tarafından hazırlanan raporlar ışığında, ülke güvenliğine yönelik ayrılıkçı, irticai ve yıkıcı faaliyetlerle, çıkar amaçlı suç örgütlerine karşı yürütülen mücadele sonuçları değerlendirilmiş, Nevruz kutlamaları sırasında bazı şehirlerimizde meydana gelen üzücü olaylar üzerinde durulmuş, Ortadoğu'daki gelişmeler gözden geçirilmiş, Türkiye'nin Afganistan'daki Uluslararası Güvenlik Yardım Gücü'nün komutasını devralması ilke olarak benimsenmiş, bu konuda belirli koşulların karşılanmasının önemi ve önceliği vurgulanmıştır. 
     Ayrıca, TRT Genel Müdürlüğü'nce, Türkiye Radyo ve Televizyon Kurumu'nun faaliyetleri konusunda kurula bilgi sunulmuş, TRT'nin yurtiçi ve yurtdışı yayınlarının yasada belirtilen amaçlar doğrultusunda daha yaygın ve yararlı olabilmesi için alınabilecek önlemler üzerinde durulmuştur.'' 
     






</TEXT>
</DOC>
