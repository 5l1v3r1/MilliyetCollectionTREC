<DOC>
<DOCNO> 70803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/ekonomi/eko04.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
7.1 milyar mark euro’ya döndü 
</HEADLINE>
<TEXT>

Euro dönüşümü için Ağustos 2001’den Şubat 2002 sonuna kadar 7.1 milyar mark tutarında döviz yurtdışına sevk edildi 
     Merkez Bankası euroya dönüşüm sürecinde, Ağustos 2001 tarihinden Şubat 2002 sonuna kadar toplam 7.1 milyar mark tutarında efektifin döviz yurtdışına sevk edildiğini açıkladı. 
     Yurtdışına sevkiyatı yapılan efektif tutarının Merkez Bankası’nca gerçekleştirilen bölümünün ise 4.8 milyar mark olduğu açıklandı. Yurtdışına sevkedilen 7 milyar 142 milyon mark karşılığı efektifin 6 milyar 486 milyonu Alman Markı’ndan oluştu. Kalan 657 milyon mark ise para birliğine giren diğer 11 ülkenin paralarının Alman Markı karşılığından meydana geldi. 
     Merkez Bankası ocak ve şubatta da net 447 milyon tutarında euro’yu efektif piyasaya verdi. Banka, bu iki ayda toplam 719 milyon mark, 5 milyon da diğer efektif aldı. 
     Bu arada Merkez Bankası, 2 Ocak’ta açıkladığı takvime uyarak döviz ve efektif piyasalardaki TL depo karşılığı döviz depo swap , TL karşılığı vadeli döviz alım - satım forward piyasalarındaki aracılık işlevinden çekildi. 
     
     Faiz indiriminde geçmişe bakmayız’ 
     Merkez Bankası Başkanı Süreyya Serdengeçti, faiz indirimine ilişkin bir karar alırken geçmiş enflasyona değil, gelecek enflasyona baktığını söyledi. 
     Reuters’in soruları yanıtlayan Serdengeçti, gelecekteki enflasyonu görmeye çalıştıklarını, bunun için işgücü piyasalarına, toplam arz - talebe, döviz kurlarına ve dış gelişmelere baktıklarını, bu gelişmelere bağlı olarak her an karar verebileceklerini belirtti. Banka son indirimini sürpriz bir şekilde 20 Şubat’ta yapmış, gecelik faizi yüzde 59’dan 57’ye, haftalık faizi de yüzde 62’den 59’a çekmişti. 
     



 EKONOMİ 















</TEXT>
</DOC>
