<DOC>
<DOCNO> 65768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/ekonomi/eko01.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon ocakta Temel Reis’i vurdu 
</HEADLINE>
<TEXT>

Karakış sebze meyve fiyatlarındaki artışla ekonomiye yansıdı. Ocakta TEFE yüzde 4.2, TÜFE yüzde 5.3 artarken, yüzde 2.1 olan çekirdek enflasyon umut verdi 
     EKONOMİ SERVİSİ 

     Devlet İstatistik Enstitüsü DİE , bu yılın ocak ayında, bir önceki aya göre toptan eşya fiyatlarının TEFE yüzde 4.2, tüketici fiyatlarının TÜFE yüzde 5.3 oranında arttığını açıkladı. DİE’den yapılan açıklamaya göre, ocak ayında yıllık enflasyon ise TEFE’de yüzde 92, TÜFE’de yüzde 73.2 olarak belirlendi. Yıllık enflasyon, geçen yılın aynı dönemine göre, TEFE’nin 63.7 puan, TÜFE’nin ise 37.3 puan üstünde gerçekleşti. Bir önceki yıl enflasyon, TEFE’de yüzde 28.3, TÜFE’de yüzde 35.9 olmuştu. 
     Bu arada ocak ayı itibarıyla 12 aylık ortalamalara göre yıllık enflasyon ise TEFE’de yüzde 66.8, TÜFE’de yüzde 57.5 olarak hesaplandı. 2001 yılı Ocak’ında, 12 aylık ortalamalara göre yıllık enflasyon, TEFE’de yüzde 48.0, TÜFE’de de yüzde 52.0 olmuştu. 
     
     TÜFE tahminleri aştı 
     Aylık enflasyon 2001 Ocak’ında, TEFE’deki artış yüzde 2.3, TÜFE’deki artış ise yüzde 2.5 olmuştu. 2001 Ocak ayı ile karşılaştırıldığında, bu yılın aynı ayında enflasyon, TEFE’de 1.9 puan, TÜFE’de 2.8 puan üzerinde gerçekleşti. 
     Öte yandan, ocak itibariyle 12 aylık ortalamalara göre yıllık enflasyon, TEFE’de yüzde 66.8, TÜFE’de ise yüzde 57.5 olarak hesaplandı. 
     TEFE’de ocakta görülen yüzde 4.2’lik artışta, devletin payı 0.6, özel sektörün payı da 3.6 puan oldu. Bu arada çekirdek enflasyon olarak nitelenen imalat sanayinde özel sektördeki fiyat artışı yüzde 2.1 olarak hesaplandı. TEFE artışları devlet sektöründe yüzde 2.5, özel sektörde yüzde 4.8 oldu. 
     Banka ve aracı kurum ekonomistleri arasında yapılan ocak ayı enflasyon tahminleri, TEFE’de yüzde 4’lük, TÜFE’de ise yüzde 4.1’lik ortalama aylık artışı öngörüyordu. 
     Buna göre yüzde 4.2 olarak açıklanan TEFE’nin tahminlere çok yaklaştığı, ancak yüzde 5.3 olan TÜFE’nin öngörüleni aştığı gözlendi. Yüzde 2.1 olan çekirdek enflasyon ise yüzde 3’lük tahmine göre düşük açıklandı. 
     
     Ispanak şampiyon 
     Ocak ayının zam şampiyonu ıspanak oldu. Geçtiğimiz ay ıspanak fiyatı yüzde 85.8 artarken, doğalgaz fiyatı yüzde 17.1 geriledi. Yıllık bazda ise ıspanak fiyatı yüzde 423.2’lik artışla üçe katlandı. Karnıbahar fiyatı yüzde 310.5, maydonoz fiyatı 249.6, havuç fiyatı da 228.4 arttı. 
     Ocakta, sektörel bazda en yüksek fiyat artışı yüzde 10.8 ile tarım, avcılık, ormancılık ve balıkçılık sektöründe gerçekleşirken, fiyatı en fazla artan alt sektör ise yüzde 26 ile suyun toplanması ve dağıtımı oldu. 
     Ocak itibariyle, son bir yıllık dönemde ise sektörel bazda en yüksek fiyat artışı, yüzde 116.4 ile elektrik, gaz ve su sektöründe gerçekleşti. TÜFE’ye göre, ocakta en yüksek fiyat artışı yüzde 9.6 ile ulaştırma harcamalarında görüldü. 
     
İstanbul’un enflasyonu daha düşük      İstanbul Ticaret Odası’nın İTO 1995 bazlı yeni İstanbul Ücretliler Geçinme Endeksi’ne göre, ocakta perakende fiyatlar yüzde 3.4, toptan fiyatlar yüzde 3.2 arttı. İTO’ya göre, yıllık ortalama artışlar ise perakende fiyatlarda yüzde 57, toptan fiyatlarda yüzde 61.1 oldu. 2001 Ocak’ına göre, perakende fiyatlar yüzde 73, toptan fiyatlar ise yüzde 81.9 arttı. 
     
     



 EKONOMİ 











</TEXT>
</DOC>
