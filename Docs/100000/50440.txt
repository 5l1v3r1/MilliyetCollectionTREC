<DOC>
<DOCNO> 50440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur23.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah... Kar sınırı geçti... 
</HEADLINE>
<TEXT>

     Kırklareli'nin Demirköy İlçesi'ne yılın ilk karı yağdı. 
     İlçenin en yüksek kesimi Mahya Tepe'de kar kalınlığı 5 santimetreyi buldu, ilçe merkezinde ise yağmur yağışı etkili oldu. 
     Kırklareli Meteoroloji Müdürlüğü yetkilileri, hava sıcaklığının gündüz 8 dereceye kadar düştüğünü belirterek, ''Sıcaklığın gece 4 dereceye düşeceğini tahmin ediyoruz. Hava sıcaklığının düşmesi sonucunda, Trakya'nın yüksek kesimlerinde kar yağışı görülebilir'' dedi. 
     Bu arada, Kırklareli'nin Dereköy Sınır Kapısı'nda da kar yağdığı, ancak yağışın kısa sürede sona erdiği bildirildi. 
     Öte yandan, Edirne ve Tekirdağ meteoroloji müdürlükleri yetkilileri, bölgenin pazar ve pazartesi günleri yağmurlu olacağını, kar yağışının ise beklenmediğini bildirdiler. 
     -ORMAN KÖYLERİNDE YAKACAK SIKINTISI- Bu arada, Kırklareli'nin Demirköy İlçesi'ne bağlı orman köyü olan Terzidere'de yaşayan Veli Keskin, A.A muhabirine yaptığı açıklamada, kış ayının gelmesine rağmen Orman İşletme Müdürlüğü'nün bu yıl için odun vermediğini belirterek, şunları söyledi 
     ''Bize odun verileceği söylendi. Bunun için Orman İşletme Müdürlüğü'ne 4-5 milyon lira arasında para ödedik. Kısa bir süre sonra ormana giderek odunumuzu alacağımız söyleniyor. Yakacaklarımız kısıtlı. Odun kesemezsek zor durumda kalırız.'' Hamdibey Köyü Muhtarı Fehmi Küçükuysal da şu bilgiyi verdi 
     ''Köyümüzde yakacağı olmayan çok sayıda kişi var. Halen odun verilmesini bekliyoruz. Verilecek odunlar da yeterli olmayacak. Bizim evlerimiz Yunanlılar'dan kalan eski evler. Soğuktan çok etkileniyoruz. 
     Geçen yıl ağustos ayı sonuna kadar odunlarımızı almıştık. Bu yıl ise henüz odun alamadık. Havalar soğudu. Eldeki odunları da tükettikten sonra zor durumda kalabiliriz.'' 
     






</TEXT>
</DOC>
