<DOC>
<DOCNO> 54806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/ekonomi/eko02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YAPIN BUNLARI, ALIN 14 MİLYAR DOLARI... 
</HEADLINE>
<TEXT>

IMF, kamudaki istihdamda daha da küçülme ve maaşlarda ek kısıntı, KİT zamları, bankacılıkta daha sıkı denetim taahhütleri karşılığında 14 milyar dolar verecek 
     WASHINGTON Milliyet 

     Uluslararası Para Fonu’nun IMF önceki gün 3 milyar dolarlık kredi dilimini onaylarken, Türkiye’ye yeni stand - by kapsamında 14 milyar dolar kullandıracağını da açıkladı. Bunun 10 milyar doları taze kaynak, 4 milyar doları da bu yıldan gelecek yıla sarkan kredi dilimleri olacak. 
     IMF’nin 14 milyar doları 2002’de kullandırması ve mevcut stand - by anlaşmasının 11. gözden geçirme döneminin yeni stand - by düzenlemesine dahil etmesi bekleniyor. Yeni stand - by’ın ocakta yürürlüğe girmesi planlanıyor. 
     IMF Birinci Başkan Yardımcısı Anne Krueger, bundan sonra Türkiye’nin özellikle tarım sübvansiyonlarında yeni bir reforma, kamu sektörü istihdamında ve kamu sektörü maaşlarında kısıtlamaya gidilmesi gerektiğini söyledi. 
     
BDDK uyanık olmalı’      Krueger, "Ekonomik ortamın zayıf olmasından dolayı Bankacılık Düzenleme ve Denetleme Kurumu’nun BDDK uyanık olması ve gerektiğinde uygun önlemleri alması gerekiyor. IMF İcra Direktörleri ayrıca, özelleştirmede daha fazla ilerleme olmasını ve iş ortamının gelişmesi için daha kararlı çaba gösterilmesini diliyor" dedi. 
     
İkili kredi gelebilir’      Üst düzey bir IMF yetkilisi de Türkiye’nin gelecek yıl artı büyümeye geçmesinin beklendiğini ve stand - by dışında Türkiye’ye bazı ülkeler ve Dünya Bankası’ndan ek ikili kredi gelebileceğini, bunu teşvik ettiklerini söyledi. Yetkili, "Yüzde 6.5’lik faiz dışı bütçe fazlası hedefinin tutturulması ve reel faiz oranlarının kontrol altında olması durumunda gelecek yıl borç ödeme güçlüğüne girmez" dedi. 
     
Söz verdik      Emekli et, fazla mesaiyi kes 
     50 yaşın üzerindekiler zorunlu emekliye ayrılacak. Verimsiz işletmelerde işçilik maliyeti yüzde 10 azaltılacak. Memur maaşları ocakta yüzde 10, temmuzda yüzde 5 artacak. Lojman kiraları yükselecek. Yüzde 10 ilaç katılım payı kaynakta kesilecek. Bağ - Kur üyelerinin sağlık primi ödemeleri yüzde 5 artırılacak. Köy Hizmetleri birimleri il özel idarelerine devredilecek. Fazla mesailer yüzde 50 azaltılacak. Ücret artışları beklenen enflasyon kadar olacak yüzde 35 . Yeni işe alma, işten ayrılan işçinin yüzde 10’u, memurun ise yüzde 50’siyle sınırlandırılacak. 
     
     Destek sadece soya ve kanolaya 
     Tarımsal destekleme ve diğer sübvansiyonlar sistemi rasyonel hale getirmek amacıyla, soya fasulyesi ve kanola için toplam 10 trilyon lira bütçeye konulmuş bulunanlar dışındaki tüm prim ödemeleri kaldırılacak. Şekerdeki fiyat artışlarının etkisini yansıtacak şekilde TŞFAŞ’ye yapılacak bütçe transferleri 100 trilyon lira azaltılacak. Tüm banka kredi sübvansiyonları kaldırıldı. Prim ödemelerinin kaldırılması ve TŞFAŞ’ye transferlerin azaltılmasıyla 300 trilyon tasarruf sağlanacak. 
     
     Reel kesime kamu kaynağı yok 
     Şirketlerin tahsil edilemeyen kredi borçları yeniden yapılandırılacak. Bu amaçla, Mali Sektöre Olan Borçların Yeniden Yapılandırılması kanun taslağı hazırlanıyor. Bu kanun, borçların kamu kaynaklarına başvurulmadan ve denetimden taviz verilmeden yeniden yapılandırılmasını sağlayacak, piyasa temelli bir yaklaşım öngörüyor. Şirket borçlarının yeniden yapılandırılması önündeki yasal engeller de hızla kaldırılacak. İcra ve iflas Kanunu’ndaki değişiklik Ocak 2002 itibariyle Meclis’e sunulacak. 
     
     Yüzde 8 sermaye yeterlilik şartı 
     İç borç stokunun çevrilmesinde, LİBOR, FİBOR benzeri uluslararası alanda kabul gören sabit bir faiz oranı gibi Türkiye Bankalararası Fiyat Teklif Oranı oluşturulacak. Bu "istikrarlı" oranı forward ve futures işlemler teşvik edecek. Ayrıca, borçlanmada, ek kaynak, dış borç yanında değişken faizli, dövizli ya da dövize endeksli tahviller ve halka arz da kullanılacak. Özel bankalara yüzde 8 sermaye yeterlilik rasyosu yıl sonuna kadar tutturması ve koruması politikası izlenecek. Zayıf şirketlerin borçlarının yeniden yapılandırılması konusu çözülecek. 
     
     Yerel yönetim payı düşüyor 
     ATV’deki artış aylık TEFE kadar olacak. Doğalgaza metreküp başına 12 bin 500 liralık maktu ATV uygulanacak müteakiben bu tutar aylık TEFE artışına endekslenecek . Aralık 2001’de Özel İşlem Vergisi yüzde 50, Motorlu Taşıtlar Vergisi yüzde 75 oranında yeniden değerleme oranının yüzde 50 fazlası artırılacak. Yerel yönetimlerin vergilerden aldığı pay yüzde 4.1’e düşürülerek ortaya çıkan ek kaynak bütçeye aktarılacak. Bu tedbirlerin 1.1 katrilyon lira ek gelir getirmesi bekleniyor. 
     
Taraflar diyor ki      Türk - İş Başkanı Bayram Meral Geçmiş enflasyon önemli 
     3 Hükümetle yapılan kamu sözleşmesi protokolüne göre, 2002’de işçilere geçmiş enflasyon üzerinden ücret zammı yapılacaktır. Yüzde 35 söz konusu değil. 3 Aynı protokolde, zorunlu emekliliğin gündeme getirilmeyeceği belirtilmiştir. Hükümet imzasına sahip çıksın. 3 İşçi ücretleri zaten düşük, daha ne indirim yapacaksınız Önce milletvekili maaşları düşürülsün. 3 Fazla mesai zaten yaptırmıyorlar. 
     
     KESK Başkanı Sami Evren Verilen zam çok komik 
     3 Memura ilk altı ay yüzde 10, ikinci altı ay yüzde 5 zam yapılması son derece komik. 2002 Bütçesi’nde kamusal alanı iyice daraltıyorlar. 3 Avrupa’da, ABD’de nüfus başına düşen memur sayısı Türkiye’den çok fazla. Aslında memur sayısını azaltmak yerine artırmak lazım. 3 Üst dereceli bürokratların oturduğu lojmanlar dışında öğretmen, hemşire gibi memurlar kırsal alandaki harap lojmanlarda oturuyorlar. Ne kirası artacak 
     
     TZOB Başkanı Faruk Yücel Bilmediğimiz bitkiyi ekmeye zorluyorlar 
     Bizim IMF’ye ve hükümete güvenimiz kalmadı. Önce 10 dolar doğrudan gelir desteğine verilecek dendi. Hani bu para nerede 27 milyon hektar arazi 10 dolardan, 2.7 milyar dolar eder. Verilecekse karşılığı nerede Bütçede böyle bir para yok. 2002 yılında da 1.4 katrilyon lira verilecekmiş. Bunun yüzde 10’u da kesilecek. IMF Türkiye’de tarımı bitirmek suretiyle gıdada bizi dışarıya muhtaç hale getirmek istiyor. Zaten ürünlere verilen destek de kaldırıldı. Türkiye’deki çiftçinin yüzde 90’ının bilmediği bir ürün olan "kanola"ya destek vereceklermiş. Bu çok uluslu bir şirketin Türkiye’ye sokmak istediği bir yağ bitkisiymiş. 
     
     ASO Başkanı Zafer Çağlayan Çiklete benzedik, yakında koparız 
     Mektupta, Niyet değil de, diyet ne ’ onu görmek lazım. Aktif Yönetim Şirketi için, nereden kredi bulunacaksa, bu krediler için bir garantör lazım. Bu garantörün Hazine olması lazım. Kamunun desteği böyle olmalı. Kamu cebinden para koyar, koymaz kendi bileceği iş. Bence koyması lazım. Reel sektör olarak çiklete benzedik. Çek çek sünüyor. Ama kopma noktasına geldi. Yöneticilerimizin IMF konusunda neden bu kadar teslimiyetçi olduğunu anlamış değilim. Ben şunu da söylüyorum IMF’siz bu iş olmaz. Bazı konularda kısırlığımız var. Kendimizi ifade etmekte zorlanıyoruz. IMF’ye reel sektör sorunlarını tam manasıyla anlatmak zorundayız. 
     
     Turkish Bank Yönetim Kurulu Genel Sekreteri Tuğrul Belli Olumsuzluk yok, bazı konular muğlak 
     Ek niyet mektubunun genelinde olumsuz bir konu yok. Daha çok şimdiye kadar yapılan işlerin özetlendiği görülüyor. Ancak özel bankaların yıl sonuna kadar tutturması gereken yüzde 8 sermaye yeterliliği rasyosu, devletin bankalara sermaye iştiraki gibi konular ayrıntıya girmeden geçilmiş. Mektupta bu oranı tutturamayanlara yaptırım öngörülüyor ama ne yaptırım olacağı hakkında hiçbir bilgi yok. Futures ve forward’a işlerlik kazandırmak için Bankalararası Fiyat Teklif Oranı’nın oluşturulacağı söylenmesine karşın, ne zaman, nasıl yapılacağı söylenmemiş. Bu konuda belirsizlik var. Para programı konusunda ise bilinmeyen bir şey yok. 
     
     TÜRMOB Başkanı Mustafa Özyürek Belediyelere darbe indirildi 
     Belediyelere toplam vergi gelirlerinden aktarılmakta olan yüzde 6’lık payın yüzde 4’e indirilmesi, zaten mali sıkıntı içinde olan belediyeleri daha da sıkıntıya sokacak. Belediyelerden önemli tepki gelecektir. Mektupta, kayıt dışı ekonomi ile ciddi bir mücadele ve vergi denetiminin etkinleşmesine dair önlemler yok. Yine sadece vergi veren kesimlerden biraz daha vergi alınacağı öngörülüyor. Vergi ödemeyenlere yönelik düzenleme getirilmiyor. Başbakan Yardımcısı Mesut Yılmaz vergi affından bahsediyor ama buna niyet mektubunda yer verilmedi. Böyle olunca da vergi affının çıkmayacağı anlaşılıyor. Çıkmayacak bir af için piyasayı beklentiye sokmak, vergi ödemelerini aksatacak. 
     



 EKONOMİ 













</TEXT>
</DOC>
