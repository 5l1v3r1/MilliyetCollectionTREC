<DOC>
<DOCNO> 64791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko13.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hacı Murat'' ikinci elde prim rekortmeni 
</HEADLINE>
<TEXT>

     Sıfır kilometre otomobillerin fiyatı yeni yılla birlikte artan vergiler nedeniyle büyük oranda yükselirken, bu artış yeterli talep olmadığı için ikinci ele yansımadı. Birçok ikinci el otomobilin fiyatı son bir yılda yüzde 5 ile 25 arasında değişirken, ''Hacı Murat'' olarak da bilinen Murat 124'ler yüzde 50-60'lık artışla prim rekortmeni oldu. 
     Birkaç yıl öncesine kadar hareketli piyasası ile birçok kişiye iş olanağı sağlayan ikinci el otomobil piyasası, ekonomik krizler nedeniyle birçok galerinin kepenk indirmesi, alım-satımın adeta durma noktasına gelmesiyle sıkıntılı bir dönem geçiriyor. 
     Yılbaşı öncesi ve hemen sonrası hareket kazanan ikinci el otomobil piyasasının kendilerini umutlandırdığını belirten oto galericiler, bu canlılığın saman alevi gibi sönmesi ile yeniden siftahsız günlere döndüklerinden yakınıyor. 
     Oto galericiler, dövizin son bir yılda yüzde 100'ün üstünde değer kazanmasına karşın, ikinci el otomobillerdeki değer artışının yüzde 10 ile 25 arasında kaldığını, bazı otomobilleri ise geçen yılla aynı fiyattan sattıklarını bildirdiler. 
     Galericiler, daha önce en çok prim yapan 1992 model Tofaş Şahin marka otomobilleri geçen yıl 3 milyar liraya, 1994 model Lada Samara'yı 2.5 milyar liradan satarken, bu yıl da aynı fiyatla sattıklarını, birkaç yıl öncesine göre enflasyon oranının üstünde fiyat artışı kaydedilen 1998 model Şahin otomobillerin 3 milyar 750 milyon liradan 4 milyar liraya, aynı model Doğan otomobillerin ise 4 milyar 750 milyon liradan sadece 5 milyar liraya yükseldiğini ifade ettiler. 
     Galerilerde 1997 model Tofaş Kartal marka otomobiller 3 milyar 750 milyon liradan 4 milyar liraya çıkarken, Renault Broadway'lerin 1998 modelleri 4.5 milyar liradan 4 milyar 750 milyon liraya, Spring'lerin 1994 modeli ise 2 milyar 750 milyon liradan 3 milyar liraya çıktı. 
     1994 model Tempra SXA'lar ise son bir yılda 4 milyar liradan 4.5 
     milyar liraya yükseldi. 
     
     Hacı Murat rekortmen 

     Yerli otomobiller arasında en fazla prim yapan otomobiller ise daha birkaç yıl öncesine kadar çok az kişinin ilgilendiği, en yeni modeli 1976'da piyasaya çıktığı için ''Hacı Murat'' adı konulan Murat 124'ler oldu. 
     Geçen yıl 500 milyon liradan satılan 1976 model Murat 124'ler, alım gücünün düşmesi, ekonomik oluşu nedeniyle aranan otomobiller arasında ilk sıraya yerleşti. Murat 124'ler, yüzde 50-60'lık fiyat artışı ile 750-800 milyon liradan satılarak en fazla prim yapan otomobil unvanına sahip oldu. Galericiler ''peynir-ekmek gibi satılan'' bu otomobilleri bulmakta zorluk çektiklerini belirtiyorlar. 
     Yabancı otomobiller, yerli otomobillere göre değerini biraz daha korudu. 1999 model Volkswagen TDI'ler 18 milyar liradan 23 milyar liraya, 1997 model Volkswagen Polo Classic'ler 6 milyar liradan 7.5 milyar liraya, 2000 model Nissan Primera Comfort 10 milyar liradan 12.5 milyar liraya yükseldi. 
     






</TEXT>
</DOC>
