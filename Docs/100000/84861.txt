<DOC>
<DOCNO> 84861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/spo02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şipşak Fener 
</HEADLINE>
<TEXT>

Transfer döneminin en hızlısı Kanarya oldu. Yönetim, iç transferi firesiz atlattı, dış transferde Washington’u renklerine kattı. Şimdi sıra Ortega ve Almeyda’da 
     YUSUF DURSUN 

     İmzalar peşi sıra 
     DÜNYA takımı olma yolunda önemli adımlar atan Fenerbahçe, transfer sezonunun en hızlı ve en iş bitirici ekibi oldu. Sarı-Lacivertli yönetim, iç transferde Ogün, Abdullah, Serhat, Johnson ve kaleci Oğuz ile yeniden anlaşırken, yıldızlarını kaptırmadı. Başkan Aziz Yıldırım, teknik direktör Lorant’ın yeni sezon için verdiği transfer raporunu şu ana kadar eksiksiz yerine getirdi ve taraftarları yine mest etti. 
     
     Bombalar yolda 
     DIŞ transferde de boş durmayan Kanarya, Brezilyalı golcü Washington’u renklerine katarak hücumdaki eksiğini giderdi. Türkiye içinden kaleci Volkan, Cem Karaca ve İsmail Güldüren ile anlaşma sağlandı. Kanarya, artık Dünya Kupası’nın sonunu bekliyor. Finallerin bitiminde, eğer bir pürüz olmazsa asıl bombalar patlayacak ve Arjantin Milli Takımı’nın yıldızı Ortega ile Almeyda da Kadıköy’ün yolunu tutacak. 
     
Mustafa’dan ret      FENERBAHÇE’NİN yıldızlarından Mustafa Doğan, Borussia Dortmund’un iki yıl için teklif ettiği 3 milyon doları kabul etmedi. Tecrübeli futbolcunun, Alman kulübünün yöneticilerine, Fenerbahçe ile 1 yıllık daha sözleşmesinin olduğunu, Türkiye’den ayrılmayı düşünmediğini söylediği öğrenildi. Daha önce bir kez daha Borussia Dortmund ile masaya oturan Mustafa, "Fenerbahçe’den kopamam" dedi. 
     
Ilie gündemde      FENERBAHÇE İspanya’nın Valencia takımında forma giyen Adrian Ilie’yi gündemine aldı.Yöneticiler son üç haftadır sakatlığı nedeniyle oynamayan ve bonservisi elinde olan Rumen futbolcuya "Sağlam raporu al, gel görüşelim" mesajı gönderdi. Bu arada Başkan Aziz Yıldırım bugün Konya’ya kulübe tahsis edilecek olan göl kenarındaki araziyi incelemeye gidecek ve dernek açılışı yapacak. 
     
Para tedbiri      BİR hafta içinde alacakları ödenmeyen futbolculara, bonservislerini ücretsiz elde etme hakkı kazandıran yeni yönetmelik, Fenerbahçe’yi harekete geçirdi. Yöneticiler, futbolcuların tüm alacaklarını ödedi. Kulüpten ayrılan Mert Meriç’in de serbest kalmaması için borçları sıfırlandı. 
     



 SPOR 






















</TEXT>
</DOC>
