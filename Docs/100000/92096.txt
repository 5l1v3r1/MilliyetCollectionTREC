<DOC>
<DOCNO> 92096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/guncel/gun01.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay-yıldız kapışılıyor 
</HEADLINE>
<TEXT>

Millilerin Dünya Kupası’nda gösterdiği başarı, bayrak ve forma satışlarına yansıdı. İmalatçılar, geçen yıla göre ortalama 300-400 bin fazla bayrak sattıklarını söylüyor 
     AYFER YILDIZ 

     Türk Milli Takımı’nın Senegal’i 1 - 0 mağlup edip yarı finale çıkmasıyla, bayrak ve forma satışları da patladı. Avrupa Şampiyonası’nda 4 bin adet forma satan Milli Takım resmi sponsoru Adidas, Dünya Kupası’nda 16 bin forma sattı. Firma bu rakamın 30 bine ulaşmasını bekliyor. Şirket yetkilileri, satışlarının 30 bine ulaşacağını belirtti. En önemli bayrak üreticilerinden Günay Bayrak, geçen yıla oranla 450 bin adet fazla bayrak satarak 600 bine ulaştı. TRT de 100 bin bayrak dağıtmak üzere, Sümerbank mağazalarının stoklarını topladı. 
     
     Sadece bayramda satardık’ 
     Tansaş, Yimpaş, Migros, CarrefourSa, Metro, Kipa gibi büyük perakende zincirlerinin yetkilileri bayrak ve forma satışlarında büyük artış olduğunu belirtti. Tansaş yetkilileri, forma satışına geçen hafta başladıklarını belirterek, "Fomalar kapış kapış. 12 milyona satıyoruz. Bayrak işi de yeni başladı. Bayramlarda satardık, şimdi ekstra bir giriş oldu. İki ebatta 9 milyon 950 bin lira ile 7 milyon 450 bin liradan satıyoruz" dediler. 
     
     Kipa Yüzde 150 arttı 
     Metro Grosmarket yetkilileri ise forma satışının bugün başlayacağını, bayrak stoklarının ise tükenmek üzere olduğunu kaydederek, "Bayrakçı AŞ, kumaş bulamadığı için yeni mal temin etmekte zorluk çekiyoruz" diye konuştu. Forma satışlarının kupa nedeniyle arttığını belirten Kipa yetkilileri, "Mayısa kıyasla satışlar yüzde 150 arttı. Biz de küçük ebatlarda bayrak dağıttık" derken Yimpaş’tan yapılan açıklamada, "Satış grafiğinde normal zamanlara göre yüzde 400 artış var. Bayrak fiyatları ebatlara göre çok değişiyor. Formaları ise 9 milyon 500 bin liradan satıyoruz" denildi. 
     
KIYAFETE BAYRAK YASAĞI KALKMALI      GÜNSELİ ÖNAL Ankara 

     DSP Milletvekili Yücel Erdener, Milli Takım’ın Dünya Kupası’ndaki başarısıyla Türk bayrağının tekstil sektörünü ayağa kaldıracağını savundu. "Made in Turkey" damgasını dünyaya vurmak için harekete geçen tekstilcilerin, bayrak yasağı kaldırılsın’ talebini haklı gördüğünü belirten Erdener, önerinin doğrudan Genel Kurul’da görüşülerek TBMM’den geçebileceğini vurguladı. Erdener "Ay - yıldız hiçbir şekilde bacakta, kalçada, mayoda, belden aşağıda olmamalı. O bayrak için çok kan döktük." 
     



 GÜNCEL 
















</TEXT>
</DOC>
