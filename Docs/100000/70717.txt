<DOC>
<DOCNO> 70717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/soneko05.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Brekk ''Türkiye program onayından önce birçok şey gerçekleştirdi'' 
</HEADLINE>
<TEXT>

     Uluslararası Para Fonu IMF Türkiye Temsilcisi Odd Per Brekk, Türkiye'nin, IMF İcra Direktörleri'nin ekonomik programı onaylamasından önce bir çok şeyi gerçekleştirdiğini söyledi. 
     Ekonomik programla ilgili olarak bir çok şeyin yapıldığını vurgulayan Brekk, performans kriterleri ile ilgili olarak ise ''Parasal hedefler uygulanıyor, bütçe hedefleri için de en son veriler gerekiyor, bütün bu nedenlerle bu tüm performans kriterleri için bir şey söylemek için henüz erken'' diye konuştu. 
     
     Programın sosyal yönü... 

     Odd Per Brekk, uygulanan ekonomik programın, diğer ülkelerdeki programlardan farklı olduğunu, bu programın, Arjantin'de sosyal krize neden olan programa göre sosyal yönlerinin olduğunu belirterek, şunları söyledi 
     ''Ben, bu ekonomik programın, sosyal yönünün olmadığı görüşünde değilim, çünkü 2002 bütçesi, eğitim, sağlık gibi sosyal harcamalarda önemli artışlar öngörüyor. Ayrıca, Dünya Bankası, sosyal alanda, Türkiye'deki projelere mali yardımda bulunacak, bu konuda Banka ile yakın bir çalışma içindeyiz. 
     Arjantin'de, sosyal krize neden olan ekonomik program konusunda yorum yapmak istemem ama, Türkiye'nin uyguladığı ekonomik programın sosyal yönü mevcuttur ve bu konuda bütçe de ayrılan ödenekler ve dış mali yardımlar çok önemli sosyal faktörlerdir.'' Brekk, IMF heyetinin ziyaretiyle ilgili olarak ise mali sektör ve reel sektörün önemine dikkat çekerek, bu nedenle IMF heyetinin ziyaretine İstanbul'dan başlayacağını ifade etti. 
     
     IMF heyetinin ziyareti 

     Türkiye Masası Şefi Juha Kahkonen başkanlığındaki IMF heyeti, birinci gözden geçirme ve Dördüncü Madde Konsültasyon incelemesi ziyaretleri için yarın Türkiye'ye gelerek, yaklaşık iki hafta kalacak. 
     IMF heyeti, Birinci Gözden Geçirme ziyaretinin yanısıra, Türkiye ekonomisinin geniş kapsamlı bir incelemesinin amaçlandığı Dördüncü Madde Konsültasyon çalışmaları çerçevesinde, önce İstanbul'u, daha sonra da Ankara'yı ziyaret edecek. 
     Birinci Gözden Geçirme ziyareti içinde, 2004 yılına kadar sürecek olan Stand-By programı çerçevesinde, makro ekonomik politikalarla yapısal programların uygulanmasındaki ilerleme incelenecek. 
     Birinci Gözden Geçirmenin ana hatları içinde yer alan Bütçe Performansı ve Reformlar ana başlığı altında, vergi reformu, kamu sektöründeki istihdam konusu ve Kamu İhale Yasası yer alacak. 
     Para Politikası başlığı altında ise enflasyon hedeflemesi politikası için gerekli altyapının oluşturulmasındaki ilerleme ile Türk Para ve Döviz Piyasası'nın fonksiyonel olarak geliştirilmesi, Bankacılık Sektörü Reformu başlığı altında ise özel sektör bankalarının sermaye açısından desteklenmesi, kamu bankalarının işletme yönetimi açısından yeniden yapılandırılmaları yer alacak. 
     Ayrıca, iş ortamının geliştirilmesi ve kamu varlıklarının satışının özelleştirilmesindeki ilerleme de inceleme konusu olacak. 
     IMF tarafından üye ülkelere düzenli olarak yapılan Dördüncü Madde Konsültasyon incelemesi çerçevesinde de, Türkiye ekonomisindeki orta vadeli gelişmeler, büyüme, ticaret politikası, istihdam piyasası, Avrupa Birliği'ne giriş müzakereleri süreci, şeffaflık konusundaki gelişmeler, etkin kamu yönetimi, bütçe yönetimi, rüşvetle mücadele, istatistiki verilerin geliştirilmesi gibi konular ele alınacak. 
     Türkiye'nin Birinci Gözden Geçirmenin kriterlerini yerine getirmesi durumunda, IMF İcra Direktörleri Kurulu'nun, 1.1 milyar dolarlık kredi diliminin serbest bırakılacağı ilk gözden geçirmeyle ilgili toplantısını Nisan ayının başlarında yapması bekleniyor. 
     






</TEXT>
</DOC>
