<DOC>
<DOCNO> 60753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur15.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a Osmanlı Kadırgası 
</HEADLINE>
<TEXT>

     Sinoplu ünlü maket ustası Ayhan Demir, Başbakan Bülent Ecevit'in, ABD ziyareti sırasında Başkan George W. 
     Bush'a armağan edilmesi amacıyla ''Osmanlı Kadırgası'' maketi yaptı. 
     Bugüne kadar yaptığı binlerce maket, yerli ve yabancı turistler tarafından büyük ilgi gören ve Sinop'taki ''Ayhan Kotra' adlı dükkanı turistlerin uğrak yeri olan maket ustası Ayhan Demir, Başbakan Ecevit'in ABD'ye yapacağı ziyareti duyunca, Bush'a armağan edilmek üzere özel bir tasarımla maket gemi yaptı. 
     Osmanlı Kadırgası olarak tasarlanan 1.5 metre boyunda, yaklaşık 20 kilogram ağırlığında 5 direkli gemi maketini Başbakanlık'a göndereceğini belirten Demir, ''Sayın Başbakanımız uygun görürlerse Başkan Bush'a Sinop'tan bu hediyeyi göndermek istiyorum. Hem güzel bir armağan olacağına hem de Sinop'un tanıtımına katkı sağlayacağına inanıyorum'' dedi. 
     Yaklaşık 50 yıldan bu yana maket gemi yaptığını ve çok sayıda ünlü kişiye hediye ettiğini kaydeden Ayhan Usta, bu armağanın Bush'u çok mutlu edeceğine inandığını söyledi. 
     






</TEXT>
</DOC>
