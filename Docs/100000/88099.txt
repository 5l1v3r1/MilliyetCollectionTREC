<DOC>
<DOCNO> 88099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/soneko14.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Global Finance, Yapı Kredi'yi Türkiye'nin en iyi bankası seçti 
</HEADLINE>
<TEXT>

     Ekonomi dergisi Global Finance'ın her yıl yaptığı ''Gelişmekte olan piyasaların en iyi bankaları'' araştırmasında, Yapı Kredi Bankası ''Türkiye'nin en iyi bankası'' seçildi. 
     Yapı Kredi'den yapılan yazılı açıklamada, Amerikan dergisinin Mayıs sayısında yer alan araştırmada bankaların strateji, yenilikçilik, pazar payı ve mali güç kriterleri bazında değerlendirildiği kaydedildi. 
     Yapı Kredi için yapılan değerlendirmede Amerikan derecelendirme kuruluşu Moody's ve dünyanın en büyük bankalarından ING Barings raporlarına atıfta bulunulduğu belirtilen açıklamada, şöyle denildi 
     ''Araştırmada Türk bankacılık sisteminde yaşanan gelişmeler nedeniyle en iyi bankanın seçiminin zorlaştığı, ancak Yapı Kredi'nin perakende piyasalara nüfuz eden başarısıyla en iyi banka olmayı hakettiği belirtildi. Bununla birlikte Yapı Kredi'nin perakende bankacılıkta saygı duyulacak bir pozisyona geldiği ve bu pozisyonuyla Türkiye'de lider konumda olduğu bildirildi. 
     Araştırmanın yenilikçilik alanındaki değerlendirilmesinde, Yapı Kredi'nin teknoloji yatırımlarını sürdürerek birçok bankaya rekabet üstünlüğü sağladığı, piyasa payı kriterinde ise bankanın Türk kredi kartı pazarında yüzde 27'lik payı olduğu, kart gelirlerinin toplam hizmet gelirlerine oranının yüzde 56 mertebesine yükseldiği ifade edilmiştir.'' Açıklamada, Yapı Kredi'nin Türkiye'nin en iyi bankası seçildiği araştırmanın mali güç kriterinde de bankanın sahip olduğu üstün perakende ağı ile mali potansiyelin yüksek karlılığa dönüşebilecek bir yapıda olduğunun vurgulandığı belirtildi. 
     





</TEXT>
</DOC>
