<DOC>
<DOCNO> 95136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo06.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam, Belgrad Ormanı'nda kondisyon depoladı 
</HEADLINE>
<TEXT>

     14. Dünya Erkekler Basketbol Şampiyonası'na hazırlanan ''12 Dev Adam'', Belgrad Ormanı'nda kros yaptı. 
     Başantrenör Aydın Örs ve yardımcı antrenör Çetin Yılmaz'ın hazır bulunduğu krosta, milli oyuncular kondisyonerler Yüksel Tezel, Semih Eroğlu ve Melih Kıranbağlı yönetiminde, 6.5 kilometrelik parkurda koştular. 
     Parkuru Kerem Tunçeri 23 dakika 40 saniye ile birinci bitirirken, Kerem'i 24.15 ile Tutku ve Hakan, 25 dakika ile Hidayet takip etti. En son gelen Hüseyin, Asım ve Harun'un 28 dakikada parkuru tamamladığı bildirildi. 
     MR'ı çekilen Alper Yılmaz'ın yanı sıra, tedavisi süren Kerem Gönlüm, izinli olan Mehmet ve Mirsad krosa katılmadı. 
     Harun Erdenay, krosun yorucu geçtiğini ifade ederek, ''Burada ve İtalya'da ilk 15 gün kondisyon depolayacağız'' dedi. 
     Hidayet Türkoğlu ise çalışmaların yorucu ama zevkli geçtiğini belirterek, ''Tatil dönüşü olmasına rağmen iyi çalışıyoruz. Hiçbir problemimiz yok'' diye konuştu. 
     
     TEZEL ''OYUNCULARIN PERFORMANSI ÇOK İYİ'' 
     Milli takımın kondisyonerlerinden Yüksel Tezel, sezon başı olmasına rağmen oyuncuların beklenin üzerinde performans gösterdiklerini söyledi. 
     Tezel, kondisyon çalışmalarında herkesin çok istekli oluduğunu belirterek, ''Krosta en son gelen uzunların performansı çok iyi. Onları kısalara göre değerlendirmemek lazım. Özellikle Hüseyin, en iyi derecesini koştu. Geçen sene bu parkuru 35 dakikada bitirmişti. Bu sefer 28 dakikada tamamladı. Sakatlıktan yeni çıkmasına rağmen, bu çok büyük bir gelişme'' diye konuştu. 
     Koşuya katılmayan Alper'in MR sonuçlarını bekledikleri için dinlendirdiklerini ifade eden Yüksel Tezel, sezon kapandıktan bir hafta sonra antrenmanlara başlayan ve 20-25 antrenman yapan bu oyuncunun, hazır olduğunu söyledi. 
     
     HAKYEMEZ, 40 DAKİKADA TAMAMLADI 
     Milli Takım Menajeri Doğan Hakyemez de krosta oyuncularla birlikte koştu. 
     Koşuyu 40 dakikada tamamlayan Hakyemez'e, çalışmalarda esprileriyle dikkati çeken Hidayet takılırken, Hakyemez, ''İdareci safında birinci benim'' dedi. 
     
     İBRAHİM, YUNANİSTAN'A GİTTİ 
     A Milli Takımın başarılı oyuncusu İbrahim Kutluay'ın, kulübü Panathinaikos ile transfer görüşmesi yapmak için Yunanistan'a gittiği bildirildi. 
     Milli takım kampında yer alan İbrahim'in, bu sabah takımdan önce erken saatlerde Belgrad Ormanı'nda tek başına kros çalışması yaptıktan sonra Yunanistan'a gittiği kaydedildi. 
     Menajer Doğan Hakyemez, İbrahim'in yarın akşam İstanbul'da veya 13 Temmuz Cumartesi günü Milano'da takıma katılacağını söyledi. 
     
     ANTRENÖR ARAYIŞLARI SÜRÜYOR 
     Tolga Öngören ve Murat Özyer'in ayrılmasından sonra milli takımın teknik kadrosuna alınacak antrenör arayışlarının sürdüğü ifade edildi. 
     Menajer Doğan Hakyemez, teknik heyetin belirlediği isimlerle görüşeceklerini, 1-2 gün içinde yeni antrenörlerin belli olacağını söyledi. 
     





</TEXT>
</DOC>
