<DOC>
<DOCNO> 93404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/spor/spo02.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İşler karıştı 
</HEADLINE>
<TEXT>

Almeyda’nın İnter’e gitmesinin ardından Valencia’nın Gilberto Silva’nın peşine düşmesi yönetimi zor durumda bıraktı. Parasını alamayan Washington da gelişini yine erteledi 
     Cevap alamıyorlar 
     YENİ sezon planlarında orta sahayı koşan isimlerden oluşturmayı amaçlayan Fenerbahçe’nin transfer planlarındaki iki ismin de başka transferinin zora girmesi yönetimi çakmaza soktu. Almeyda’nın İnterli Gresko ile takas edilmesiyle birlikte, yönünü Gilberto Silva’ya çeviren Sarı - Lacivertliler, Brezilyalı yıldızın Valencia ile masaya oturduğunu duyunca şok oldular. 
     
     Planlar bozuldu 
     22 milyon dolara varan maliyeti nedeniyle Almeyda’yı almayı zaten erteleyen Fenerbahçe’de, Sadettin Saran ve Hakan Bilal Kutlualp, Brezilya’ya giderek, Gilberto Silva’nın kulübüyle masaya oturup, protokol yaptılar. Futbolcunun iki yıl içinde alacağı da dahil olmak üzere 9 milyon dolara anlaştılar. Dünya Kupası sonrasında oyuncuyu İstanbul’a getirmek isteyen yönetimin planları bir anda bozuldu. 
     
     Washington erteliyor 
     DÜNYA Kupası’nı kazanan Brezilya’nın tüm maçlarında oynayan Gilberto Silva’nın fiyatının da, bu performansa paralel olarak arttığı ve 12 milyon dolara yükseldiği, oyuncunun da 2,5 milyon dolar istediği belirtildi. Fenerbahçe’nin verdiği çeki bozduramayan Ponte Preta’nın Washington’a olan borcunu ödeyememesi nedeniyle, Brezilyalı futbolcunun da gelişini yine ertelemesi işleri karıştıran son darbe oldu. 
     
Amansız takip Kros yapılırken futbolcuların peşinden motorsikletle gelen Lorant kaytarmaların önüne geçti 
     SEZON hazırlıklarının ilk bölümünü kondisyona yönelik bir çalışma programı ile sürdüren Fenerbahçe’de, Teknik Direktör Lorant bir ilke imza attı. Kros çalışmaları sırasında oyuncuların peşinden motorla giden Alman hoca, kimseye göz açtırmadı. Kamp sırasında da oyuncuları kontrol altında tutan ve sert bir disiplin sağlayan Lorant’dan kaçış olmadığını krosta koşanlar da anladı. 
     ALMANYA kampını dün noktalayan ve bugün dönecek olan Sarı - Lacivertli futbolcular, bir hafta da hazırlıklarını İstanbul’da sürdürecekler. Milli Takım’dan dönen oyuncuların katılmasıyla birlikte 10 Temmuz’da hazırlık döneminin Avusturya etabı başlayacak. Teknik heyet bu bölümde daha çok taktik çalışmalara ağırlık verecek. 
     
Büyük ve küçük      28 oyuncunun katıldığı Fenerbahçe kampı ilginç görüntülere de sahne oldu. Lorant altyapıya verdiği önemi göstermek için göze batan futbolcuları Almanya’ya getirdi. Onları yakından tanımak isterken, büyük takım havasına da alışmalarını amaçladı. Kampın en genç oyuncusu, geleceğin de yıldızı olarak görülen Mithat’dı. 16 yaşındaki yetenek ağabeylerinin tecrübesiyle pişmeye başladı. En yaşlısı ise 34’lük Simao. Yaşanan değişik harmonide yanyana gelen bu ikilinin arasında bir baba - oğul gibi yaş farkı var. Ancak aynı formayı terletmek, aynı hocanın gözüne girmek için çalışıyorlar. Biri öğretiyor, diğeri öğreniyor. 
     
Sociedad pes etti      FENERBAHÇE’NİN Nihat’ı almak için görüşmelerini sürdürdüğü Real Sociedad, sonunda istediği bonservis bedelini 3,5 milyon dolara kadar düşürdü. İspanyol yöneticilerinin geri adım atmasında Nihat’ın Fenerbahçe’ye gitmek istediğini kendilerine bildirmesinin önemli rol oynadığı belirtildi. Transferin bu hafta içinde sonuçlanması bekleniyor. 
     
En iyisi olacağım’      YUSUF KOBAL 

     FENERBAHÇE’DE geleceğin teknik adamı olarak hazırlanan Oğuz Çetin yeni dönemi değerlendirdi. Ağır eleştiriler alan ilk antrenör olduğuna dikkati çeken ve kendisinden büyük beklentiler olduğunu kabul eden Çetin, "Benim tek patron lafı etmem doğru olmaz. Hep teknik direktör olmayı düşündüm. Ama en iyisi olmak istiyorum. Bu benim iddiam. Ben şimdi yardımcı antrenörüm. Ağzımdan başka birşey çıkmaz. İş ahlakım buna izin vermez" dedi. 
     İYİ transferler yapıldığını ve takımın iddiasını Şampiyonlar Ligi’ndeki performansıyla ortaya koyacağına dikkati çeken genç hoca, "Sahalara, sporculara yatırım yapıldı, artık başarı bekleniyor. Büyük hedeflere ulaşmalıyız. Sıfır puanın olumsuz etkilerini zaten yaşıyoruz. Şampiyonlar Ligi’ne gireceğiz ve geçen seneyi aklımızın ucundan bile geçirmeyeceğiz. Gruptaki hedefimiz ise çok büyük olacak" diye konuştu. 
     ORTEGA’NIN mütevazi kişiliğiyle takıma çabuk uyum sağlayacağına ve arkadaşları tarafından kabul edileceğine inandığını belirten Oğuz Çetin sözlerini şöyle sürdürdü "Fenerbahçe de Avrupa’nın önemli kulüpleri arasına gireceği için, Rüştü’nün bu takımda yer alması gerektiğini düşünüyorum. Gitmiş olmak için Avrupa’ya gidilmemeli. Bugünkü pozisyonunda ben Oğuz Çetin olarak bulunsaydım, bu takımda kalırdım." 
     



 SPOR 




























</TEXT>
</DOC>
