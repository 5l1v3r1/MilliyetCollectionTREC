<DOC>
<DOCNO> 88350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo17.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TSYD'den Hıncal Uluç'a yapılan saldırıya kınama... 
</HEADLINE>
<TEXT>

     Türkiye Spor Yazarları Derneği TSYD , gazeteci-yazar Hıncal Uluç'a yapılan saldırıyı kınadı. 
     TSYD Yönetim Kurulu imzalı açıklamada, herkesin Türk bayrağının arkasında koştuğu bugünlerde, ''bazı kendini bilmezlerin'' yaptığı saldırıların, sadece spor yazarlarını değil, bu camianın içinde yer alanları rahatsız etmeye başladığı belirtildi. 
     ''Camiamızın duayenlerinden sayılabilecek Hıncal Uluç'a, yemek yediği sırada yapılan saldırının arkasında hangi neden olursa olsun, niteliğinin kalleşçe değer taşıması ayrıca düşündürücüdür'' denilen açıklamada, bunun aynı zamanda basın özgürlüğüne karşı yapılan saldırıların değişik bir şekli olduğu kaydedildi. 
     Açıklamada, şöyle denildi 
     ''Tartışma yapabilecek güveni olmayan, sadece vurup kaçmayı becerebilen ve bunun adını tepki koyan insanlar, spor yazarlarını asla sindiremezler. 
     TSYD olarak herkesin fikirlerini özgürce tartışabileceği örnek bir ortam özlemiyle, sevgili Hıncal Uluç'a karşı yönelen bu saldırıyı, kendimize yapılmış sayıyor ve nefretle kınıyoruz. 
     Değerli meslektaşımıza geçmiş olsun derken, güvenlik güçlerimizden vurup kaçmayı becerebilecek kadar cesaret sahibi olabilen bu kalleşleri, bir an önce yüce yargının önüne çıkarmalarını bekliyoruz.'' 
     





</TEXT>
</DOC>
