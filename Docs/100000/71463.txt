<DOC>
<DOCNO> 71463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun07.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada her gün 6000 genç kız sünnet ediliyor 
</HEADLINE>
<TEXT>

     Dünyada her gün yaklaşık 6 bin genç kızın sünnet edildiği bildirildi. 
     Merkezi ABD'deki World Vision adlı kalkınma ajansı tarafından yapılan araştırmada, genç kızların genellikle bu genital operasyonu gönüllü olarak yaptırdığı belirtilerek, halen 115 milyon Afrikalı kadının kendini sünnet ettirdiği vurgulandı. 
     Araştırma yetkilisi Fatima Haşi, Afrika'daki ''tuhaf'' geleneğe göre kadınlar sünnet olmadığı takdirde kocalarının öleceğine, doğacak çocukların normal olmayacağına ve üreme organlarının aşırı derecede büyüyeceğine inanıldığını söyledi. 
     ''Bu yaygın masallar nedeniyle 30'dan fazla ülkede kadın sünneti yapıldığını'' söyleyen Haşi ''En kötüsü de kadınların kendi kendini sünnet etmesi'' diyerek, toplumdan dışlanmak istemeyen genç kızların ve yaşlı kadınların operasyonun taşıdığı riskten habersiz olduğunu kaydetti. 
     Kadın sünnetinin büyük dinler yayıldığı sıralarda kültürel bir inanış ve uygulama olduğunu belirten Haşi, bununla birlikte İncil ve Kuranıkerim'de sünnetin istendiği yolundaki yanlış inancın da yaygın olduğunu bildirdi. 
     ''Klitoridektomi'' olarak adlandırılan kadın sünneti, farklı topluluklarda farklı biçimde uygulanan ve klitorisin bir bölümü kesilerek yapılan törensel bir uygulama. 
     Kadın sünneti başta Yeni Gine, Mısır, Etiyopya olmak üzere Afrika'daki birçok ülkede, Avustralya, Malakka takım adaları, Brezilya, Meksika, Peru, Ortadoğu, Batı Asya ve Hindistan'da yaşayan Müslüman topluluklarda yaygın. 
     






</TEXT>
</DOC>
