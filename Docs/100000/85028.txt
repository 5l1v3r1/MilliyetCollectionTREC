<DOC>
<DOCNO> 85028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun12.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un su rezervleri terör tehdidi altında 
</HEADLINE>
<TEXT>

     New York'u besleyen su rezervlerinin yeterli önlem alınmadığı için terör tehdidi altında bulunduğu bildirildi. 
     New York Times gazetesi, 11 eylülden sonra bu rezervlerin korunması için gereken önlemlerin alınmadığını yazdı. 
     Resmi bir komite tarafından hazırlanan bir rapora dayandırılan haberde, kent sorumlularının, eyalet ve federal makamlar tarafından açıklanan 21 maddelik güvenlik önlemlerine uymadığı kaydedildi. New York kent yetkililerinin, güvenlik önlemlerinin ancak yüzde 61'ini yerine getirdiği anlaşıldı. 
     Komite Başkanı Jeff Klein'in ortaya attığı iddiaları yanıtlayan New York belediye yetkilileri ise raporu ''halkı endişeye sevk etmek amacıyla hazırlanmış siyasi bir belge'' olarak nitelendirdiler. 
     8 aylık çalışma sonunda raporu kaleme alan komite üyeleri, New York'u besleyen su depolarının önlem yetersizliği yüzünden teroristler tarafından zehirlenebileceği görüşünde olduklarını ifade ettiler. Söz konusu depoların 9 milyon kişiye su sağladığı biliniyor. 
     Raporun bir örneğinin, New York Belediye Başkanı Michael Bloomberg'e gönderildiği bildirildi. 
     





</TEXT>
</DOC>
