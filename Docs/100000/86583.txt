<DOC>
<DOCNO> 86583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/soneko22.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın petrol rezervi 115 milyar varil 
</HEADLINE>
<TEXT>

     Bir Iraklı yetkili, Irak'ın bilinen petrol rezervinin 115 milyar varil olduğunu vurgularken, Irak- S. Arabistan petrol boru hattının çalışmaya hazır olduğunu bildirdi. 
     Güney Petrol Şirketi'nin Genel Müdürü Abdulbari Mahmut Şükrü, Bağdat'ta yayınlanan haftalık ''Errafideyn'' dergisine verdiği demeçte, Irak'ın petrolün millileştirilmesinden önce 34 milyar varil olan bilinen petrol rezervinin, şimdilerde 115 milyar varile ulaştığını açıkladı. 
     Irak petrol ürünlerinin geçen yıla oranla yüzde yirmi arttığını bildiren Mühendis Şükrü, gaz ayırma sisteminde ürünün günde 40 bin varile yükseldiğini söyledi. 
     Şükrü, güneyde 4 yeni petrol yatağı bulunduğunu ve bunlardan yalnız ikisinin işletildiğini kaydederken, kalan ikisinin de, bir yıldan az bir süre içerisinde işletilmeye başlayacağını belirtti. 
     Söz konusu iki petrol yatağının yüksek verime sahip olduğuna işaret eden Şükrü, işlemler tamamlandıktan sonra üretim rakamının daha da artacağını bildirdi. 
     Bu arada Irak- S. Arabistan stratejik petrol boru hattının çalışmaya hazır olduğunu anlatan Şükrü, ''biraz eksikler bulunduğunu ve bu eksikliklerin kısa sürede tamamlanacağını'' kaydetti. 
     





</TEXT>
</DOC>
