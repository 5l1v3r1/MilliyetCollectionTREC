<DOC>
<DOCNO> 53629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur14.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"TBMM'ye aldığımız terlikler balyoz gibi başımıza vurulmasın" 
</HEADLINE>
<TEXT>

     TBMM İdare Amiri Ahmet Çakar, Meclis'e 30 çift terlik alımının çok büyütüldüğünü bildirerek, ''Bu meselenin 
     bu derece büyütülüp başımıza balyoz gibi vurulmasının hiçbir anlamı yoktur. TBMM'ye böyle basit sebeplerle saygısızlık yapılmasını da kınıyorum'' dedi. Çakar, TBMM Genel Kurulu'nda yaptığı açıklamada, bazı medya kuruluşlarında ''Meclis'e 30 takunya alındığına'' ilişkin haberler yer aldığını anımsattı. TBMM Ana Bina'da, muhalefet kulisinin altında bulunan mescide milletvekillerinin isteği üzerine 30 çift terlik alındığını ifade eden Çakar, şöyle konuştu ''Bunlara KDV dahil 88 milyon 500 bin lira ödenmiştir. Halkla İlişkiler ve diğer Meclis bölümlerinde, sosyal ihtiyaçlarla ilgili TBMM harcama yapar. Eğer bir mescidimiz var ve burada milletvekili veya personel namaz kılıyorsa, oraya ister istemez terlik gerekir. Milletvekillerimizin talebi üzerine Satın Alma Müdürlüğü'nce 30 çift terlik alınmıştır. Bu meselenin bu derece büyütülüp başımıza balyoz gibi vurulmasının hiçbir anlamı yoktur. TBMM'ye böyle basit sebeplerle saygısızlık yapılmasını da kınıyorum.'' 
     






</TEXT>
</DOC>
