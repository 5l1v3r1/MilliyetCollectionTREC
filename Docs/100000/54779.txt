<DOC>
<DOCNO> 54779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur13.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir dün geceden beri aralıksız yağan yağmura teslim oldu 
</HEADLINE>
<TEXT>

     İzmir'de dün geceden bu yana etkili olan şiddetli yağışlarda metrekareye 60 kilogram yağış düştüğü, yağışlı havanın 3 Aralık'a kadar etkili olacağı kaydedildi. 
     İzmir Meteoroloji Bölge Müdür Yardımcısı Erdoğan Erten dün saat 23.00 sıralarında başlayan şiddetli yağmurda metrekareye 60 kilogram yağış düştüğünü ifade ederek, gün boyu etkili olması beklenen yağışın 3 Aralık 2001 tarihine kadar süreceğini söyledi. 
     Erten, Manisa'da metrekareye 38, Uşak'ta 1.4, Aydın'da 8, Muğla'da 18 kilogram yağmur düştüğünü belirterek, Denizli'de yağışın yeni 
     başladığını bildirdi. 
     
     Su baskınları 
     Şiddetli yağış nedeniyle Karşıyaka ve Çiğli ilçeleri başta olmak üzere çeşitli bölgelerde su baskınları meydana geldi. Karşıyaka'da Bostanlı Deresi'nin taşması sonucu çevredeki çok sayıda ev ve işyerini su bastı. Cengiz Topel Caddesi, Doyuran Kavşağı, Yeni Mahalle'deki su baskınlarının yanı sıra Şemikler 6316 4 , 6305 sokaklar ile Lamia Karael İlköğretim Okulu sular altında kaldı. Okul tatil edildi. Çiğli ve Konak İlçeleri'ndeki bazı sokaklarda biriken sular, binaların alt katında bulunan ev ve iş yerlerine girdi. 
     Buca İlçesi 404 sokakta bulunan istinat duvarının çökmesi sonucu, 2 araçta hasar meydana geldi. Araçların yolda kalması nedeniyle kentin 
     ana merkezleri ve bunlara bağlanan yollarda trafik sıkışıklığı yaşandı. Dere yatakları ve çevreleri sık sık polisler tarafından kontrol ediliyor. İZSU İzmir Büyükşehir Belediyesi Su ve Kanalizasyon İdaresi ve İtfaiye'ye ait çok sayıda ekip de su basması ve taşma yaşanması muhtemel bölgelerde devriye gezerek, olaylara kısa sürede müdahale ediyor. 
     
     Melez ve Arap dereleri 
     İZSU Genel Müdür Yardımcısı Yılmaz Ayata, İzmir'deki suları bertaraf edebilmek için belediye ve itfaiye ekiplerinin çalıştıklarını belirterek, lodos nedeniyle Karşıyaka Yalı Caddesi'nin tamamen su altında kaldığını söyledi. Geçen yağışlarda taşarak, kent trafiğinin kilitlenmesine neden olan Melez ve Arap derelerinin, yatağın limit noktasında aktıklarını ifade eden Ayata, ''Islah edip temizliyorsunuz ama alabileceği su miktarının üzerinde yağış gelince dere taşıyor'' dedi. 
     İzmir'in şebeke suyunun büyük bölümünü sağlayan Tahtalı Barajı Havzası'nda toprağın suya doyduğunu, son yağışlarla havzaya düşen yağış miktarının metrekarede 300 kilograma ulaştığını belirten Ayata, ''Toprak suya doydu. Yağışlar Tahtalı Barajı ve yeraltı sularına yararlı oluyor. Son yağan bir kaç yağmurla Tahtalı'daki su miktarı 5.5 milyon metreküpe ulaştı'' diye konuştu. 
     






</TEXT>
</DOC>
