<DOC>
<DOCNO> 66351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/yasam/yas03.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlük kavgası çirkinleştirdi 
</HEADLINE>
<TEXT>
Bilim için değil savaş için internet 
Dicle Üniversitesi rektörü aleyhinde kampanya yürüten bir grubun internet sitesinde, akıl almaz hakaretler ve suçlamalar bulunuyor 
     RAMAZAN YAVUZ DHA 

     Dicle Üniversitesi Rektörlüğü seçimlerinin üzerinden 1.5 yıl geçmesine karşın eski Rektör Prof. Dr. Mehmet Özaydın ile yeni Rektör Prof. Dr. Fikri Canoruç taraftarları arasındaki savaş sanal aleme taşındı. 1.5 yıl önce ön seçimi Prof. Dr. Mehmet Özaydın kazandı ama Cumhurbaşkanı Ahmet Necdet Sezer, YÖK’ün gönderdiği listede ikinci sırada bulunan Canoruç’u rektör olarak atayınca bir grup öğretim üyesi kampanya başlattı. Ve iki rektörle ilgili ortaya atılan yolsuzluk ve beceriksizlik iddiaları internete taşındı. Prof. Dr. Özaydın taraftarlarının açtığı iddia edilen "www.diclebulteni.fws1.com" adresli sitede küfürler ve suçlamalar yer alıyor. 
     
     Jeneratör Fiko 
     Sitede Prof. Dr. Canoruç’tan "Mardinli Fiko, Cizreli Fiko, Jeneratör Fiko, huysuz ihtiyar, piknik alanı bekçisi, çevre düzenlemecisi, site yöneticisi, kulübe bekçisi", rektör yardımcısı Eralp Arıkan’dan ise "Afyon yutmuş sirk arslanı" diye bahsediliyor. Sitede, Canoruç’un yanında yer alan profesörlere "Abuzer kadayıf" ve "Kırokırat yüzsüzlerimiz" yakıştırması yapılarak şu iddialara yer veriliyor "Arabesk sosyalizmin dünyada görülmeyen bir örneğini temsil edenlerin, Abuzer Kadayıf tipi prof’larla üniversiteyi arabeskleştirmesine izin verilmeyecektir. Hizbullah ve PKK üniversitede cirit atıyor. Jeneratör Fiko ve teranesi, Hizbullahçıların isteğiyle, YÖK yönergelerine aykırı olarak yatay geçişle öğrenci alıyor." 
     



 YAŞAM 


















</TEXT>
</DOC>
