<DOC>
<DOCNO> 76014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo02.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda altın golden sonra şimdi de ''gümüş gol''... 
</HEADLINE>
<TEXT>

     UEFA'nın, ''Altın gol'' uygulamasından sonra şimdi de ''Gümüş gol'' uygulamasını hayata geçirmenin planlarını yaptığı bildirildi. 
     Turnuva finallerinde yürürlükte olan ''Altın gol'' uygulaması, tarafların normal süre olan 90 dakikada birbirlerine üstünlük sağlayamaması halinde, uzatmada ilk golü atan takımın galip sayılmasını sağlıyor. 
     UEFA'nın 2003 yılında Şampiyonlar Ligi finalinde uygulamaya başlamayı planladığı gümüş golde ise, rakip takımın da, uzatmada yiyeceği ani bir gole yanıt vermesine olanak sağlanması amaçlanıyor. 
     Uygulamaya göre, uzatmanın ilk devresinin ilk 5 dakikası içinde takımlardan biri gol atarsa, maç bitmeyecek, sonraki 10 dakika içinde diğer takımın beraberliği sağlayabilmesi için beklenecek. Bu nedenle de bu golün adı ''Gümüş gol'' olacak. Eğer rakip takım beraberlik golünü atabilirse maç ikinci 15 dakikalık uzatmaya gidecek. Atamazsa, galibiyet golünü atan takım kupayı alacak. 
     İkinci uzatma devresine başlanırken, beraberliğin sürmesi durumunda, başka bir deyişle ikinci uzatma devresinin oynanması durmunda ise, ilk golü atan takım ''Altın gol'' kuralı gereğince, galip ilan edilecek. Takımlar, maçın uzatma devrelerini de berabere bitirirse, halen uygulanan penaltı atışlarına başvurulacak. 
     






</TEXT>
</DOC>
