<DOC>
<DOCNO> 52511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur26.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'i basan saldırgan İHD'de yakalandı.. 
</HEADLINE>
<TEXT>

     HADEP İstanbul İl Başkanlığı ve Şişli İlçe Teşkilatı'na dün saldırıda bulunan ve adının Zeki Genç olduğunu söyleyen kişi, bugün de İnsan Hakları Derneği İHD 
     İstanbul Şubesi'ne gelerek, saldırı girişiminde bulundu. 
     Saldırgan, İHD Yönetim Kurulu üyesi Şaban Dayanan tarafından etkisiz hale getirilerek, polise teslim edildi. 
     Halkın Demokrasi Partisi HADEP İstanbul İl Örgütü ve Şişli İlçe Teşkilatı'na silahlı baskın düzenleyen ve adının Zeki Genç olduğunu iddia eden kişi, bugün de saldırılarını sürdürdü. Taksim Çukurçeşme Sokak, Bayman Apartmanı, numara 10'da bulunan İHD İstanbul Şubesi'ne saat 14.30 sıralarında gelen Genç, görevli bulunan 7 kişinin üstüne silah doğrulttu. İHD İstanbul Şube Başkanı Eren Keskin'in odasına giren Genç, Yönetim Kurulu Üyesi Şaban Dayanan tarafından etkisiz hale getirildi. Daha sonra fotoğrafı çekilen Genç, İstanbul Emniyet Müdürlüğü ekipleri tarafından gözaltına alındı. Genç'in İHD'ye şüpheli paket bırakması nedeniyle dernek binası boşaltıldı. Paket bomba imha uzmanları tarafından inceleniyor. Öte yandan, Genç'in daha önce İHD'ye geldiği öğrenildi. Genç'in bir hafta önce "Sayın Eren Keskin" yazılı bir zarfı derneğin kapı altında içeri attığı belirtildi. 
     
     ÖDP'yi de kundaklamış 

     ÖDP İstanbul İl Başkanı Vahit Genç de yaptığı yazılı açıklamada, HADEP'e yönelik yapılan saldırıyı kınadı. Genç, saldırganın 2 Mart'ta ÖDP Beyoğlu İlçe binasını kundaklayan kişi olduğunu, Beyoğlu Terörle Mücadele ekipleri tarafından yakalandığını, üzerinde silah, sahte kimlik ve el bombası çıkmasına rağmen serbest bırakıldığını bildirdi. Genç, bu konunun araştırılmasını, saldırganın arkasındaki güçlerin açığa çıkarılmasını istedi. 
     






</TEXT>
</DOC>
