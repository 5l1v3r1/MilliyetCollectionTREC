<DOC>
<DOCNO> 78421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/yasam/yas00.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarlo katil mi 
</HEADLINE>
<TEXT>

"Charlie Chaplin birini öldürdü ve olay örtbas edildi" iddiasını taşıyan Kedi Miyavlaması’ adlı film, büyük tartışma yaratacak gibi görünüyor 
     DIŞ HABERLER SERVİSİ 

     ABD’de çekilen ve yakında gösterime girecek olan "The Cat’s Meow" Kedi Miyavlaması adlı film, Şarlo karakteriyle sinema tarihine geçen ünlü aktör Charlie Chaplin’in de adının karıştığı bir cinayet olayını yeniden gündeme getiriyor. Filmde ortaya atılan iddiaya göre, 16 yaşındaki Lita Grey ile mutsuz evliliği yüzünden intiharın eşiğine gelen Chaplin, katıldığı bir yat gezisinde, yanlışlıkla bir kişiyi öldürüyor. Kasım 1924’te meydana gelen olaydaki kurban ise Hollywood’da iyi tanınan yapımcı Thomas Ince. 
     Evliliği yolunda gitmediği için intiharı düşünen Chaplin, tabancasını yat gezisi sırasında da yanından ayırmaz. Silahla oynarken yanlışlıkla Ince’i vurur ve ölümüne neden olur. Los Angeleslı zengin William Hearst’ın Oneida adlı yatında yaşananlar kamuoyuna farklı duyurulur ve Ince’in kalp krizi sonucu yaşamını kaydettiği açıklanır. 
     
Sansür konuldu iddiası      Hearst’ın sahibi olduğu Los Angeles Times gazetesindeyse olay ertesi gün "Film yapımcısı yat gezisinde öldürüldü" başlığıyla haber yapılır, ancak Hearst haberin bu şekilde gazetesinde çıkmasına engel olur. Chaplin’in Ince’in ölümüne neden olduğu iddialarıysa kulaktan kulağa yayılır. 
     
Hollywood tarihi çarpıtıyor      Film endüstrisinin yanı sıra skandallarıyla da ünlü Hollywood’da filmin büyük sansasyon yaratacağı tahmin ediliyor. ABD’li tarihçi David Nasaw ise, Hollywood’un mitlerle tarihi karıştırdığını, bu filmin de "Akıl Oyunları" gibi pek çok insanda hayal kırıklığı yaratacağını söylüyor. Nasaw, çocuklara okullarda tarih anlatmaya çalıştıklarını, ancak Hollywood’un böyle filmlerle tarihi çarpıttığını dile getiriyor. 
     



 YAŞAM 














</TEXT>
</DOC>
