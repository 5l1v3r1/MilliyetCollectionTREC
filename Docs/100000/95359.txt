<DOC>
<DOCNO> 95359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur02.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, gelişmelerden rahatsız... 
</HEADLINE>
<TEXT>

     MHP Grup Başkanvekili İsmail Köse, partilerinden ve görevlerinden istifa eden İsmail Cem ve Hüsamettin Özkan'ın "bir oyun içinde olduklarını" öne sürerek, "Sayın Bahçeli, son olayları Ecevit'e, hükümete ve DSP'ye dışarıdan gelen bir entrika olarak görüyor" dedi. 
     MHP Genel Merkezi'nde bir grup gazeteciyle konuşan Köse, Başbakan Ecevit'in "Hem demokrat kafası ile hem de tecrübesiyle MHP'nin bugün ortaya koyduğu politikalara yaklaşabileceğini" belirtti. 
     Özkan ve Cem'in ortaya koyduğu tavrın ANAP'ın da altını oymaya yönelik olduğunu savunan İsmail Köse, yeni oluşumların millet nazarında başarı şansının zayıf olduğunu tarihin gösterdiğini söyledi. 
     "Organizasyon" diye nitelendirdiği bu oluşumu kimlerin desteklediğine bakılması gerektiğini ifade eden Köse, "Sayın Yılmaz, bu oluşumun bu kadar güçlü olduğunu tahmin etmiyordu. Basının üçlü troyka diye nitelendirdiği bu birlikteliğin ANAP'ın misyonunu da kaydırarak ve yerine ikame edilecek güç olarak gördü. Derviş'in istifasını çekmesi, Özkan-Cem ikilisini zafiyete uğratacaktır. Derviş'in kalması, Yılmaz'ı da rahatlatmıştır. Ben Başbakan'ın yerinde olsaydım bu istifa duyumları geldiğinde, Derviş ve Cem'i azlederdim" diye konuştu 
     





</TEXT>
</DOC>
