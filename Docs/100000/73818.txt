<DOC>
<DOCNO> 73818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko21.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Telecom İtalia "Lütfen, Türk devleti bize yardımcı olsun" 
</HEADLINE>
<TEXT>

     İş-TİM'in İtalyan ortağı TIM'ın Başkan Yardımcısı Elis Bontempelli, ''Biz TIM olarak hala şuna kaniyiz ki, bu girişimimizin geleceği vardır ve hala Türkiye, telekomünikasyon ve Telecom Italia açısından stratejik önemi büyük bir ülkedir'' dedi. 
     Geleceğin kendileri açısından bugüne kadar yaptıklarını daha da güçlendirmek, sürekli yeni hizmet sunmak, tam bir abone memnuniyeti anlamına geldiğini de anlatan Bontempelli, konuşmasını şöyle sürdürdü 
     ''Hala yardıma ihtiyacımız var. Devletin yardımına ihtiyacımız var. Ulusal dolaşım sorunu çok önemli bir sorundur. Temel bir sorundur. Tüm mali topluluğun, Türkiye'deki tüm telekomünikasyon alanında çalışanların yardımına, ortaklarımızın yardımına ihtiyacımız var. Türk yetkililerin, büyük bir desteğine ihtiyacımız var. Büyümeye ihtiyacımız var. Bize büyümekte yardımcı olun lütfen. Bir yıl içinde bütün bunları yapabileceğimizi gösterdik. Büyük bir başarı elde ettik. 
     Bu büyüme trendinin devam etmesi için bize yardımcı olun. Başka bir şey istemiyoruz sizden.'' Girişimin ilk günlerinden bu yana ekonomik krizin genel durumu değiştirdiğini, buna rağmen Aria'nın ilerlediğini, yatırımlarını sürdürdüğünü ve çok önemli sonuçlar elde ettiğini vurgulayan Bontempelli, bu başarılarda ortakları İş Bankası'nın büyük katkısı bulunduğunu kaydetti. 
     Bontempelli, devlet, bakanlık ve düzenleyici kuruldan gördükleri desteğin devam etmesini isteyerek,''Üçüncü olarak piyasaya giren operatörün tabii ki hayatı kolay değildir. Ama, biz bunun bilincindeyiz. Piyasaya üçüncü giren operatör olarak da çok iyi sonuçlar elde ettik'' dedi. 
     Şebekelerinin ve organizasyonlarının da büyüdüğünü ve geliştiğini, herkes tarafından tanınan ve itibar gören bir şirket haline gelindiğini dile getiren Bontempelli, ''Biz TIM olarak hala şuna kaniyiz ki, bu girişimimizin geleceği vardır ve hala Türkiye telekomünikasyon ve Telecom Italıa açısından stratejik önemi büyük bir ülkedir'' dedi. 
     






</TEXT>
</DOC>
