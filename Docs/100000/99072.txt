<DOC>
<DOCNO> 99072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun01.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears Meksika'da konserini yarıda kesti 
</HEADLINE>
<TEXT>

     - Güzel yıldız Britney Spears, kariyerinin en zor günlerini yaşıyor. Son albümü bundan öncekinin ancak yarısı kadar satan Spears, Meksika konserinde sadece dört şarkı söyleyerek sahneden ayrılınca hayranlarını sokağa döktü. 
     Internetteki ''peoplenews'', ''imdb'' ve yerel Meksika gazetesi ''Milenio''nun sitelerindeki haberlere göre, Spears hem iş, hem de özel hayatında sorunlu. 
     Bundan 3 yıl önce ''Baby One More Time'' adlı albümüyle büyük bir çıkış yaparak fırtına gibi esen Spears, şöhreti hazmedemedi. Davranışları değişen, içki ve gece hayatına merak saran, inişli çıkışlı bir özel hayatı olan Spears, son albümünün satışlarıyla da düşüşe geçti. 
     İlk albümünün ancak yarısı kadar satan yeni çalışmasının ilgi görmemesi, Spears'ın en büyük hayran kitlesi olan genç kızları kaybetmesine bağlandı. Müzik endüstrisinin isim yapmış eleştirmenleri, ''Artık genç kızlar onu örnek almıyor. Gerçek şu ki Britney düşüyor'' yorumunda bulundu. 
     Dünya turunda olan Spears, Meksika konserindeki davranışıyla da şaşırttı. 
     Spears, burada dört şarkı seslendirdikten sonra, ''Özür diliyorum. Teşekkürler Meksika, sizi seviyorum'' diyerek sahneden ayrıldı. Güzel yıldızın bu davranışı karşısında hayranları ''sahtekar Britney'' diye bağırarak sokağa döküldü. 
     Britney Spears, bazı paparazilerin havaalanında sinirli el kol işaretleri yaparken fotoğraflarını çekerek yayınladıklarını, buna sinirlendiği için konseri yarım bıraktığını belirtti. Spears, ''Bu hareketi hayranlarıma yaptığımı yazmışlar. Çok üzgünüm, öyle birşey yok'' dedi. 
     Öte yandan, ünlü şarkıcının babası Jamie Spears'ın, tanınmış yıldızın dört hayranını tüfekle tehdit etmesi de tepkiyle karşılandı. Baba Spears'ın kızının doğup büyüdüğü evi görmek isteyen dört genç kıza tüfeğini doğrulttuğu ve ''arazimden çıkın'' diye bağırdığı bildirildi. 
     
</TEXT>
</DOC>
