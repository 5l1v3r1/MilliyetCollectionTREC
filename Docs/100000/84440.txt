<DOC>
<DOCNO> 84440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/guncel/agun.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye başka bize başka prospektüs 
</HEADLINE>
<TEXT>

Prof. Cankat Tulunay, refokoksip ve seleksip etken maddeli ilaçların ABD ve Türkiye prospektüslerinin yan etkilerinin farklı olduğunu söyledi 
     YILDIZ YAZICIOĞLU Ankara 

     Türkiye’de satılan "nimesulid" etken maddeli 9 ilacın, ölümcül yan etkiye sahip olduğu ortaya çıkarken başka ilaçlardaki yan etkiler de tartışmaya açıldı. Türkiye Klinik Farmakoloji Derneği Başkanı Prof. Dr. Cankat Tulunay, "Türkiye’de yan etkiler prospektüslerde yeterince anlatılmıyor. Dünya etken maddesi refokoksip ve seleksip olan ilaçları tartışıyor. Bu ilaçlara ait Türkiye’deki prospektüslerdeki yan etkiler eksik" dedi. 
     Tulunay, etkin maddesi "refokoksip" ve "selekoksip" olan ilaçları açıkça söylemekten çekinirken eczacılar, birçok ağrılı hastalıkta yazılan bu ilaçları Vioxx ve Celebrex olarak açıkladı. 
     Milliyet’in yaptığı araştırma sonucunda, romatizmal hastalıklar ile eklem ağrıları gibi ağır ağrıları giderici olan Vioxx ve Celebrex’in ABD’ye yönelik hazırlanan prospektüsü ile Türkiye’deki prospektüsünde yer alan yan etkiler arasında çarpıcı farklılıklar ortaya çıktı. İşte ABD’deki prospektüslerde olup bizde olmayan yan etkilerden bazıları 
     
     Vioxx Menenjit tehlikesi 
     Kolesterol yükselmesi. 
     Eklem ağrıları, Kas ağrısı ve hastalıkları. 
     Deri kanseri. 
     Migren, Depresyon, Menenjit. 
     Astım, Solunum enfeksiyonları. 
     Lenf kanseri. 
     Kalın bağırsak kanseri. 
     
     Celebrex Kalp krizi riski 
     Kadına özgü Ağrılı regl dönemi, regl düzeni bozulması. 
     Erkeğe özgü Prostat bozuklukları. 
     Varolan hipertansiyonda olağandışı artış, koroner arter hastalıkları, Kalp krizi. 
     Migren. 
     Şeker hastalığı, Kolesterol yükselmesi. 
     Eklem ve kas ağrıları. 
     Depresyon. 
     Akciğer enfeksiyonları. Katarak, Göz tansiyonu. 
     Vioxx üreticisi Merck Sharp Dohme Türkiye Genel Müdür Yardımcısı Bülent İnce ise Sağlık Bakanlığı’na tüm bilgileri ruhsat başvurusunda verdiklerini savundu. 
     
Prospektüsler güncellenmiyor      Prof. Tulunay, "20 yıl önce ruhsat almış ilaçta eğer firma istemezse Türkiye’deki prospektüsünde değişiklik olmuyor. Oysa yurtdışında ilacın, piyasaya sürüldükten sonra görülen etkileri de ekleniyor" derken Sağlık Bakanlığı’ndan üst düzey bir yetkili ise "Bunu sizden öğreniyoruz. Prospektüs Komisyonumuzda bu konuyu görüşebiliriz. Özellikle menenjit çok önemli bir yan etki" diye konuştu. 
     AKP Erzincan Milletvekili Tevhit Karakaya da, "ilaç üretimi ve tüketiminde yan etkilerin araştırılması ve gereken tedbirlerin tespit edilmesi" amacıyla Meclis Araştırması açılması istemiyle önerge verdi. 
     



 GÜNCEL 
















</TEXT>
</DOC>
