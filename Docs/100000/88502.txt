<DOC>
<DOCNO> 88502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun24.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da göçmen kampında yine olay 
</HEADLINE>
<TEXT>

     Fransa'nın kuzeyinde yer alan Calais kenti yakınlarındaki göçmen kampında çıkan kavgada, Kuzey Iraklı bir göçmen ağır yaralandı. 
     20 yaşlarında olduğu belirtilen Iraklı Kürt göçmenin sağlık 
     durumunun ciddiyetini koruduğu bildirildi. 
     Yine aynı kamp yakınlarında, Çarşamba akşamı çıkan kavgada, Kuzey Iraklı bir Kürt, tabancayla vurularak öldürülmüştü. Fransız polisi, söz konusu cinayetle ilgili 9 kişiyi gözaltına almıştı. 
     Kızılhaç tarafından, 1.5 yıl önce kurulan göçmen kampında, çoğunluğu Iraklı Kürt olmak üzere, İran ve Afganistanlı 1500 göçmen bulunuyor. 
     Kızılhaç kampında, göçmenler arasında sık sık çıkan kavgalar ve göçmenlerin koşullar yüzünden İngiltere'ye kaçma girişimleri, uzun süredir Fransız hükümetinin başını ağrıtıyor. 
     Fransa hükümetinin yeni İçişleri Bakanı Nicolas Sarkozy, geçen hafta yaptığı açıklamada, göçmen kampını kapatmak istediklerini söylemişti. 
     





</TEXT>
</DOC>
