<DOC>
<DOCNO> 54877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun06.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beatles'in efsanevi gitaristi George Harrison öldü 
</HEADLINE>
<TEXT>

     Efsanevi Beatles grubunun gitaristi George Harrison, 58 yaşında öldü. 
     Harrison'un yakın arkadaşı Gavin De Becker, Associated Press'e yaptığı açıklamada, uzun süredir kanserle mücadele eden Harrison'un dün Los Angeles'ta bir arkadaşının evinde hayatını kaybettiğini bildirdi. 
     De Becker, Harrison'un ölümü sırasında yanında, eşi Olivia Harrison ve oğlu Dhani'nin 24 bulunduğunu söyledi. 
     Beatles grubunun, Paul McCartney ve Ringo Starr ile birlikte hayatta kalan üyelerinden ve grubun en genç elemanı olan Harrison, 1997 yılında gırtlak kanserine yakalanmış, ancak tedavi görerek kurtulmuştu. Harrison'a, bu yılın başında da akciğer kanseri ve beyin tümörü teşhisi konulmuştu. Grubun diğer üyesi John Lennon, akli dengesi yerinde olmayan bir hayranı tarafından 1980 yılında vurularak öldürülmüştü. 
     
     Harrison'un hayatı 

     Efsanevi Beatles grubunun dün ölen üyesi George Harrison, 25 Şubat 1943'de İngiltere'nin Liverpool kentinde dünyaya geldi. 
     Harold ve Louise Harrison çiftinin dört çocuğundan biri olan George Harrison, 1960'lı yıllarda kurulan ve saç tiplerinden müziklerine kadar her şeyleriyle gençliği etkileyen Beatles grubuna gitarist olarak katıldı. 
     Grubun farklı karakterlere sahip 4 üyesinden en sakini olarak bilinen Harrison, ilk şarkısı ''Bother Me''yi grubun ikinci albümü için yaptı. 
     Harrison'ı yakından tanıyanlar, ünlü gitaristin ''yıldız'' olmaktan çok müzisyenliği tercih eden bir yapıya sahip olduğunu belirtirken, Harrison, 1979 yılındaki kitabında, ''Beatles'ın artık öldüğünü, gruptaki herkesin kendine ait bir dünyası olduğunu, bunun da çok önemli bir gerçeği ifade ettiğini ve kendilerinin hayvanat bahçesindeki maymunlara benzediklerini'' yazdı. 
     Beatles'ın yaptığı her şeyin iyi olmadığını ileri süren ve gruba yönelik eleştirileriyle dikkati çeken Harrison, 1992 yılında The Daily Telegraph gazetesine verdiği mülakatta, artık kendi hayatlarını yaşama zamanının geldiğini ve geçen yıllara güldüklerini söylemişti. 
     Beatles ile birlikte ölmez eserlere imza atan Harrison, grup 1970 yılında dağıldıktan sonra ara sıra da olsa başarılı çalışmalara imza attı. Bangladeş'deki kıtlık için New York'ta bir konser düzenledi, aralarında ''Monty Python's Life of Brian''ın da bulunduğu bazı filmler yaptı, eski arkadaşları Bob Dylan ve Roy Orbison ile ''The Traveling Wilburys'' grubunu oluşturdu. 
     13 yaşında ilk gitarını alan Harrison'ın en iyi arkadaşı, daha 
     sonra Beatles grubunda yer alacak Paul McCartney idi. McCartney onu, Beatles grubunun kurucusu ve en önemli üyesi olarak kabul edilen, bir suikast sonucu öldürülen John Lennon ile tanıştırdı. 
     Zaman içinde müzisyenlik ve şarkı sözü yazarlığını geliştiren Harrison, 1965 yılında yapılan ''Help'' filmi sırasında sitar çalgısı ile tanıştı ve bu çalgıyı eserlerinde kullanarak, batı dünyasındaki müzikseverlere ulaştırdı. 
     Model Patti Boyd ile 1966 yılında ile evlenen Harrison, 1977 yılında boşandı. Boyd daha sonra, Harrison'ın en iyi arkadaşlarından gitarist Eric Clapton ile evlendi. Harrison, eski karısının düğününde de bulundu. 
     Hindistan'ı ziyaret eden Harrison, 1967 yılında burada ilgisini çeken Maharishi Mahesh Yogi öğretisini diğer Beatles üyelerine öğretti. 
     1960'lı yılların sonunda Beatles'ın artık ömrünü doldurmaya 
     başladığını düşünen Harrison, grubun hit şarkılarından ''Let İt Be'' filme çekilirken McCartney ile tartıştı. 
     Beatles'ın parçalanmaya başlaması sürecinde Clapton ile işbirliğine giden Harrison, Eric Clapton ile ''Badge'' adlı şarkıyı yaptı. 
     Harrison, 1978 yılında oğlu Dhani doğduktan bir ay sonra Olivia Arias ile evlendi. 1979 yılında Handmade Films'i kurdu ve ''Monty Python's Life of Brian''ı yaptı. Film, 1994 yılında 8.5 milyon dolar hasılat elde etti. 
     1997 yılında gırtlak kanserine yakalanan Harrison bu kanseri 
     yenmesine rağmen daha sonra akciğer kanserine yakalanmış, bu yılın başında da beyninde tümör olduğu belirlenmişti. 
     Uzun süredir hastalıklarla mücadele eden Harrison dün, Los Angeles'ta bir arkadaşının evinde hayatını kaybetti. 
     Beatles grubunun, Paul McCartney ve Ringo Starr ile birlikte hayatta kalan üç üyesinden biri olan Harrison aynı zamanda grubun da en genç elemanıydı. 
     George Harrison'ın, bazıları Beatles albümlerinde de yer alan şarkıları ise şöyle 
     ''Blue Jay Way'', ''Don't Bother Me'', ''For You Blue'', ''Here Comes the Sun'', ''I Me Mine'', ''I Need You'', ''I Want to Tell You'', ''If I Needed Someone'', ''It's All Too Much'', ''Long, Long, Long'', ''Love You To'', ''Old Brown Shoe'', ''Only a Northern Song'', ''Piggies'', ''Savoy Truffle'', ''Something'', ''Taxman'', ''The Inner Light'', ''Think for Yourself'', ''While My Guitar Gently Weeps'', ''Within You Without You'', ''You Like Me Too Much''. 
     






</TEXT>
</DOC>
