<DOC>
<DOCNO> 83514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/siyaset/siy03.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth Paris’te Berlusconi’nin de fotoğrafı olmalıydı 
</HEADLINE>
<TEXT>
Sınır tanımadı 
Kıvrıkoğlu fotoğrafının çiğnenmesini değerlendiren Alman Yeşili Roth, Türkiye tepki vermesin, hatalarını düzeltsin’ dedi 
     ELİF KORAP İstanbul 

     Almanya Yeşiller Partisi Eş Başkanı Claudia Roth, Sınır Tanımayan Gazeteciler Örgütü’nün RSF Genelkurmay Başkanı Hüseyin Kıvrıkoğlu’nun fotoğrafını basın özgürlüğünü ihlal eden kişiler arasında göstermesini "Türkiye, agresif bir tepki vermek yerine, hataları düzeltmeli" diye değerlendirdi. Roth, örgütün Türkiye eski temsilcisi gazeteci Nadire Mater’e de övgüler yağdırdı. 
     Kendisine "fahişe" diyen DYP Milletvekili Ayvaz Gökdemir’e açtığı davadan kazandığı 7 milyar liralık tazminatı Mor Çatı Kadın Sığınağı Vakfı’na bağışlayan Roth, RSF’nin haklı nedenleri olduğunu savundu. "Öldürülmüş gazeteciler biliyorum" diyen Roth, "Bu fotoğrafı eleştirmek yerine, bunun arkasında ne var, ne yapabiliriz, diye düşünülmeli" dedi. 
     Basın özgürlüğünü ihlal edenler arasında İtalya Başbakanı Berlusconi’nin fotoğrafının da yer alması gerektiğini belirten Roth, "İtalyan basını Berlusconi’ye ait, yani bağımlı. Bu, demokrasi açısından büyük bir sorun. RSF, bunu eleştiriyor ve umuyorum ki, Berlusconi’nin de fotoğrafını yayımlarlar" diye konuştu. Almanya’nın da Avrupa Konseyi’nce ırkçılıkla suçlandığını hatırlatan Roth, görüşlerini şöyle dile getirdi 
     "Bazı bakanlar buna çok sinirlenmişti, ama Türklerin Almanya’da bazen ırkçıların kurbanı olduğu gerçek. Sorun varsa, elbette eleştirilmeli. Bu nedenle Türkiye’nin sergiye olan tepkisini anlamıyorum. Nadire Mater gibi gazetecilerin de eleştirilmesine anlam veremiyorum. Eleştiri düşmanlar tarafından yapılan bir şey değildir, her zaman daha iyi olmanızı isteyen dostlar tarafından yapılır." Roth, son yıllarda insan hakları konusunda Türkiye’de önemli değişiklikler gözlediğini ifade ederek, şöyle devam etti 
     "Bundan yıllar önce ölüm cezası, Kürt sorunu Türkiye’de gündeme getirilemezdi. Şimdi, örneğin Mesut Yılmaz, toplumun önünde Kürt sorunu ya da anadillerinde eğitim hakkında fikirlerini söyleyebiliyor. Bunda Türkiye’nin AB adaylığının etkili olduğunu düşünüyorum." 
     Roth, yazar Yaşar Kemal’in Nobel ve Türkiye’deki tüm ödülleri hak ettiğini söyledi. 



 SİYASET 











</TEXT>
</DOC>
