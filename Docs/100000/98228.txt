<DOC>
<DOCNO> 98228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur16.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşlerini karnında taşıyan hamile bebek 
</HEADLINE>
<TEXT>

     Doğduğunda karnındaki şişlikten şüphelenilerek Doğumevi Hastanesi'nden Cumhuriyet Üniversitesi C.Ü Araştırma Hastanesi'ne sevk edilen erkek bebeğin karnında, 5 aylık olduğu belirlenen 2 kardeşinin bulunduğu ortaya çıktı. 
     C.Ü. Radyoloji Bölümü Öğretim Üyesi Yrd. Doç. Dr. İbrahim Öztoprak, Aradyolojik tetkikler sonucu, Hatun Zeki isimli kadının, 21 Temmuz tarihinde dünyaya gelen erkek bebeğinin karnında 2 kardeşinin daha bulunduğunun saptandığını söyledi. Yrd. Doç. Dr. Öztoprak, şöyle konuştu 
     ''Karnı şiş olduğu için Doğumevi Hastanesi'nden hastanemize sevk edilen bebek üzerinde yaptığımız radyolojik tetkiklerde, kesinlikle karnında ur bulunmadığını, aksine Fetus İn Fetu dediğimiz 2 bebek daha bulunduğunu tespit ettik. 1805 yılında ilk kez rastlanılan Fetus İn Fetu dediğimiz olay, gelişmiş bir bebeğin içerisinde gelişmemiş bebek bulunmasıdır. Tıp literatüründe bu vaka 87. oluyor. Ancak bebeğin karnında 2 bebek bulunması ise dünyada ya 3 ya da 4 kez rastlanılmış bir olay. Ayrıca bu vakayı ilginç yapan bir başka olay ise diğer bebeklerin kaburga, bacak ve kol kemikleri, karaciğerin bir bölümü, böbrekler, gözler, ağız gibi bazı organlarının oluşması. Bacak ve kafa kemikleri arasındaki mesafeden iki bebeğin de 5 aylık olduğunu belirledik.'' 
     
     KARINDAKİ BEBEKLER ÖLÜ- 

     Dr. Öztoprak, kardeşinin karnında bulunan her iki bebeğin de ölü olduğunu vurgulayarak, şunları kaydetti 
     ''Karındaki ölü bebekler, bebeğin karnının ön kısmında bulunuyor. Barındıkları bebeğin, idrar yollarında bir miktar genişlemeye yol açmışlar. Ayrıca karaciğer, dalak, böbrek, mide ve barsaklarını kenara iterek sıkıştırmışlar.'' Dr. Öztoprak ayrıca, bebeklerin üçüz olduğunu belirterek, ''Üçüz olmalarına rağmen anne karnında sağ doğan bebeğin gelişimi zamanında başlamış. Ancak diğer bebeklerin gelişimi ise daha geç başlamış ve sağ doğan bebekten ayrılamadıklarından ötürü içinde gelişmişler'' dedi. 
     C.Ü. Başhekimi Metin Şen de, bebeğin karnında başka bebeklerin olduğunu ifade ederken, ''Nasıl bir tedavi planı uygulayacağımızı Pediatrik Cerrahi Bölümü Öğretim üyesi Yrd. Doç. Dr. Gökhan Köylüoğlu başkanlığında oluşturulacak heyet belirleyecek'' dedi. 
     
</TEXT>
</DOC>
