<DOC>
<DOCNO> 61865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/guncel/gun03.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye kim bastı 
</HEADLINE>
<TEXT>

Diyarbakır, Trakya, Van derken Kürtçe eğitim’ operasyonu Ankara’ya sıçradı. DGM Savcısı Yüksel, Hacettepe’de Kürtçe’nin seçmeli ders olmasını isteyen 400 öğrenci hakkında soruşturma başlattı 
     ERSAN ATAR Ankara 

     Dicle Üniversitesi’nde "Kürtçe öğretim" için topladıkları imzaları rektörlüğe vermeleri üzerine 520 öğrencinin gözaltına alınmasının ardından, önceki gün de Trakya ve Van 100. Yıl üniversitelerinden eyleme destek geldi. 500’ün üzerinde öğrencinin gözaltına alındığı eylemler dün Hacettepe Üniversitesi’ne de sıçradı. Ankara DGM Savcısı Nuh Mete Yüksel, Kürtçe’nin seçmeli ders olarak okutulmasını isteyen 400 öğrenci hakkında soruşturma başlattı. Savcılık, Kürtçe’nin "seçmeli ders" olarak okutulmasını istemeyi, "PKK’nın siyasallaşmasının bir parçası" olarak yorumladı. 
     Hacettepe Üniversitesi’nde başlatılan operasyon kapsamında 400 öğrencinin durumu incelendi. Savcılık, bunlardan 44’ünün dilekçelerine sahip çıktığını belirledikten sonra soruşturmasını bu öğrenciler üzerinde yoğunlaştırdı. Bu kapsamda 15 öğrenci gözaltına alındı. Gözaltında tutulan öğrencilerin pazartesi günü DGM savcılığına sevk edileceği öğrenildi. 
     
     Siyasallaşmaya yardım 
     Savcılığın, öğrencilerin eylemini, "PKK’nın siyasallaşması ve örgüte yardım" şeklinde değerlendirirken, öğrencilerin PKK’nın 6. Kongresi’nde alınan kararları uygulamak için dilekçe verdikleri sonucuna vardığı öğrenildi. 
     DGM Savcısı Yüksel’in, pazartesi günü öğrencileri TCK’nın 169. maddesinde tanımlanan "terör örgütüne yardım ve yataklık" suçu kapsamında sorgulayacağı belirtildi. 
     
Kampanyada hayali isimler var’      Emniyet Genel Müdürlüğü Sözcüsü Feyzullah Arslan, "Kürtçe eğitim kampanyası"nda adı geçen 364 öğrencinin dilekçesini geri aldığını ve 33 kişinin öğrenci olmadığının tespit edildiğini belirtti. Almanya’nın Köln kentindeki kampanyaya katılanlardan da 50’sinin hayali isimler olduğunun saptandığını vurgulayan Arslan, eylemlere katılanlardan 6’sı öğrenci, toplam 19 kişinin tutuklandığını açıkladı. 
     



 GÜNCEL 





















</TEXT>
</DOC>
