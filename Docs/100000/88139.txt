<DOC>
<DOCNO> 88139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo31.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mc Donald's 5 Türk çocuğunu final maçında sahaya çıkaracak 
</HEADLINE>
<TEXT>

     17. Dünya Kupası'nın resmi 
     sponsorlarından McDonald's'ın organize ettiği ''Genç Eskort'' progamı çerçevesinde, Dünya Kupası final maçında futbolcularla sahaya çıkacak 5 Türk çocuğu, adeta rüyada yaşıyor. McDonald's Türkiye tarafından organize edilen ve 10 Mayıs Cuma günü Milli Piyango İdaresi ile noter huzurunda yapılan çekilişle belirlenen şanslı ailelerin ikisi İstanbul'dan diğerleri ise Gebze, Çorlu ve Ankara'dan oldu. Dünya Kupası final maçında sahaya çıkacak 22 eskort çocuktan 5 tanesi olacak olan Türk çocuklarından Oğuzhan Şükür, sahaya çıkarken Brezilyalı Ronaldo'nun elinden tutacağını inanıyor. Oğuzhan, bu anın yaşamı boyunca unutamayacağı bir anı olarak kalacağını düşünüyor. Elif Erdoğan ise bunun bir rüya olduğunu belirterek, ''Hala Japonya'ya gideceğime inanamıyorum. Okulda herkesi kıskandıracağım'' dedi. Göktuğ Erkut da Türkiye'nin 17. Dünya Kupası finallerinde 3. olacağını düşündüğünü belirterek, ''Şampiyon Fransa olur. Dünyanın en ünlü futbolcularıyla tanışacağım için çok heyecanlıyım. Şimdiden uykularım kaçıyor'' diye konuştu. Onur Bölükbaşı ve Mert Yılmaz ise Türk Milli Takımı'nın şampiyon olmasını dilerken, Japonya'ya gitmekten dolayı büyük mutluluk duyduklarını bildirdiler. Belirlenen 5 şanslı Türk çocuğu, 30 Haziran Pazar günü yapılacak final maçında dünyanın en büyük futbolcularıyla birlikte çimlere ayak basarken, aileleri de onları tribünlerden izleyecek. 
     





</TEXT>
</DOC>
