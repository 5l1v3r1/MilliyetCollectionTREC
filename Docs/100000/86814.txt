<DOC>
<DOCNO> 86814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo20.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TOMSFED Başkanı "Selçuk, Formula 1 için ideal bir yer" 
</HEADLINE>
<TEXT>

     Türkiye Otomobil ve Motor Sporları Federasyonu TOMSFED Başkanı Mümtaz Tahincioğlu, Formula 1 F1 yarışı için İzmir'in önerdiği Selçuk ilçesinin ideal bir yer olduğunu söyledi. 
     Tahincioğlu, İstanbul, Antalya ve İzmir'in talip olduğu Formula 1'in Türkiye ayağının yapılacağı yerin belirlenmesi çalışmaları kapsamında Selçuk'a gelerek bu ilçede ve Pamucak sahilinde havadan inceleme yaptı. 
     Ege Sanayici ve İşadamları Derneği ESİAD Başkanı Enis Özsaruhan, İzmir Otomobil ve Motor Sporları Derneği Başkanı Erol Hülagü ve Selçuk Belediye Başkanı Vefa Ülgür ile uçaktan Selçuk ve Pamucak'ta inceleme yapan Tahincioğlu, A.A muhabirine yaptığı açıklamada, ilçenin, Formula 1 yarışı için ideal bir yer olduğunu söyledi. 
     Tahincioğlu'na ilçe ve yarış parkuru hakkında bilgi veren Selçuk Belediye Başkanı Vefa Ülgür ise F1'in Selçuk'ta düzenlenmesinin, ilçenin kaderini değiştireceğini belirterek, ''Türkiye ayağının yapılacağı yer seçimi, objektif kriterlere göre yapılmalı. Yarışın Selçuk'a alınması için çok çaba gösterdik. Umarız seçilen yer İzmir ve Selçuk olur'' dedi. 
     





</TEXT>
</DOC>
