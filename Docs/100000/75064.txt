<DOC>
<DOCNO> 75064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yazar/tamer.html </URL>
<DATE> 2002/03/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye'de bekle - gör, Vietnam'a gir 
</HEADLINE>
<TEXT>

Alman Metro, 150 milyon euroluk yatırımla Viatnam'da 8 hipermarket açıyor 
     Devlet Bakanı Kemal Derviş, geçenlerde bir toplantının açılışında "12 Avrupa ülkesinin tek para birimine geçişi, aslında Avrupa için tarihi bir olay. Düşünsenize daha 50 yıl önce birbirlerini öldürmek için savaşan devletler, şimdi aynı para birimini kullanıyor. Bu fevkalade önemli olayın kamuoyunda yeterince takdir edilip farkına varıldığı kanısında değilim" demişti. 
     Euroya geçildikten sonra iş için ilk gittiğim ülke Madrid'di. Konumuz Avrupa Birliği olduğu için euronun getirdiği hesaplama kolaylığını sadece tüketici olarak para öderken hissetmiştim. 
     Alman perakende devi Metro AG'nin yıllık basın toplantısı için önceki gün gittiğim Düsseldorf'ta ise hem tüketici, hem de gazeteci olarak hayatımızın ne kadar kolaylaştığını fark ettim. 
     Metro AG'nin CEO'su Dr. Hans - Joachim Körber'in verdiği tüm rakamlar euro cinsinden olduğu için, kolaylıkla dolara çevirip şirketin büyüklüğü, karı vs. ile ilgili hemen bir fikir edinebiliyorsunuz. 
     Örneğin Körber, Metro AG'nin 2001 cirosunu 49.5 milyar euro olarak açıkladığında, perakendecilikte dünyanın açık ara 1 numarası olan 227 milyar dolar cirolu Amerikan Wal - Mart'ın kabaca beşte bir büyüklüğünde diyebiliyorsunuz. 
     Dr. Körber'i dinlerken, Türkiye'de kriz öncesine kadar perakendecilikte gözlenen büyüme histerisinin bir ölçüde Metro, hatta Carrefour için de söz konusu olduğunu fark ettim. Bizimkilerin amacı, Türkiye'deki pazarda bir an önce yer tutmaktı. Onlarınki ise tahmin edebileceğiniz gibi global pazarda rakiplerden önce mevzilenmek. Örneğin Dr. Körber, Vietnam'ın Hoşiminh kentinde ilk Metro mağazasının bugün 28 Mart Perşembe hizmete gireceğini söylediğinde şaşırmadım desem yalan olur. 9 bin metrekare satış alanına sahip bu mağaza için 20 milyon euroluk yatırım yapılmış. Asya'da Çin'in ardından ikinci ülke olarak seçtikleri Viatnam'da toplam 150 milyon euroluk yatırımla 8 mağaza açacaklarmış. 
     Dr. Körber'e soru soran Alman gazetecilerin gözünde Carrefour, global pazarda Metro'ya göre çok daha atak, daha erken yol almış. Körber'in yanıtı ise, "Denize bir taş attığınızda, dalgaların nasıl yayılacağını önceden kestiremezsiniz " 
     Carrefour'la Metro'yu karşılaştırmak, tarihsel Fransız - Alman rekabeti dışında ne kadar gerçekçi bilemiyorum. Zira Carrefour'un tek tip mağazacılığa odaklanmış mono - kültürlü bir kurum olmasına karşılık Metro AG, Cash Carry ile toptancılıkta, Real ile perakendecilikte hipermarket , Media Saturn'le kahverengi eşya ve elektronikte, Praktiker'le yapı marketlerinde, Kaufhof'la büyük mağazacılıkta ve Extra ile süpermarketçilikte farklı alanlara yayılmış. Ayrıca Carrefour global köyde yayılmayı Metro'dan yıllar önce, daha globalleşme bu denli moda olmadan temel strateji olarak benimsemiş. 
     Metro AG ise Dr. Körber'in ifadesine göre "Daha 5 yıl önce Almanya dışındaki faaliyetlerin, toplam ciro içindeki payının yüzde 5'in bile altında olduğu bir grup". Ancak 5 yıl içinde öyle hızlı dışa açılmışlar ki 2001 sonu itibarıyla bu oran 44'e yükselmiş bulunuyor. Orta vadede amaç, Almanya dışındaki faaliyetleri yüzde 50'nin üzerine çıkartmak. 
     Hal böyle iken Metro'nun taa 1989'da Türkiye'ye gelmesini bayağı istisna olarak kabul edebiliriz. Metro AG'nin Türkiye'de 7'si Cash Carry, 6'sı Praktiker ve 6'sı Real olmak üzere toplam 19 mağazası var. Ancak geçen yılki derin ekonomik kriz ertesinde Dr. Körber, Türkiye için bir süre "Bekle gör" politikası izlemekten yana olduklarını da açıkça ifade ediyor. 
     
     







Yargıyı eleştirmek 


Erciyes’ten ses 


MGK ve Kürtçe yayın 


Ecevit'in Forum İstanbul mesajı Geriye dönüş mü 


Kriz bitti Maksim ile Çakıl açıldı 


Akıl Oyunu 


Bizi internet mi mahvetti 


Piyasalardaki asabiler 


Bu zirveden ne çıkar 


Ölen ölür de ya sağ kalanlar 


Aman susun konuşmayın 


Hedef 2023 yarının kurulması 


Türkiye'de bekle - gör, Vietnam'a gir 


Askeri harcamada dünya birincisiyiz 


</TEXT>
</DOC>
