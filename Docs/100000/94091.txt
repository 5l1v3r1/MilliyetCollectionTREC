<DOC>
<DOCNO> 94091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun08.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da iki Türk kardeş ilik nakli ile iyileşti 
</HEADLINE>
<TEXT>

     Almanya'nın başkenti Berlin'deki Rudolf-Virchow hastanesinde tedavi gören iki Türk kardeş, ilik naklinden sonra sağlıklarına kavuştu. 
     Rudolf-Virchow hastanesinden yapılan açıklamada, Oğuzhan Yüksel 17 ve Şadiye Yüksel'e 15 bir süre önce yapılan ilik naklinin başarılı olduğu ve kardeşlerin sağlık durumunun iyi olduğu belirtildi. 
     Hastanede açıklama yapan baba Zekeriya Yüksel, çocuklarının Almanya'da doğduğunu, önce oğlunun lösemi hastalığına yakalandığını, ona ilik ararken, kızında da aynı hastalığın tespit edildiğini söyledi. Baba Yüksel, 22 yıl önce Kuzey Ren Westfalya eyaletinin Remscheid kentine geldiğini, çocuklarının hastalığı sırasında zor dönemler geçirdiğini belirterek, ''Önceleri oğlumun hastalığı çok kötüye gitti. Çocuklarımın iyileşmeleri için Avrupa'nın her yerine götürdüm. Paris'te bir doktor beni Berlin'de bulunan ve çocuklarımın ameliyatını yapan doktor Wolfram Ebbel'in yanına yolladı. Ebbel çocuklarımı bir süre kontrol altında tuttuktan sonra oğluma 1999 yılının Ekim ayında, kızıma ise 2001 yılının Aralık ayında ilik naklini başarıyla yaptı'' dedi. 
     Çocuklarının bugün tam olarak sağlığa kavuştuklarını belirten Yüksel, ''Vatandaşlarıma çağrıda bulunuyorum. Yakınlarımı Almanya'ya getireceğim diye akraba evliliği yapmasınlar. Benim bu durumuma düşmesinler'' diye konuştu. 
     Doktor Ebbel'e teşekkür eden baba Yüksel, ''Çocuklarıma ilik veren Alman kardeşime de teşekkür ediyorum. Onunla en yakın zamanda buluşup, ona teşekkür etmek istiyorum. Benim çile çektiğim yıllarda beni yalnız bırakmayan Lippstadt'ta bulunun doktor Zeki Doğan'a da ayrıca teşekkür ediyorum'' şeklinde konuştu. 
     Anne Nevriye Yüksel ise mücadeleler sonunda çileden kurtulduklarını belirterek, ''Bundan büyük kurtuluş olmaz. Her gün Allah'a dua edip çocuklarımın bir gün daha yaşamalarını istedim'' dedi. 
     Şadiye Yüksel de, hastanede yattığı sıralarda çok zorlandığını kaydederek, ''İnancımızla ve aile bağlarıyla bu zor mücadeleyi verdik. 
     Bana en çok yardımcı olan, ailemin bana verdiği moral oldu'' diye konuştu. 
     Almanya'daki Türkleri ilik bağışına çağıran Şadiye Yüksel, ''Almanya'da birliğe ihtiyacımız var. Ben ve abim gibi Almanya'da pek çok hasta var. İlik bağışı yapıldığında bu hastaların iyileşme şansı artar'' dedi. 
     Doktor Ebbel de, kemoterapi gören kardeşlerin durumunun düzeldiğini belirterek, ''Bana ilk geldiklerinde Şadiye'nin abisinin durumu daha kötüydü. Ama ikisinin de sağlık durumu iyiye gitti'' diye konuştu. 
     Türk vatandaşlarına ilik bağışında bulunmaları çağrısında da bulunan Ebbel, ''Yüksel kardeşler gibi kendilerine uygun ilik bekleyen birçok lösemili Türk çocuk var. Uygun ilik bulunması çok zor ve genelde sadece aynı toplumdan gelen kişilerde bulunabiliyor'' dedi. 
     





</TEXT>
</DOC>
