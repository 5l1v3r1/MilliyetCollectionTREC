<DOC>
<DOCNO> 54331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun03.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin Celalabad'daki mağaralarda aranıyor 
</HEADLINE>
<TEXT>

     ABD, Afganistan'da Taliban'ın son kalesi Kandahar'da, Taliban güçlerinden ''ölümüne direniş'' beklerken, güney Afganistan'a indirilen Amerikan deniz piyadelerinin, Taliban ile çarpışmayı değil, operasyon üssü yaratmayı amaçladığı bildirildi. 
     Pentagon kaynakları, son haftalarda Afganistan'daki Taliban karşıtı güçlerin kazandığı başarılara karşılık, Taliban güçlerinin toplandığı Kandahar'da sıkı bir direniş olmasının beklendiğini belirttiler. 
     ABD Savunma Bakanı Donald Rumsfeld de Afganistan'a indirilen deniz piyadelerinin amacının, ''operasyon üssü yaratmak'' olduğunu kaydetti. 
     Pentagon kaynakları, Taliban'ın son kalesi Kandahar'a yakın mesafede, çok stratejik bir bölgeye indirilen 500 kadar deniz piyadesine, birkaç gün içinde en az 500 askerin daha katılacağını ve bu birliklerin amacının, Taliban ile çarpışmak olmadığını ifade ettiler. 
     Amerikan deniz piyadelerinin, İran'a giden doğu ve batı yollarının kesiştiği ve Pakistan sınırına yakın, stratejik önemde bir bölgeye indirildiği, bu sayede, terörist Usame Bin Ladin, Taliban lideri Molla Muhammed Ömer ve Taliban güçlerinin, Afganistan içinde rahatça dolaşmasının veya ülke dışına kaçmasının engellenmesinin amaçlandığı belirtiliyor. 
     Amerikan askerleri, oluşturacakları operasyon üssünde, Bin Ladin'i yakalama amacına yönelik olarak istihbarat toplayacak. 
     Öte yandan, ABD'nin, Bin Ladin'in halen saklandığına inanılan Celalabad kentindeki mağaraları yoğun şekilde bombaladığı bildirildi. 
     Bin Ladin'i, ''ölü ya da diri'' ele geçirme hedefi üzerinde çalışan ABD, Bin Ladin'i ölü ele geçirmesi halinde, ailesinden alınacak DNA ile teste tabi tutacak. 
     






</TEXT>
</DOC>
