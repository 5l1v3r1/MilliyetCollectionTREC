<DOC>
<DOCNO> 62084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sontur04.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş tiyatro sahnesinde 
</HEADLINE>
<TEXT>

     Devlet Bakanı Kemal Derviş'in ABD'den gelişi ve beraberinde yaşananlar bir tiyatro oyununa konu oldu. 
     Ankara Devlet Tiyatrosu'nun ADT ''Geçmiş Zaman Olur Ki'' adlı yapıtına güncel motifler eklenirken, Kemal Derviş, sahneye ''Derviş Kamil'' tiplemesiyle getiriliyor. 
     Kavuklu'nun politikaya atılmasını ve ardından ''başına gelenleri'' işleyen oyunun yazarı ve yönetmeni Münir Canar. ''Derviş Kamil''i Oğuz Tunç'un canlandırdığı oyunda Münir Canar, ''Kavuklu'', Sabri Özmener ''Pişekar'' rolünde seyirci karşısına çıkıyor. 
     Geleneksel Türk tiyatrosunu yaşatmayı amaçlayan ortaoyununda güncel olaylara göndermeler yapılıyor. Oyunun yönetmeni Canar ve tüm ekibin elele vererek güncelleştirdiği eser, günümüz Türk politik hayatına hicivli bir bakış niteliğini taşıyor. 
     Yönetmen Canar, geleneksel tiyatrodan renkleri sahneye taşıyan oyunun büyük ilgi gördüğünü söyledi. Oyunda yapılan son değişikliklerin de ilgiyi artırdığını belirten Canar, oyunun yeni bölümlerle beraber 1 saat 55 dakika ve iki perdeye çıkarıldığını ifade etti. 
     
     Milletvekilleri de izledi 
     Oyunun müzikleri arasında her tiplemenin bir şarkısının olduğunu, Derviş Kamil'in de böyle bir müziğinin bulunduğunu anlatan Canar, ''Derviş Kamil, ABD'den gelişiyle birlikte gördüğü ilgiye şaşırıyor ve şarkısında, ben kimim, nereden geliyorum diye soruyor'' dedi. 
     ''Güncele ayak uydurduk ve yaşananları ortaoyunu bakışıyla ele aldık'' diyen Canar, eserin gördüğü ilgiyi de şu sözlerle özetledi 
     ''İnsanlar, birebir yaşadıkları bir olayı sahnede gördüklerinde gerçekten çok ilginç oluyor. Seyircinin verdiği tepkiler, gülme reaksiyonundan belli oluyor. Bize gelen alkışlar da ne kadar doğru, hoş birşey yaşadığımızı gösteriyor. 
     Yeni eklediğimiz kısımlar da oyuna ilgiyi artırdı. Özellikle Derviş'in geldiği kısımdan itibaren Türkiye'nin ekonomik, politik ve sosyal haritasını gözler önüne seriyoruz. Bize, gelip, siz bunu nasıl oynuyorsunuz diye soruyorlar. Ama, sivri, kişiyi kıran bir tarafı yok bu oyunun. Milletvekilleri de gelip seyretti, çok güldüler ve alkışladılar.'' 
     






</TEXT>
</DOC>
