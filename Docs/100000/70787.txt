<DOC>
<DOCNO> 70787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur25.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Kapital eski sahibi Mahmut Ceylan'dan ilginç savunma.. 
</HEADLINE>
<TEXT>

     Bank Kapital'in eski sahibi Mahmut Ceylan, hakkındaki suçlamaların başlı başına ceza olduğunu belirterek, ''Malvarlığımın kaybından daha kötüsü başımıza geldi, itibarımız zedelendi'' dedi. 
     İstanbul 3. Ağır Ceza Mahkemesi'ndeki duruşmada sorgusu yapılan sanıklardan Mahmut Ceylan, dönemin BDDK Başkanı'nın ''kendisinden başka herkes suçluymuş gibi davrandığını'' iddia etti. 
     Bir ekonomistin, ''BDDK'nın bankaları rehabilite etmesi gerekirken bankacılık hapishanesine dönüştüğünü ifade ettiğini'' kaydeden Ceylan, ''ortaya çıkan durumun güçler savaşının bir sonucu olduğunu'' ileri sürdü. 
     Yapılan uygulamayla bankacılık sektörünün tahrip edildiğini ve bunun engellenmesi için yeni yasanın çıkarıldığını dile getiren Ceylan, daha önceden yeni yasadaki gibi bir uygulama olsa kendi bankasının da küçük bir bedelle kurtulacağını söyledi. 
     Ceylan Grubu firmalarının hangi alanlarda ne gibi işler yaptığını ayrıntılarıyla anlatan Mahmut Ceylan, bankayı da grup şirketlerine yardımcı ve prestij olarak gördüğü için aldığını bildirdi. 
     Bank Kapital'i satın aldıklarında ''4 personeli, 1 şubesi ve 2 milyon dolar sermayesi'' olduğunu belirten Ceylan, bu bankayı 20 milyon dolar sermayeli, 32 şubeli bir banka haline getirdiklerini kaydetti. 
     1998 yılında yaşanan ekonomik kriz, daha sonra turizm ambargosuna 
     dönüşen birtakım gelişmeler, Türk bankalarına yönelik yurtdışındaki tutum ve 17 Ağustos depremi nedeniyle bütün küçük bankalar gibi kendi bankasının da darboğaza girdiğini ifade eden Ceylan, bu aşamadan sonra BDDK ile bütün kredi borçlarının yeniden teminatlandırılması için görüşmeler başlattıklarını hatırlatt Verilen 222 milyon dolarlık teminatın tamamlanması beklenmeden 27 Ekim 2000 tarihinde bankaya ''haksız yere el konulduğunu'' ileri süren Ceylan, bu tarihten sonra borçların tasfiyesi için masaya oturduklarını ve bu konuda pazarlık bile etmediklerini söyledi. 
     
     Borçlarımın yarısı ödenmiş olacaktı 

     Söz konusu anlaşmanın özel hukuk kurallarına göre hazırlanan ''tek anlaşma'' özelliği taşıdığını belirten Ceylan, konuşmasına şöyle devam etti 
     ''O dönemki başkanın müdahaleci tavrı bilindiği için, anlaşma konusunda bir yetki sorunu çıktı. Yetki sorunu çözüldüğünde, ekonomik kriz patlak verdi. Bu arada kurumun başkanı görevden ayrıldı. Tekrar bir anlaşma hazırlandı. Bu anlaşma imzalanmadan 1 gün önce gözaltına alındım. Söz konusu anlaşma, Başbakan tarafından diğer bankalara örnek gösterilmiştir. Eğer gözaltına alınmasaydım, anlaşma kamu görevlilerinin katılacağı bir törenle imzalanmış, borçlarımın yarısı da ödenmiş olacaktı.'' Usulüne uygun olmayan bir başvuru nedeniyle yargılandığını ileri süren Ceylan, başvurunun kurumun karar organı tarafından yapılması gerekirken, sadece başkanı tarafından gerçekleştirildiğini savundu. 
     ''Tek kişilik murakıp raporları sonucunda ağır ve adaletsiz bir şekilde suçlandıklarını'' kaydeden Ceylan, bankacılık sektörünün doğasının risk taşıdığını söyledi. 
     Bankanın zarara uğradığı iddia edilen kredilerinin ''canlı kredi'' olduğunu ifade eden Ceylan, yeni yönetimin de kendilerinin belirlediği kredileri kullandırdığını anlattı. 
     Grup şirketlerinin, bankanın 1995 yılında satın alınmasına rağmen 1998 yılında kredi kullanmaya başladığına dikkat çeken Ceylan, verilen kredilerin tamal olduğunu, şirketlerin istese bunu başka bankalardan da sağlayabileceğini ve grup şirketlerine kredi vermenin daha az riskli olduğunu bildirdi. Haklarındaki suçlamaların kendisi ve ailesi için onur kırıcı olduğunu belirten Ceylan, ''Bu suçlamalar başlı başına cezadır'' dedi. Zimmet suçunu da kesinlikle kabul etmediğini dile getiren Ceylan, ''bazı kişilerin kriz yaratarak halka kendilerini tek kurtarıcı gibi gösterdiklerini, sonra da yarattıkları krizin içinden çıkamayınca bir köşeye çekildiklerini'' ileri sürdü. 
     
     Bankayı almaktan pişman değilim 

     Kendilerinin bu şekilde davranamayacaklarını söyleyen Ceylan, ''Bankayı almaktan pişman değilim. Karın yanında zarar da var. 
     Malvarlığımın kaybından daha kötüsü başımıza geldi, itibarımız zedelendi'' diye konuştu. 
     Tutuklanmasının nedenlerinden birinin ''kaçma ihtimali'' olarak gösterildiğini ve buna çok üzüldüğünü anlatan Ceylan, soruşturma sırasında hakkında yurtdışı yasağı olması nedeniyle mahkemeden izin alarak 2 defa Bulgaristan'a gittiğini ve geri geldiğini belirtti. 
     Ceylan, ''Zedelenen ama düzeltmek için çalışacağım onurum, 8 bin çalışanım ve ailem varken itibarsız bir hayata nasıl kaçarım Vatan bir avuç toprak değil ki ayağına sürüp gidesin'' dedi. 
     Yaklaşık 6 aydır tutuklu olduğunu ve ilk kez hakim karşısına çıktığını vurgulayan Ceylan, tahliyesini istedi. 
     Duruşmaya, diğer sanıkların sorgularının yapılmasıyla devam ediliyor. 
     






</TEXT>
</DOC>
