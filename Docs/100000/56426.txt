<DOC>
<DOCNO> 56426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/yazar/sazak.html </URL>
<DATE> 2001/12/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
11 Eylül sonrası din ve siyaset 
</HEADLINE>
<TEXT>

     Samuel P. Huntington, 1993 yılında medeniyetler arasındaki fay kırıklarından yola çıkarak, gelecekteki çatışmaların kaynağına "din"i yerleştirdiğinde 8 yıl sonra kopan "11 Eylül kıyameti"nin bu kehaneti haklı çıkartacak radikal İslamcı "terörist"lerce gerçekleştirileceği kimsenin aklına gelmezdi. 
     Gerçi Körfez Savaşı, ardından Bosna ve Kosova'ya dönük müdahalelerin kafa karışıklığı sonucu kimi Doğulu yazarlar, "Batı'nın bundan sonra karşılaşacağı meydan okuma kesinlikle Müslüman aleminden gelecektir. Yeni bir dünya düzeni için mücadele, Mağrib'den Pakistan'a kadar Müslüman milletlerin faaliyet ve tesir sahasındaki bu alemde başlayacaktır" diyenler çıkıyordu. Ancak, Huntington'ın tezlerini bu kadar kısa sürede güncelleştirecek şiddette bir eylem beklenmiyordu. 
     11 Eylül'ün ilk şoku altında ABD yönetimi de, bu tezi doğrularcasına bir tuzağa düşerek, Başkan Bush'un ağzından "haçlı seferi" başlatılacağını ilan etti. 
     Ancak bu mesajın İslam coğrafyasını ve şiddeti lanetleyen dünyadaki 1 milyar Müslümanı hedef almadığı belirtilerek Bush'un gafı düzeltildi. 
     ABD operasyonu Afganistan üzerine yoğunlaştı ve 11 Eylül'ü azmettirdiği öne sürülen Usame bin Ladin ve El Kaide örgütü hedef alındı. Ağır bombardıman sonucu Taliban rejimi çökertildi. 
     Gelinen noktada, 11 Eylül hesaplaşmasının "terörle savaşım" hedefinden sapmaması önemlidir. Böylece korkulan olmayacak, gelecek bilimcilerin dinler arası çatışma kehaneti son bulacaktır. 
     Türkiye'de "kültür, din, siyaset" konusunda en yetkin isimlerden biri olan Sabancı Üniversitesi öğretim üyesi Prof. Şerif Mardin de olumsuz senaryolara katılmıyor. Bu hafta "Sohbet Odası"na konuk ettiğimiz Prof. Mardin, Huntington'ın tezinin yol açtığı çağrışımın aksine 11 Eylül'ün "medeniyetler çatışması" sayılamayacağı görüşünde. Olayı "terörizm" şeklinde görüyor. 
     Prof. Mardin'in İslamcılık üzerine yaptığı tarih araştırmalarının ve Cumhuriyet'in dine bakışına ilişkin eleştirel görüşlerinin yakın geçmişte hayli gürültü kopardığı biliniyor. 
     Oysa 2000'li yıllarda din ve kültürü yorumlayan makalesinde Prof. Mardin gelecek konusunda hayli iyimser 
     "Toplum kurallarına uymayan teröristlerin varlığı hesaba katılmalıdır ama dini kültürün laik kültürü aşma olasılığı çok azdır. Hiçbir Müslüman ülkede bir eşi bulunmayan, Türklerin içinde yaşadığı, beslediği ve geliştirdiği bir laik kültür vardır. Bu nedenle Avrupa'da bazen ön plana çıkan 'Çılgın bir Molla Türkiye'de iktidarı ele geçirecek mi ' sorusu olumsuz yanıtlanacağa benzer." 
     Siyasal İslam'ın 1990'lar ortasında yükseliş ve düşüşü, Türkiye'de dine dayalı particiliğin toplumca benimsenmediğinin göstergesidir. 
     11 Eylül'ün ise "medeniyetler çatışması" tartışması bir yana, asıl Usame bin Ladin ve Taliban modelinin anlaşılması açısından "milat" oluşturduğu yadsınamaz. 
     
     







Türkistan... 


Bir işçiye 25 milyar 


Savaşın eksik cephesi 


Arjantin'de tango ağlatıyor 1 


Bu bakanı dinleyin, sonra duymadık demeyin 


Afganların elindeki silahlar 


11 Eylül sonrası din ve siyaset 


Yeni insanlık için yeni dersler 


Edward Said 11 Eylül sonrasında kaygılı 


İşgücü planlaması yok At çalışanı sokağa .. 


</TEXT>
</DOC>
