<DOC>
<DOCNO> 92472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo18.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
O'nun hakkıydı... Dünya Kupası'nın finalini Collina yönetecek... 
</HEADLINE>
<TEXT>

     17. Dünya Kupası'nda FIFA, final maçında İtalyan hakem Pierluigi Collina'yı, üçüncülük mücadelesinde de Kuveytli Saad Mane'yi görevlendirdi. 
     Japonya'nın Yokohama kentinde, 30 Haziran Pazar günü Uluslararası Stat'ta, Brezilya ile Almanya arasında yapılacak kupanın final karşılaşmasını, İtalyan hakem Pierluigi Collina yönetecek. Bu maçta Collina'nın yardımcılıklarını, İngiliz Philip Sharp ve İsveçli Leif Lindberg yapacak. Maçın 4. hakemi İskoçya'dan Hugh Dallas. 
     Güney Kore'nin Daegu kentindeki Dünya Kupası Stadı'nda, 29 Haziran Cumartesi günü A Milli Takım'ın, ev sahibi ülkelerden Güney Kore ile yapacağı üçüncülük karşılaşmasında, Kuveytli hakem Saad Mane düdük çalacak. Mane'nin yardımcılıklarını da Suudi Arabistan'dan Ali El Taifi ve Kanadalı Hector Vergara yaparken, 4. hakem olarak da Meksikalı Felipe Ramos Rizo görevlendirildi. 
     Final maçının dünyaca ünlü hakemi 42 yaşındaki Collina, kupada daha önce F Grubu'nda, 7 Haziran'daki Arjantin-İngiltere 0-1 ve 18 Haziran'daki 2. tur mücadelesinde, Japonya-Türkiye 0-1 arasındaki karşılaşmaları yönetmişti. 
     A Milli Takım'ın kupadaki son maçında görev alan Kuveytli Saad Mane ise daha önce A Grubu'nda, 1 Haziran'daki Uruguay-Danimarka 1-2 ve D Grubu'nda 12 Haziran'daki Güney Afrika Cumhuriyeti-İspanya 2-3 maçlarında düdük çalmıştı. 
     





</TEXT>
</DOC>
