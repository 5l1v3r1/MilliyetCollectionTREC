<DOC>
<DOCNO> 91531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/spo05a.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BREZILYA NO PROBLEM 
</HEADLINE>
<TEXT>

Milli Takım oyuncuları, tarihi zaferin sevincini yaşarken, yarı finaldeki rakiplerine gözdağı vermeyi de ihmal etmediler. Ümit, "Brezilya problem değil" derken, Yıldıray Baştürk de, "Yeneriz" diye konuştu 
     AY - Yıldızlı ekibimiz, maçtan sonra bayram sevinci yaşadı. Her geçen maçta performanslarının daha da yükseldiğine işaret eden milliler, Brezilya’yı gözüne kestirdiler. Hedeflerinin final olduğunu vurgulayan oyuncularımız, Senegal karşısında ortaya koydukları futbolla da bunu başaracak güçte olduklarını tüm Dünya’ya gösterdiklerini söylediler. 
     
     ÜMİT DAVALA 
     "Gerçekten çok gol pozisyonuna girdik. Uzatmalara bıraktık, ama hedefe ulaştık. Brezilya maçı, ilkinden daha farklı olacak. Onları iyi tanıyoruz. Eskisi gibi kolay olmayacak. Bazı hatalar oldu, verilen penaltı gibi. Şimdi şanslar eşit. Bugünkü oyunu sergilersek, bence hiç problem olmaz". 
     
     HASAN ŞAŞ 
     "Turnuvanın en iyi maçını oynadık. Birbirimize kenetlenmiştik. Gruptan çıkarsak, önümüzün açık olduğunu hep söylemiştik. Bunu gerçekleştirdik, çok mutluyuz. Brezilya, Dünya’nın en iyi takımlarından biri. Elimizden geleni yapacağız. Final oynamak istiyoruz. Bunu gerçekleştireceğimize inanıyoruz". 
     
     YILDIRAY BAŞTÜRK 
     "Giderek daha iyi futbol sergiliyoruz. İyi bir maç oynadık, hatta turnuvanın en güzel futbolunu ortaya koyduk. Golü geç bulduk, ama buna rağmen hak ettiğimizi aldık. Brezilya zor maç olacak. Kıran kırana geçecek. Ancak bu performans ve inançla onları yeneceğimize inanıyorum". 
     
     ERGÜN PENBE 
     "İlk maçtan itibaren yükselen bir grafik çiziyoruz. Takımdaki arkadaşlık mükemmel. Tüm futbolcular sorumluluklarının bilincinde. Çok mutluyuz. Türk halkının desteğini hissediyoruz. Finale kadar gideriz. Brezilya’dan çekinmiyoruz. Onları iyi tanıyoruz. Zevkli bir maç izleteceğiz". 
     
     RÜŞTÜ REÇBER 
     "Senegal’den kalite olarak çok üstündük. Golü geç bulduk, ama bu önemli değil. Sonuçta kazandık. Arkası gelecek. Brezilya’dan rövanşı almak istiyoruz. Bu futbolumuzu ortaya koyarsak, sanırım bunu başarırız. Rakibimizden çekinmiyoruz. Onlar düşünsünler. Biz maça çok rahat çıkacağız". 
     
     Ne dediler 
     AHMET NECDET SEZER Cumhurbaşkanı "Planlı ve disiplinli çalışmaların yanı sıra, yüreklerini ortaya koyarak oynayan futbolcularımızın özverili çabalarıyla ulaşılan bu sevindirici sonuç, ulusumuza büyük bir mutluluk ve coşku yaşatmış, hepimize gurur vermiştir. Milli Takımımız’ın, ulusumuzun güven ve desteğiyle hedefine ulaşacağına inanıyoruz". 
     ÖMER İZGİ Cumhurbaşkanı Vekili ve TBMM Başkanı "Ulusumuzun sesini tüm dünyaya duyuran, bu tarihi başarıyı elde eden genç sporcularımız ve onları hazırlayan teknik kadro ile ne kadar öğünsek yeridir. Ulusumuzu sevince boğan bu sonucun elde edilmesinde emeği geçen teknik kadroyu ve genç sporcularımızı yürekten kutluyorum." 
     BÜLENT ECEVİT Başbakan "Burada kalmayacaktır futbolcularımızın başarısı, en son noktaya kadar gideceklerdir. Yarı finalle yetinemez artık Türk futbolu. Onun için bütün futbolcularımızı ve onları yönetenleri yürekten kutluyorum. Onlara ve bütün ulusumuza başarılar diliyorum". 
     DEVLET BAHÇELİ MHP Genel Başkanı "Futbolcularımızın elde ettiği bu başarı, büyük bir anlamda 21. yüzyılın ülkemizin önüne koyduğu ekonomik, teknolojik ve siyasal hedeflerine ulaşabilmesi yolunda milletimizin birlik ve beraberlik ruhu ile hareket ettiği zaman neleri başarabileceğimizin en büyük göstergesi olmuştur". 
     MESUT YILMAZ Başbakan Yardımcısı, ANAP Genel Başkanı "Birlik, beraberlik, azim ve inancın eseri olan bu başarıyı ve mutluluğu bizlere yaşatan futbolcularımızın, yarı finaldeki rakibimiz Brezilya karşısında da aynı performansı sergileyerek Türkiye’yi finale taşıyacağına inanıyorum". 
     TANSU ÇİLLER DYP Genel Başkanı "Büyük bir başarıya imza attık. Brezilya’yı da yenerek kupayı alacağız. Çok mutluyum. Türk milletine hayırlı, uğurlu olsun. Bu maçın alınmasıyla yaşanan coşkunun elbette ki devamını ve kupayı temenni ederiz. Ancak, sonuç ne olursa olsun milli takımımız ile övünüyoruz". 
     RECEP TAYYİP ERDOĞAN AK Parti Genel Başkanı "Nasıl şu ana kadar emin adımlarla yarı finale geldiysek, Brezilya engelini de bu şekilde aşarız. Altın gole kaldığımız anda endişemiz vardı, ama çok umutluyduk. Olmaz diye bir şey yok. Kesinlikle finali de oynarız, kupayı da ülkemize getirebiliriz". 
     RECAİ KUTAN SP Genel Başkanı "Bu takımın finalde oynamak hakkıdır. Brezilya’yı da yeneceğimize eminim. Maç sırasında öldük öldük dirildik. Fakat son dakikada attığımız golle, Türk Milli Takımı’nın nasıl oynadığını herkese bir kez daha kanıtladık".’ 
     DENİZ BAYKAL CHP Genel Başkanı "Türk Ulusu’nu gururlandıran bu başarının yarı finalde de devam etmesini diliyor, bu başarıya imza atan çok değerli futbolcularımızı ve teknik heyetimizi kutluyor, sevgiler, saygılar sunuyorum". 
     HÜSEYİN KIVRIKOĞLU Genelkurmay Başkanı "Futbol Federasyonu, Milli Takım yöneticileri, teknik yönetim ve futbolcularımız olmak üzere bütün emeği geçenleri şahsım ve Türk Silahlı Kuvvetleri mensupları adına en içten dileklerimle kutluyorum. Milli takımımızı Dünya Kupası final müsabakasında görmeyi arzu ediyorum". 
     
     



 SPOR 






























</TEXT>
</DOC>
