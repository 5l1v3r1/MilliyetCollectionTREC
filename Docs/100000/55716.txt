<DOC>
<DOCNO> 55716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur11.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde kuyruklu yıldız şöleni var 
</HEADLINE>
<TEXT>

     Linear kuyrukluyıldızının geçişi ile Geminid göktaşı yağmuru, gökyüzünde adeta bir şölen yaratacak. 
     Kuzey yarımkürede bu ay ortasına kadar gözlenebilecek olan Linear kuyrukluyıldızı, Türkiye'den en iyi 7-8 Aralık tarihlerinde izlenebilecek. 
     Gökyüzü, 9-19 Aralık tarihleri arasında da Gemini göktaşı yağmuruna sahne olacak. Göktaşı yağmurunun en şiddetli yaşanacağı zaman aralığı ise 13 Aralık'ı 14 Aralık'a bağlayan gece olacak. 
     Linear C 2000 WM1 kuyrukluyıldızı, güneş sistemine ilk kez girdiği biçimde gökyüzünde olacak. Kasım ayının sonunda geçişe başlayan kuyrukluyıldız, Aralık ayı ortasına kadar sadece kuzey yarımkürede görülebilecek. 
     Bu ay dünyanın 49 milyon kilometre uzağından geçiş yapacak kuyrukyıldız, güneşe en yakın geçişini ise 22 Ocak 2002'de gerçekleştirecek. 
     Linear kuyrukluyıldızı, Aralık ayı ortasından Ocak ayı sonuna kadar sadece güney yarımkürede gözlenebilecek. 
     Işık kirliliğine uğramamış bir alanda çıplak gözle veya küçük bir el dürbünüyle gözlenebilecek bu kuyrukluyıldızın geçişi, Türkiye'den en iyi 7-8 Aralık tarihlerinde izlenebilecek. Gözlem yapabilmek için en uygun zaman ise saat 18.00. 
     Linear kuyrukluyıldızı, gökyüzünün güneybatısında Fomalhaut parlak yıldızı ile Mars Gezegeni'nin soluna bakıldığında görülen üçüncü parlak yıldız olan Dithda'ya en yakın yerde bulunuyor. 
     Gökyüzünde zaman zaman parlak bir baş ve uzun bir kuyrukla gözlenen bu gök cisimlerine kuyrukluyıldız adı veriliyor. 
     Buz, toz ve kaya parçalarından oluşan kuyrukluyıldız çekirdeği, kirli bir kar topunu andırıyor. Çekirdek, güneşten çok uzaklarda, uzayın dayanılmaz soğuğunda, ömrünün büyük bir kısmını sanki uykuda geçirir. Kuyrukluyıldız, güneşe iyice yaklaştığında başın yanı sıra güneşe ters yönde bir kuyruk oluşturur. Güneş, kuyrukluyıldızın başındaki toz ve gazları projektör gibi aydınlatarak, kuyrukluyıldızı görünür hale getirir. Güneşten gelen yüksek enerjili mor ötesi ışınım, floresan gibi ışık üreten diğer mekanizmaların da devreye girmesini sağlar. 
     
     Göktaşı yağmuru 
     Gemini göktaşı yağmuru ise her yıl 9-19 Aralık tarihleri arasında meydana geliyor. 
     Göktaşı yağmurunun en şiddetli yaşanacağı zaman aralığı ise 13 Aralık'ı 14 Aralık'a bağlayan gece olacak. Saat 01.00 sıralarında daha fazla göktaşı izlenebilecek. 
     Göktaşlarının adeta geliyormuş gibi gözüktüğü Gemini takımyıldızı, İstanbul'da gece 22.00'de yeterli yüksekliğe erişecek. Gece yarısı ufuktan yüksekliği 65 dereceyi bulan bölge sabaha kadar izlenebilecek. 
     Saatte 80-90 göktaşının bulunduğu bu yağmur sırasında göktaşları atmosfere saniyede 35 kilometrelik bir hızla girecek. Göktaşı yağmuru şehir ışıklarından çok uzak, olabildiğince karanlık bir yerde, açık havada izlenebiliyor. 
     Güneş sistemi için çok değişik yörüngelerde dolaşan her türlü kaya parçası ''göktaşı'' olarak tanımlanıyor. Yılın belirli gecelerinde kayan yıldızların sayısının çoğalmasıyla da ''göktaşı yağmuru'' meydana geliyor. 
     
     Halkalı güneş ve gölgeli ay tutulmaları 
     Bu arada, Aralık ayında gökyüzünde halkalı güneş ve gölgeli ay tutulmaları da yaşanacak. Ancak, bu tutulmalar Türkiye'den izlenemeyecek. 
     14 Aralık'ta gerçekleştirilecek halkalı güneş tutulması sadece 
     Pasifik Okyanusu'nun kuzeyi, Nikaragua ve Costa Rika'da, 30 Aralık'ta yaşanacak gölgeli ay tutulmasının tamamı ise Asya'nın doğusu, Avustralya ve ABD'den gözlenebilecek. 
     






</TEXT>
</DOC>
