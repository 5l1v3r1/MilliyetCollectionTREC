<DOC>
<DOCNO> 89400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun07.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk hayranı Amerikalı öğrencinin başarısı 
</HEADLINE>
<TEXT>

     ABD'de Johnston Ortaokulu 7'inci sınıf öğrencisi Abigail Bowman, ülke çapında düzenlenen Ulusal Tarih Yarışması'nda, Atatürk konulu kompozisyonuyla 700 bin kişi arasından seçilen ilk 2000'e girmeyi başardı. 
     Iowa'lı Bowman, Türkiye'nin Washington Büyükelçisi Faruk Loğoğlu'nun onuruna verdiği resepsiyona katılarak, Atatürk'ü kompozisyon konusu olarak seçmesini anlattı. 
     Abigail Bowman, kompozisyon konusunun, ''tarihte devrim, reform ve tepkiler'' olduğunu belirterek, Ortadoğu tarihçisi olan amcasının, Atatürk'ü ''20. yüzyılın en önemli şahsiyeti'' olarak değerlendirmesinden etkilendiğini ve Atatürk hakkında araştırma başlattığını söyledi. 
     Atatürk'ün olağanüstü reformlarına rağmen ABD'de çok tanınmayışına şaşırdığını belirten Bowman, Amerika Atatürk Toplumu ASA adlı derneğe internetten ulaşmasının ve ayrıca Türkiye'den iki e-mail arkadaşı edinmesinin çok yararını gördüğünü anlattı. 
     Atatürk'ün, laiklik, hükümet, eğitim ve kadın hakları konusundaki reformlarının boyutlarının hala kendisini şaşırttığını belirten Abigail, Atatürk sayesinde, kadın pilot ve Anayasa Mahkemesi'ne kadın hakim seçilmesi gibi uygulamaların ilk Türkiye'de görüldüğüne dikkati çekti. 
     Abigail, alfabenin değiştirilmesinin de çok önemli bir reform olduğunu belirterek, ''yarın Washington Post gazetesini açtığınızda Çince olduğunu düşünebiliyor musunuz Ama Atatürk sayesinde yeni alfabe 6 aydan kısa zamanda ülkede kabul gördü'' dedi. 
     Abigail, kendisine fahri üyelik veren Amerika Atatürk Toplumu derneğine teşekkür etti ve ''Atatürk'ün reformları pek çok ülke tarafından takip edilmeli. Özellikle günümüzde bu, Afganistan gibi ülkeler için çok büyük önem taşıyor'' dedi. 
     Iowa'yı temsil eden Bowman'ın, ''Mustafa Kemal Atatürk 
     Türkiye'nin Reformcusu'' başlığını taşıyan kompozisyonu dereceye girerse küçük öğrenci binlerce dolarlık eğitim bursu alabilecek. 
     





</TEXT>
</DOC>
