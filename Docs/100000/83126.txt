<DOC>
<DOCNO> 83126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/dunya/dun01.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Törene bomba 34 ölü 
</HEADLINE>
<TEXT>
Terör bu kez de Dağıstan’ı vurdu 
Sovyetler Birliği’nin İkinci Dünya Savaşı’nda Nazilere karşı kazandığı zaferin 57. yıldönümü dolayısıyla Kaspiysk’te düzenlenen kutlama törenindeki patlama, ortalığı savaş alanına çevirdi 
     CENK BAŞLAMIŞ Moskova 

     Rusya’nın güneyindeki Dağıstan Cumhuriyeti’nde dün meydana gelen patlamada 12’si çocuk 34 kişi öldü, 130 kişi de yaralandı. Bombalı saldırı, Sovyetler Birliği’nin 2. Dünya Savaşı’nda Nazilere karşı kazandığı zaferin 57. yıldönümünün kutlandığı gün düzenlendi. Dağıstan’ın başkenti Mohaçkale’nin güneyindeki Kaspiysk kasabasındaki patlama, tam tören kortejinin alana girdiği sırada meydana geldi. Kortejin önünde askeri bandoyu taşıyan otobüs, hemen arkasında ise çocuklar yer alıyordu. İnterfaks Ajansı, şiddetli patlamanın etkisiyle meydanın savaş alanına döndüğünü ve bölgedeki bütün binaların camlarının kırıldığını bildirdi. Saldırı yerine gelen onlarca ambulansın taşıdığı yaralılarla hastanelerde boş yer kalmadı. 
     
     Putin dikkat çekmişti 
     Rusya Devlet Başkanı Vladimir Putin, saldırı haberinin Moskova’ya ulaşmasından önce yaptığı konuşmada, uluslararası terör tehlikesine dikkat çekmişti. Putin, saldırının ardından üst düzey yetkililerle Kremlin’de olağanüstü bir toplantı yaptı. 
     Saldırıyla ilgili olarak terörizm suçlamasıyla dava açılırken, bugün Dağıstan’da yas günü ilan edildi. Eylemi henüz üstlenen olmadı. Çeçenistan’a komşu olan Dağıstan, yıllardır Rusya’nın en gergin bölgelerinin başında geliyor. 
     



 DÜNYA 











</TEXT>
</DOC>
