<DOC>
<DOCNO> 58613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo01.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Gidip gitmeyeceğim, Bilgili'nin kalmasına bağlı.." 
</HEADLINE>
<TEXT>

     Beşiktaş Teknik Direktörü Christoph Daum, Gaziantepspor karşısında önce iyi mücadele ederek rakibi yıprattıklarını, sonra da sonuca gittiklerini söyledi. 
     Daum, karşılaşmadan sonra düzenlediği basın toplantısında, Fenerbahçe'nin dünkü yenilgisinden sonra takımının iyi bir motivasyon yakaladığını ifade ederek, ''Ancak hakemin yanlış kararları ilk yarıda bizi oyundan düşürdü. İkinci yarıda İlhan Mansız, sinirini dizginleyip, takıma katkıda bulunmaya başlayınca rahatladık. Ayrıca Ahmet Dursun da oyuna girince, maçı kazandık'' diye konuştu. 
     Alman teknik adam, bir basın mensubunun Beşiktaş Maç Günü Dergisi'nde 2 kupayı da kazanacakları yönünde verdiği demeci hatırlatması ve ''Bugüne kadar şampiyonluk Hayal diyordunuz. Ancak maç fazlasıyla liderlik koltuğuna oturdunuz. Buna ne diyorsunuz '' sorusuna, şöyle yanıt verdi 
     ''Ben sadece internetteki sitemize açıklamalarda bulunuyorum. Maç Günü Dergisi'ndeki beyenatlar benim değil. Herhalde kulüpten biri yazdı. Ayrıca Galatasaray iki maçını tamamlamadan Lideriz demek de doğru değil.'' 
     
     "Kararım Bilgili'ye bağlı.." 
     Daum, kendisine daha önce verdiği ''Beşiktaş'ta kalıp, kalmayacağıma yılbaşına doğru karar vereceğim'' demecinin hatırlatılması üzerine de, ''Henüz kararımı vermedim. Noel tatili süresi içerisinde yönetimden biriyle konuşacağım. Daha sonra düşünüp, karar vereceğim. Bu kararım Serdar Bilgili'nin yeniden başkanlığa aday olup olmayacağıyla da ilgili. Çünkü Bilgili'nin alacağı karar çok önemli'' diye konuştu. 
     Serdar Bilgili'nin vizyon sahibi olduğunu ve kulübü belli bir yere getirdiğini kaydeden Daum, ''Belki yanlış transferler yapıldı. Bunun da acısını çektik. Ancak her şeye rağmen Bilgili başarılıdır. Onun vereceği karar benim için çok önemlidir'' dedi. 
     
     "Kovulsam daha iyi olurdu" 
     Bir gazetecinin Beşiktaş'ta son çalıştığı dönemde kulüpten kovulduğunu hatırlatması ve ''Süleyman Seba döneminde kulüpten kovulmuştunuz. Şimdi de yine aynı şeyler mi yaşanacak '' diye sorması üzerine Daum, ''O dönem çok farklıydı. Şimdi belki kovulsam, keyfim daha iyi olurdu'' dedi. 
     
     "Taraftarla konuşacağız" 
     Alman çalıştırıcı, taraftarların ilk yarının son dakikasında sahaya inmelerine de değinerek, ''Böyle bir şeyin yaşanmasını istemezdik. Taraftarlarımızla konuşup, bir daha bunun yaşanmamasını sağlayacağız'' şeklinde konuştu. 
     Bir gazetecinin Futbol Federasyonu Başkanvekili Ata Aksu'nun ''Çıkan olaylarda teknik heyetin de tahrik ettiği gördüm'' şeklindeki demecini hatırlatması üzerine de Daum, ''Daha mantıklı buluyorsa, oraya cansız mankenler koysun. Taraftar sahaya girdiğinde ilk olarak Sinan Engin ve futbolcularımız bunu engellemeye çalıştı. Bu demece gerçekten çok şaşırdım'' diye konuştu. 
     






</TEXT>
</DOC>
