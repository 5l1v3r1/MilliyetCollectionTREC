<DOC>
<DOCNO> 87972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/guncel/gun03.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedrettin Ekdi vuruldu 
</HEADLINE>
<TEXT>

Siirtli aşiret lideri, Şişli’de uğradığı silahlı saldırıda ağır yaralandı. Ekdi hakkında bugüne kadar birçok suçtan işlem yapılmıştı 
     DİNÇER ŞEREF, İSMAİL ERBEN İstanbul 

     Oğlu Ahmet Ekdi’ye Galatasaray Adası’ndaki sünnet düğününde hediye edilen altın kaplama tabanca ile gündeme gelen Siirtli Ekdi Aşireti lideri Bedrettin Ekdi, silahlı saldırıda ağır yaralandı. 
     Ekdi, dün saat 17.30’da Şişli Yaşar Doğu Sokak’ta, oğlu Ahmet’in karate öğrendiği spor salonundan çıkarak otomobiline yöneldi. Bu sırada 2 kişi Ekdi’ye ateş açtı. Göğüs ve bacağından ağır yaralanan Ekdi, yeğeni Bülent Ekdi tarafından Amerikan Hastanesi’ne kaldırıldı. Olay yerinde bulunan silah incelemeye alınırken, Ekdi’nin, öldürdüğü bir kişinin yakınlarınca vurulma ihtimali üzerinde duruluyor. 
     Ekdi, 1980’de adam yaralamadan bir yıl Akşehir Cezaevi’nde yattı. 1985’te aynı suçtan, Bayrampaşa’da tutuklu kaldı. Kayıtlarda Ekdi, 25 Eylül 1980’de 16 kilo esrar, sahte 100 bin Alman markı, 50 bin ABD doları, 1987 de de 6 kilo eroinden işlem gördü. 1997’de tefecilikten gözaltına alınan Ekdi, 1999’da cinayet suçundan 6 yıl 8 aya çarptırıldı, cezasını 32 ayda tamamladı. 
     



 GÜNCEL 















</TEXT>
</DOC>
