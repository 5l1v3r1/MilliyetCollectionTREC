<DOC>
<DOCNO> 66202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun16.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CİA Başkanı "Türkiye yüksek risk altında" 
</HEADLINE>
<TEXT>

     Amerikan Merkezi Haberalma Örgütü CIA Başkanı George Tenet, El Kadie ve diğer terör örgütlerinin ABD'ye yönelik başka saldırı planları bulunduğunu, ABD'nin yanı sıra özellikle İsrail, Suudi Arabistan ve Türkiye'nin ''yüksek risk altında'' olduğunu söyledi. 
     Tenet, Kongre'de yaptığı konuşmada, ABD hedeflerine yönelik saldırıların, Avrupa ve Ortadoğu'nun büyük kentlerinde bulunan El Kaide hücreleri tarafından başlatılabileceğini, El Kaide'nin Somali, Yemen, Endonezya ve Filipinler'deki diğer örgütlerle olan bağlantılarından yararlanabileceğini söyledi. 
     George Tenet, ''El Kaide'nin Avrupa, Ortadoğu, Afrika ve Güneybatı Afrika'daki hedefleri vurma planları da var. Amerika'nın yanı sıra özellikle İsrail, Suudi Arabistan ve Türkiye'nin diplomatik ve askeri birimleri yüksek risk altında bulunuyor'' dedi. 
     11 Eylül terör saldırılarının, El Kaide ve diğer terör 
     örgütlerinin konvansiyonel silahları kullanmaya devam edeceğini gösterdiğini belirten CIA Başkanı, örgütün bazı ''çok tehlikeli'' kimyasal maddeleri ele geçirmeye çalıştığını ve Usame Bin Ladin'in ''gelişmiş biyolojik silah araştırma programının'' peşine düştüğünü kaydetti. 
     Tenet, teröre karşı yapılan savaşla, dünya çapındaki 60'tan fazla ülkede yaklaşık bin El Kaide militanının yakalandığını belirtti. 
     Bununla birlikte El Kaide örgütünün ''hala çok tehlikeli'' olduğunu vurgulayan Tenet, ''Tekrar etmeliyim ki, El Kaide, Afganistan'daki savaşa rağmen henüz tamamen imha edilmedi'' diye konuştu. 
     






</TEXT>
</DOC>
