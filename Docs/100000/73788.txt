<DOC>
<DOCNO> 73788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sondun17.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Her 7 Avrupalı'dan birinin içme suyu ve kanalizasyonu yok 
</HEADLINE>
<TEXT>

     Avrupa'da yaşayan her 7 kişiden birinin, içme suyu ve kanalizasyon sisteminden yoksun olduğu belirtildi. 
     BM Avrupa Ekonomisi Komisyonu'nun dünya su günü dolayısıyla yayımladığı bildiride, Avrupa kıtasındaki içme suyu şebekesinde meydana gelen önemli miktarlardaki kaçakların da yılda yaklaşık 10 milyar dolar zarara neden olduğuna dikkat çekildi. 
     Komisyondan Alman uzman Rainer Enderlein, yaptığı açıklamada, ''Artan miktarlardaki bir su kıtlığından bahsedildiği sırada, gelişmiş ülkelerde halen su kaybı lüksü var'' dedi. 
     Moskova ve Saint-Petersbourg gibi kentlerde su üretiminin yüzde 50 ila 60'ının boşa harcandığını belirten Enderlein, içme suyu şebekelerindeki kaçakların en çok Avrupa kentlerinin eski bölgelerini etkilediğini kaydetti ve buna örnek olarak, Oslo'nun eski kent bölgesindeki su kaçaklarının yüzde 50'yi bulduğunu söyledi. 
     Dünya su günü, her yıl 22 martta kutlanıyor. 
     






</TEXT>
</DOC>
