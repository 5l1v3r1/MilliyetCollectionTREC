<DOC>
<DOCNO> 60600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur13.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polisi uyardı "Zincirsiz yola çıkmayın" 
</HEADLINE>
<TEXT>

     İstanbul Emniyet Müdürlüğü, kendi aracını kullanmak zorunda kalan vatandaşları, ''zincir, çekme halatı ve takoz olmadan yola çıkmamaları'' yönünde uyardı. 
     İstanbul Emniyet Müdürlüğü'nden yapılan yazılı açıklamada, meteoroloji yetkilileriyle gerçekleştirilen görüşmeler sonucu, İstanbul'da kar yağışının 2-3 gün daha süreceğinin öğrenildiği bildirildi. 
     Olumsuz hava şartları nedeniyle, vatandaşların kendi araçlarını kullanmayarak toplu taşıma araçlarına yönelmesi önerilen açıklamada, kendi aracını kullanmak zorunda kalanların da mutlaka zincir takmaları, çekme halatı ve takoz olmadan yola çıkmamaları istendi. 
     Açıklamada, karlanma ve buzlanma nedeniyle kapanan yolların acilen açılabilmesi için emniyet şeritlerinin vatandaşlar tarafından kullanılmaması gerektiği de vurgulandı. 
     Ramazan Bayramı'ndaki hava muhalefeti nedeniyle İstanbul Valiliği'nce oluşturulan kriz merkezinin halen görevine devam ettiği kaydedilen açıklamada, Büyükşehir Belediyesi ve ilçe belediyelerin bünyeleri dahilindeki yol bakım noktalarına telsizli görevliler verildiği belirtildi. 
     Açıklamada, bu trafik polislerinin tespit ettikleri noktalara tuz ekiplerinin intikalinin sağladığı ifade edildi. 
     
     Emniyet Müdürü'nın açıklaması 
     İstanbul Emniyet Müdürü Hasan Özdemir de basın mensuplarına bilgi verirken, araçlara zincir takılmasının gerekli olduğunu, polis ekiplerinin de kendi araçlarına zincir taktığını kaydetti. 
     Trafik probleminin dışında asayişe ilişkin şu ana kadar kentte ciddi bir sorun bulunmadığını belirten Özdemir, trafik ile ilgili bütün birimlerin alarma geçirildiğini bildirdi. 
     Bu arada, İstanbul'un bazı ilçelerindeki 15'e yakın polis karakolunun, personel tasarrufu nedeniyle önümüzdeki günlerde kapatılacağını da anlatan Özdemir, ''Fakat buralarda vatandaşa hizmetin aksamaması için gerekli tedbirleri alacağız'' dedi. 
     Özdemir, Vatan Caddesi'ndeki emniyet müdürlüğü kompleksinde gazetecilerle bir süre kartopu oynadı. 
     






</TEXT>
</DOC>
