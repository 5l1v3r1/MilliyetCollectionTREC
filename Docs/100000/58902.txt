<DOC>
<DOCNO> 58902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun11.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Arjantin'i yalnız bıraktı 
</HEADLINE>
<TEXT>

     Ekonomisinin çökmesi üzerine sosyal patlamalara sahne olan Arjantin'in ABD tarafından yalnız bırakılmasına sert eleştirilere yol açtı. New York Times gazetesi, başarısız ekonomik deneyimin Arjantin'e çok pahalıya mal olduğunu ancak ABD ve IMF için de bir darbe oluşturduğunu belirterek "ABD Hazine Bakanlığı, Arjantin'i uçurum kenarına itti ve çökmesine izin verdi" görüşüne de yer verdi. 
     "Arjantin'in Çöküşünün ABD için Etkileri" başlıklı haber yorumunda New York Times, Arjantin'e bazı önlemleri aldıran ABD ve IMF'nin işlerin kötüye gitmeye başladığında yardım etmeye yanaşmadıklarını savundu. 
     New York Times'e ABD'nin Arjantin'e yönelik yaklaşımı değerlendiren Connecticut'daki BCP Securities Araştırma Şefi Walter Molano, "Arjantin'i uçurum kenarına iten ve çökmesine izin verenin ABD Hazine Bakanlığı olduğu çok açıktır. Bu nedenle kimin sorumlu olduğu konusu gündeme gelmesi gerekir" dedi. 
     
     Sert açıklama 
     Arjantin'in on yıl önce ulusal para birimi pesoyu dolara bağlayarak enflasyon düşürdüğünü ve mali disiplini sağladığını ancak mevcut krize zemin hazırladığı kaydedilen gazetede "İlk Bush Yönetimi, o adım atılmasını Arjantin'ten ısrarla istemiş ve ABD, aynı sistemi tereddüt içinde olan diğer Latin Amerika ülkelerine de satmaya çalışmıştı" denildi. 
     Buna karşın, ikinci Bush Yönetiminin ABD'nin daha önce oynadığı rolü göz ardı etmeyi daha uygun gördüğünü ve Arjantin'in artan sorunları ile mümkün olduğu kadar mesafe koymaya çalıştığı kaydedilen New York Times, bu konuda en acımasız açıklamasının ABD Hazine Bakanı Paul O'Neill'den geldiğini anımsattı. Gazete, O'Neill'in geçen yaz The Economist dergisine verdiği demeçte Arjantin'in son 70 yılda sık sık krizde olduğunu, ihracatı olmadığını ve bu durumdan memnun olduğunu öne sürerek ülkeden sermaye kaçışını ve güven kayıbının hızlandırılmasına katkıda bulunduğuna dikkat çekti. 
     New York Times haberinde görüşlerine de yer verilen Washington'daki İnter-American Dialogue kuruluşundan Peter Hakim ise, O'Neill'in demecinde ABD'nin Arjantin ürünlerine çok yüksek gümrük duvarlarını uyguladığını hiç değinmediğine işaret ederken ABD'nin Arjantin'e yardım amacıyla devreye girmek istemediğini savundu. 
     
     Kaypak, güvenilmez 
     IMF ile de görüşme masasına oturan Peru Maliye Bakanı Petro Pablo Kuczyinski'nin de Arjantin'in çöküşünden IMF'nin de kısmen sorumlu olduğu, her şeyin çok kötü gittiği bir arada çok sert bir tutum takındığı yolundaki açıklamalarına dikkat çeken New York Times, "Ancak Arjantin'in kaderine terk edilmesi, bir ekonomik politika başarısızlığından çok daha ötesinde bir şeydir. Aynı zamanda stratejik bir etkisi var çünkü Latin Amerika'nın geri kalan bölümü için bir çok liderin her zaman savundukları ABD'nin kaypak ve güvenilmez bir müteffik olduğu' görüşünü kanıtlıyor" değerlendimesini yaptı. 
     New York Times gazetesi, son 10 yılda dış politika konularında Arjantin'in ABD'ye en çok yakınlaşan bölge ülkesi olduğunu belirterek Arjantin'in Körfez Savaşına katılan tek Latin Amerika ülkesi olduğunu, ekonomik krize karşın Afganistan'a 600 askeri sağlamaya taahhüt ettiğini anımsattı. Gazete, ABD'nin Türkiye ile Arjantin'e yönelik yaklaşımındaki farklılıklara da değinirken de şöyle dedi 
     "Altı ay önce Türkiye'nin durumu, Arjantin'inkine çok benziyordu. Ancak Arjantin, kendi sorunlarıyla tek başına bırakılırken Türkiye'ye finansal ve siyasi destek yağdı. Bu, çoğu kişi tarafından ABD'nin Türkiye'yi Amerika'nın geopolitik hedefler açısından hayati olarak gördüğünün kanıtı olarak değerlendiriliyor. Şimdi, ABD'nin komşularını Amerika Serbest Ticaret Alanı'na çekmeyi umduğu bu sırada diğer Latin Amerika ülkelerinin Amerika'nın dostu olmanın bir yararı olmadığı sonucunu çıkarmaları beklenebilir." 
     






</TEXT>
</DOC>
