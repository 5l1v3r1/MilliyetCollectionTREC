<DOC>
<DOCNO> 93039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/ekonomi/eko01.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçıya ilk 6 ayda 1 milyar dolarlık kredi kullandırdık 
</HEADLINE>
<TEXT>

Eximbank Genel Müdürü Kılıçoğlu, kredi kullanımının azalmasına rağmen ilk altı ayda 1 milyar dolarlık kredi kullanıldığını söyledi 
     FİNANS SOHBETLERİ KADİFE ŞAHİN 

     Ekonomik krizler ve bankacılık sektörünün yeniden yapılandırma sürecinde olması nedeniyle geçen yıl ve bu yıl kredi kullanımında yavaşlama yaşandığını bildiren Eximbank Genel Müdürü Ahmet Kılıçoğlu, bu yılın ilk altı ayında 1 milyar dolarlık kredi kullandırdıklarını söyledi. 
     
     Kaynağın çoğu yabancı 
     Bu rakamın TL olarak 1.4 katrilyon olduğunu ifade eden Kılıçoğlu, 1.1 milyar dolar tutarında ihracatı da sigorta kapsamına aldıklarını bildirdi. Eximbank’ın elinde kaynak olduğu ancak ihracatçıya kullandırmadığı yönünde eleştiriler olduğunu belirten Kılıçoğlu, "Evet, doğru elimizde kaynak var. Ancak neticede Eximbank’ın sahip olduğu 2.7 milyar dolarlık kaynağın 2.1 milyar doları yabancı kaynaktan oluşuyor. 2.7 milyar doların 650 milyon doları kendi özkaynağımız. 
     Yüzde 76 yabancı kaynakla çalışan Eximbank kaynaklarını akılcı kullanmak zorunda. Yoksa sistemi döndürmemiz zorlaşır" dedi. Eximbank’ın mevduat toplamayan, özkaynaklarını Hazine desteği ile oluşturan bir banka olduğunu kaydeden Kılıçoğlu, bankanın altı aylık süre içinde TL ve dövizde iki kez faiz düşürdüğünü ve ayrıca TL kredilerde 1.5 trilyon olan limiti de 3 trilyona çıkardığını söyledi. 
     Bugüne kadar 20 bankanın Tasarruf Mevduatı Sigorta Fonu’na Fon devredilerek sistemden çıkarılmasının da bu bankalar üzerinden Eximbank’tan kredi kullanan firmaları güç durumda bıraktığını söyleyen Kılıçoğlu, şöyle konuştu 
     "Fon’a devredilen 20 bankadan ortalama 30’ar müşteri geliyor olsa 600 tane firma Eximbank’a gelme şansını kaybetti. Yeni banka bulmakta da zorlanıyorlar." 
     
Aktif büyüklüğümüz fazla      Dünyada eximbankların en fazla ihracatın yüzde 10’nu desteklediğini kaydeden Kılıçoğlu, Türk Eximbank’ın ise ihracatın yüzde 25’ni desteklediğini söyledi. "Piyasadaki boşluk bizi buna ittiyor" diyen Kılıçoğlu, Eximbank’ın sektörde aktif büyüklükte 9’uncu olmasının da enteresan bir durum olduğunu ifade etti. Kılıçoğlu, "Eximbank mali sistem içinde bu kadar büyük olmamalı" dedi. 
     
Mali yapıya göre kredi      Performans kredilerinde banka teminatını azaltma yönünde ciddi adım atıldığını bildiren Kılıçoğlu, ihracat performansı yerine mali yapının ağırlık kazandığını söyledi. Borç özkaynak oranı dışında etik değer ve ihracat durumuna bakıldığını belirten Kılıçoğlu, ana para ve faizin yüzde 10’unun teminat alındığını bildirdi. Borç özkaynak oranı 2.5 veya altında ise yüzde 65’lik teminat kullandırıldığını bildiren Kılıçoğlu, 2.5 - 4 arasında ise yüzde 80, 4 - 5.5 arasında ise yüzde 90 ile teminat kullandırıldığını kaydetti. Kılıçoğlu, böylece KOBİ’lere de performans kredisi kullanma hakkı verildiğini söyledi. 
     
Müteahhide de teminat      Müteahhitlik firmalarının yurtdışında yaşadığı teminat mektubu sorununun çözümlenmesi için fonksiyonu olmamasına rağmen Eximbank’ın devreye gireceğini ifade eden Kılıçoğlu, bankanın yetkili kılınması için Yüksek Danışma ve Kredileri Yönlendirme Kurulu’ndan onay beklediğini söyledi. Eximbank’ın yıllık programını onaylayan kurulun Merkez Bankası Başkanı, Dış Ticaret, Hazine, DPT ve Sanayi Bakanlığı müsteşarları, Eximbank Genel Müdürü ve Yönetim Kurulu Başkanı’ndan oluştuğunu bildiren Kılıçoğlu, yetki onayının önümüzdeki hafta çıkmasının beklendiğini bildirdi. 
     



 EKONOMİ 





















</TEXT>
</DOC>
