<DOC>
<DOCNO> 67427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun12.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Kıbrıs'ta uzlaşma umudu artıyor" 
</HEADLINE>
<TEXT>

     İngiltere'de yayımlanan The Guardian gazetesi, Kıbrıs'ta iki lider arasında yapılan görüşmelerin uzlaşma umudunu artırdığını yazdı. 
     Gazetenin ''Kıbrıslılar, artık ortak gelecek hayali kurmaya da cesaret edebilecek'' başlıklı yazısında, sorunun geçmişine de ışık tutmaya çalışıldı. 
     Yazıda, Yunanlı generallerin Başpiskopos Makarios'u devirmelerinin Kıbrıslı Türkler ile Rumların birliklerindeki ilk kırılma noktasını oluşturduğu belirtildi, bunun da Türk tarafına, adadaki Türkleri korumak için müdahale etme konusunda ''gerekli her türlü mazareti sağladığı'' öne sürüldü. 
     Türk askerinin müdahalesinden sonra kurulan KKTC'nin Türkiye dışında hiçbir ülke tarafından tanınmadığı kaydedilen yazıda, KKTC Cumhurbaşkanı Rauf Denktaş ile Rum yönetimi lideri Glafkos Klerides arasında başlatılan görüşmelerde Haziran'a kadar anlaşma taslağı çıkacağına ilişkin umutlar bulunduğu bildirildi. 
     Her şeyin planlandığı gibi gitmesi halinde Kıbrıs'ta yine ''iki bölgeli, iki toplumlu federasyon'' kurulmasının mümkün olacağı kaydedilen yazıda, BM Genel Sekreteri'nin Kıbrıs özel temsilcisi Alvaro de Soto'nun, ''ortada çözülemeyecek sorun bulunmadığına'' dair sözlerine de dikkat çekildi. 
     






</TEXT>
</DOC>
