<DOC>
<DOCNO> 71571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko05.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell’i yok etmek istiyorlar 
</HEADLINE>
<TEXT>

Aycell’in yok edilmeye çalışıldığını belirten Türk Telekom Genel Müdürü Alptürk, Aycell ve Aria yaşamazsa, piyasada tekel olur’ dedi 
     ANKARA Milliyet 

     Aycell Genel Müdürlüğü’ne Fahrettin Aydın getirildi. Türk Telekom TT Genel Müdürü İ. Hakkı Alptürk, atama kararı ve görevden alınan eski genel müdür Mehmet Ekinalan’ın, dün Milliyet’e yaptığı açıklamalarda ileri sürdüğü iddialar konusunda bir basın toplantısı düzenledi. 
     Alptürk, Aycell’e niteliksiz eleman alınması için baskı yapıldığı, finansman bulunmasının engellendiği iddialarının doğru olmadığını söyledi. "Aycell’in personel sayısı sadece 70. Bunlar küçük şeyler. Konuşmaya değmez" diyen Alptürk, Ekinlan’ın istifa etmediğini, TT yönetimince görevden alındığını hatırlattı. 
     Alptürk, Ekinalan’ın görevden alınmasında lobilerin etkisi olup olmadığı’ yolundaki bir soruya karşılık olarak da "Bunu kendisi açıklamalı. Görevden alınması TT yönetiminin kararıdır" dedi. 
     Turkcell’in Başbakan’a mektup yazarak, Aycell’in kapatılmasını istediği iddiasını ise doğruladı. Alptürk "Aycell karalanarak yok edilmeye çalışılıyor" dedi. 
     "Aycell’in faaliyetlerinin durdurulmasıyla ilgili olarak yüksek makama mektup yazıldığı doğru. Bu, etiği bozan bir davranıştır. Her ortamda Aycell ve TT yok edilmeye çalışılıyor. Turkcell’in bir sorunu varsa masaya otururuz" diyen Alptürk, girişimlerin yalnızca mektupla sınırlı kalmadığını da belirtti. 
     
     Tekel istiyorlar 
     Turkcell ve Telsim’e zamanında büyük destek verdiklerini belirten Alptürk, "Keşke, diğer GSM şirketlerine verilen desteğin binde birini Aycell’e verebilseydik. Rekabet ortamında bu iki yeni şirketi yaşatamayacaksak, resmi tekellerden söz ederken, özel tekeller gündeme gelecektir" dedi. 
     
Evlatlarımızı alıyoruz’      Aycell Genel Müdürlüğü’ne getirilen ve Telsim’de işletme ve planlama müdürlükleri yapan Fahrettin Aydın’ın, 1987 - 99 yılları arasında TT’de çeşitli kademelerde mühendis, baş mühendis, kısım amiri ve grup baş mühendisi olarak çalıştığını belirten Alptürk, "Evlatlarımızı geri alıyoruz" dedi. 
     
     Bulgar Telekom 
     Alptürk, özelleştirilmesi kararlaştırılan Bulgaristan Telekom Şirketi BTS ile ilgilendiklerini söyledi. Alptürk, "Bulgaristan Avrupa’ya açılan bir kapıdır. Biz de dünyaya açılmak istiyoruz. Bu şirketi almak stratejik bir karardır. Gelişmelere bakarak karar vereceğiz" diye konuştu. 
     
     İnternetçilere çattı 
     Alptürk, internet servis sağlayıcılarını ISP uyararak, bağlantı ücretlerinin artırılabileceğini söyledi. Servis sağlayıcıların başarısızlıklarını TT’nin üzerine yıkmaya çalıştıklarını söyleyen Alptürk, "Telekom’un 2 milyon internet kullanıcısından kontör ücreti olarak şehiriçi konuşma ücretinin altıda birini alıyor. İnternete sağladığımız destek 1 katrilyonu geçiyor. Bir teşekkür bile almıyorsak, desteği gözden geçiririz" dedi. 
     
     



 EKONOMİ 


















</TEXT>
</DOC>
