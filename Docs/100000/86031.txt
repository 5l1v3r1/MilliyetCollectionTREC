<DOC>
<DOCNO> 86031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/spor/spo06.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Final Hayal mi 
</HEADLINE>
<TEXT>

Kamerun son olimpiyat şampiyonu ve son iki Afrika Uluslar Kupası’nın galibi. Grup sonrası ise finale kadar Arjantin, Brezilya, İngiltere ve Fransa’yla karşılaşmayacak 
     Mehmet Demirkol 

     Kamerun, "Tüm zamanların Dünya Kupası puan durumu"nda en üst sıradaki Afrika ekibi. Ve Kupa’ya giden tüm takımlar arasında en formda ve sorunsuz olanı. Katıldığı son üç büyük turnuvanın galibi. Ve Kamerunlular şu andaki milli takımın, 1990’daki mucize takımdan, mukayese edilmez şekilde daha iyi olduğunu söylüyorlar. Kendileri belki finali hedeflemiyor, ama buraya kadar gidebileceklerini zikredenler yok değil. Pele 1994’de "2000 yılına kalmadan bir Afrika ülkesi Dünya Kupası’nı kazanacak" demiş ama tahmini tutmamıştı. Şimdi "Kamerun’un bunu yapabilir mi " diye düşünmekten insan kendini alamıyor. 
     Şöyle düşünün Kamerun, Almanya, İrlanda ve Suudi Arabistan grubunda ikinci olsa en güçlü muhtemel rakibi İspanya olacak, geçerse Portekiz ve onu da geçerse İtalya. Arjantin, Brezilya, Fransa, İngiltere yok. Adı güçlü, ama kendisi sorunlu ekipler muhtemel rakipler. Kamerun bunu yapabilir mi Ah o bildik Afrika sorunları olmasa 
     Winfired Schafer, Afrika Aslanları’nın son 1 yıldaki dördüncü hocası. Konsantrasyonu kolay bozulan, taktik disiplinlerini çabuk kaybeden ve organizasyon sevmeyen, ama çok yetenekli bir oyuncu grubuyla ancak bir Alman uğraşabilirdi ve gerçekten çok uğraştı. Bugün Kamerun’un belli bir alt yapısı oluştu, ama ne kadar çabuk bozulabileceğini tarih bizlere çok defa gösterdi. 
     Ve bir bozuldu mu, herşey darmadağın oluyor. Sertleşip kart görebiliyorlar. 1990’da Cannigia’nın üç ayrı oyuncudan üç tekme yediği sahneyi gözünüze getirin, bir de üstüne Galatasaray’ın peşinde olduğu Rigobert Song’un kupa tarihinin iki kupa üst üste kırmızı kart gören tek futbolcusu olduğunu hatırlayın. Schafer bu sorunların çoğunu çözdüğünü düşünüyor. Eğer gerçekten öyleyse yolları açık. 
     
Yıldız adayı      Samel Eto’o 
     SUFFO, M’Boma ve Desire Job gibi iyi forvetleri var, ama Eto’o’nun yeri farklı. 21 yaşında ancak tecrübeli. Geçen Dünya Kupası kadrosunda vardı ve Olimpiyat Şampiyonu takımının da yıldızıydı. Genç yaşında Real Madrid tarafından seçildi, ama sonra Espanyol ve Real Mallorca’ya kiralık verildi. Fenerbahçe’nin de bir ara peşine düştüğü genç oyuncu sonra Mallorca’ya satıldı. Milli takımlarda daha başarılı bir pereformans gösteriyor. 12 maçta 7 golü var. Ve bu kupada patlama yapmayı hedefliyor. 
     

</TEXT>
</DOC>
