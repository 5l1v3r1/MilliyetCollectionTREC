<DOC>
<DOCNO> 85145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/ekonomi/eko02.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan Maliye çocuklara kükredi 
</HEADLINE>
<TEXT>

Maliye, Bilişim Olimpiyatı’nda dereceye giren gençlerin aldığı 1’er milyar liralık para ödülünün vergisinin peşine düştü. Ödülü veren Akbank, gençlerin yerine vergileri de ödedi 
     RIFAT DEMİR 

     Trilyonluk vergi kaçakçılığı olaylarında harekete geçmek için yıllarca bekleyen Maliye, liseli gençlerin ödüllerinden vergi kesmek için bir gün bile sektirmedi. Bilişim Olimpiyatı’nda sponsor firmalarca ödüllendirilen liseli gençlerden, 1’er milyar liralık ödülün vergisi istendi. Para ödülünü veren Akbank devreye girerek vergileri de ödedi. 
     28 Nisan’da sonuçlanan ve bin 609 projenin yarıştığı olimpiyata, Türkiye çapında bin okuldan, 10 bini aşkın proje katıldı. Bin 609 projenin finale kaldığı yarışmada ilköğretim ve lise kategorisinde gençler, web tasarımı, hayalimdeki bilişim projesi, bilişim teknolojileri araştırması ve bilgisayar yazılımı alanlarında yarıştı. 
     Sonuçta 25 proje dereceye girdi. Sponsorlardan Sabancı Üniversitesi, başarılı bilişimcilere 50 bin dolarlık eğitim bursu Microsoft, yaz okulu ve firmanın yeni ürünlerini deneme beta tester imk nını sağladı. Yarışmaya destek veren Aria 25 öğrenciye cep telefonu, Akbank ise 1’er milyar lira nakit para ödülü verdi. 
     
     Microsoft kaptı 
     Maliye de bu noktada harekete geçti ve 770 milyon liralık muafiyet sınırının aşıldığı gerekçesiyle nakit ödülün vergisini istedi. Bu gelişmeden haberdar edilen Akbank, 1’er milyarlık para ödüllerinin vergisini de ödedi. 
     Yarışmanın ana düzenleyicilerinden Batı Koleji Kurucusu İlter Çelik, gençlerden vergi istenmesine isyan ediyor. "Trilyonluk vergi kaçıranlar varken, öğrencilerin ödülünden vergi istiyorlar" diyen Çelik, ödül alan her bir projenin milyon dolarlara satılabileceğini belirtiyor. Çelik, "Örneğin geliştirlen bir yazılım başka bir şehirdeki oyuncak arabayı hareket ettiriyor. Microsoft yazılım hakkı için anlaşma imzalamak istiyor. Bu çocuklar imkansızlıklar içinde" dedi. 
     Bu arada, devletin ödüllerinden vergi almak için hatırladığı başarılı liseli gençlerin, Microsoft tarafından yaz kampına alınarak eğitileceği ve şirketin gelecekteki başarılı eleman adayları arasına girecekleri öğrenildi. 
     
Trilyonları kaçırdılar      Maliye’ye vergi borcu alan ünlüler arasında kumarhane sahiplerinden, spor kulüplerine kadar her kesimden kişi ve kurum bulunuyor. 1996’da öldürülen Ömer Lütfi Topal’ın kumarhanelerden 1.5 milyar dolar civarında vergi borcu bulunuyor. Topal ailesi, halen ödemede bulunmadı. 
     Kumarhane sahibi Sudi Özkan’ın ise en az 250 trilyon liralık kesinleşmiş vergi borçları ödenmeyi bekliyor. 
     Futbolcularının transfer paralarını gerçek rakamın yüzde 10’u olarak gösteren Galatasaray’ın 130 milyon dolar, Fenerbahçe’nin ise 80 milyon dolar vergi borcu ödenmeyi bekliyor. Her iki kurum da uzlaşma komisyonunda borçlarını sildirmek için zaman kolluyor. 
     Ayrıca 1.7 milyar dolarlık hayali ihracat yapan Orhan Aslıtürk de en büyük vergi borçluları arasında. Aslıtürk’ün belirlenen tüm mal varlığı üzerinde haciz bulunurken, iş yaptığı Murat Demirel, Ali Balkaner, Hayyam Garipoğlu, Faruk Süren, Cavit Çağlar gibi isimlerin de trilyonlarca liralık vergi borçları var. 
     



 EKONOMİ 


















</TEXT>
</DOC>
