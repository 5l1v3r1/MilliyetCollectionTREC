<DOC>
<DOCNO> 70455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/dunya/dun02.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, bir cephe de Yemen’de açıyor 
</HEADLINE>
<TEXT>

Başkan Bush’un onayladığı plana göre ABD, önümüzdeki hafta Yemen’e 100 komando gönderecek. Bu askerler sadece eğitim amaçlı görev yapacak 
     DIŞ HABERLER SERVİSİ 

     ABD, terörizme karşı savaşın 4. cephesini Yemen’de açıyor. Afganistan operasyonunun ardından Filipinler ve Gürcistan’da radikal dinci terörist avına çıkan Washington en geç bir hafta içinde Yemen’e de 100 asker sevk edeceğini açıkladı. 
     The New York Times gazetesinin haberine göre, Yemen’e gönderilecek 100 kişilik Amerikan birliği ağırlıklı olarak seçkin komandolardan oluşacak. Birlikte ayrıca istihbarat ve öteki askeri konularda uzman elemanlar yer alacak. Amerikan askerleri, Afganistan’dan kaçan veya operasyon öncesinden beri burada gizlendiklerinden şüphe edilen üst düzey El Kaide militanlarını yakalamaya çalışacak. 
     Yemen’le yapılan anlaşmaya göre, Amerikan askerleri meşru savunma dışında silah kullanmayacak. Amerikalılar, Yemen askerlerini eğitecek, gece görüş dürbünleri, sensörler, helikopterler ve hafif silahlar gibi çeşitli teçhizat sağlayacak. Ayrıca El Kaide’ye karşı yapılacak operasyonları planlayıp koordine edecek. 
     Yemen, ABD açısından özel bir önem taşıyor. Suudi terörist Usame Bin Ladin’in babasının doğum yeri olan Yemen, 11 Eylül’den önce ABD hedeflerine yönelik saldırılara sahne olmuştu. 
     



 DÜNYA 












</TEXT>
</DOC>
