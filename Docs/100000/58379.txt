<DOC>
<DOCNO> 58379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/eko05.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KIBRIS POLEMİĞİ 
</HEADLINE>
<TEXT>

TÜSİAD’ın, AB ile üyelik müzakerelerinin başlatılarak Kıbrıs sorununun 2002’de çözülmesi gerektiği çıkışına, Dışişleri Bakanı Cem’den İki konu birbirine bağlanmamalı’ yanıtı geldi 
     ANKARA Milliyet 

KAYHAN Kıbrıs sorunu 2002’de çözülsün      Türk Sanayicileri ve İşadamları Derneği TÜSİAD yönetimi, hükümetin Kıbrıs sorununun çözümünde 2002 Aralık’ına kadar bir inisiyatif geliştirmek zorunda olduğunu belirtti. 
     Ankara’da toplanan Yüksek İstişare Konseyi YİK toplantısında konuşan TÜSİAD Başkanı Tuncay Özilhan, Türkiye’nin Avrupa Birliği AB üyelik sürecinde yalnız kalmamaması için 2002’de müzakereleri başlatması gerektiğini söyledi. Kıbrıs’ta görüşmelerin Türk tarafının girişimiyle başlatılmış bulunmasının umut verici olduğunu kaydeden Özilhan, "Şimdi yapılması gereken, bu açılımı sonuca götürmek ve bu sorunu Türkiye ile dünya gündeminden düşürmektir" dedi. 
     
     Kriterler tutturulmalı’ 
     YİK Başkanı Muharrem Kayhan da 2002’nin özellikle AB ile ilişkiler açısından bir dönüm noktası olacağını belirterek, AB’ye üyelik müzakerelerine başlamak için Kopenhag kriterlerinin yerine getirilmesi gerektiğine dikkat çekti. Kayhan, "Aday ülkeler arasında bu kriterleri yerine getirmeyen bir tek Türkiye var" dedi. 
     Laeken zirvesi sonuçlarının Türkiye - AB ilişkileri açısından olumlu değerlendirmelere sahne olduğunu belirten Kayhan, ancak bu gelişmelerin bazı temel gerçekleri unutturmaması gerektiğini ifade etti. 
     Kopenhag kriterlerinin uygulanmaması halinde AB’nin Türkiye’ye bir katılım stratejisi önermeyeceği ve üyeliğin süresiz erteleneceğini vurgulayan Kayhan, "Bu manzara bize 2002 Aralık’ına kadar Kıbrıs sorununun çözümü yönünde bir inisiyatif geliştirmek zorunda olduğumuzu sürekli hatırlatmaktadır" diye konuştu. 
     
CEM AB üyeliği ile Kıbrıs ayrı konular      ANKARA Milliyet 

     TÜSİAD Başkanı Tuncay Özilhan’ın AB üyeliğine Kıbrıs’ın engel olduğu yönündeki sözlerine hem Başbakan Yardımcısı Mesut Yılmaz, hem de Dışişleri Bakanı İsmail Cem’den yanıt geldi. 
     Yılmaz, "AB nedeniyle milli çıkarlardan taviz düşünülemez. Bu durum özellikle Yunanistan ile ilişkiler ve Kıbrıs konusunda geçerli" derken, Dışişleri Bakanı Cem de Kıbrıs sorununun çözümü ile AB üyeliği arasında bağlantı kurmanın yanlış olacağını belirtti. TÜSİAD tarafından verilen öğle yemeğine katılan Cem, "Bir hatayı hiç yapmamak lazım, zaman zaman AB - Türkiye - Kıbrıs arasında denklem kurulmaya çalışılıyor" dedi. Cem, Türkiye’nin AB üyeliğinin Kıbrıs sorunundan ayrı olduğuna işaret eederek, " İki ayrı konunun bir arada görülmesi fevkalade yanlış olur" dedi. Cem, Kıbrıs’ta iki lider arasında 16 Ocak’ta Kıbrıs’ta başlayacak görüşmelerde, Kıbrıs vizyonu oluşturabilmeleri durumunda en önemli adımın atılmış olacağını söyledi. 
     
     AB bizi birleştirmeli’ 
     Cem, "AB, bizi bölen bir fay hattı değil, hepimizi uzlaşma zeminine getiren bir konu olmalıdır" dedi. Cem, Türkiye’nin kültürel anlamda Avrupa’ya da Asya’ya da yakın olduğunu vurgulayarak, Türkiye’nin AB’ye üye olmasından AB’nin de kazançlı çıkacağını dile getirdi. Türkiye’nin Kosova’dan Afganistan’a kadar etkili olduğunu kaydeden Cem, son Afganistan gezisi için "Krallar gibi karşılandık" dedi. 
     AGSP sürecinde Türkiye’nin hakkını koruduklarını ve arzulanan hedefe ulaşıldığını ifade eden İsmail Cem, "AGSP’de çatır çatır müzakere ettik" diye konuştu. 
     



 EKONOMİ 





















</TEXT>
</DOC>
