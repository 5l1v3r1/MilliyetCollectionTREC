<DOC>
<DOCNO> 78172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sondun09.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokaktaki Amerikalının, İsrail'e desteği azaldı... 
</HEADLINE>
<TEXT>

     ABD'de Ortadoğu kriziyle ilgili olarak bugüne kadar yapılan kamuoyu yoklamalarında çoğunlukla İsrail'e destek veren Amerikalılar bu desteklerini çekti. 
     Time Dergisi ve CNN'in ortak yaptırdığı kamuoyu yoklamasına göre Amerikalıların çoğunluğu, "İsrail Filistin bölgelerinden hemen çekilmezse, İsrail'e ekonomik ve askeri yardımının azaltılması gerektiğine" inanıyor. 
     1003 kişi arasında yapılan ankete göre Amerikalıların yüzde 75'i, Dışişleri Bakanı Colin Powell'ın Ortadoğu misyonunu destekliyor, ancak yüzde 62'si Filistin lideri Yaser Arafat'ı "terörist", yüzde 59'u "ABD'nin düşmanı" ve yüzde 90'ı "güvenilmez" görüyor. 
     Şaron'u ise ankete katılanların dörtte biri "ABD'nin düşmanı", yüzde 20'si "terörist", yüzde 65'i "güvenilmez" buluyor. 
     Amerikalıların yüzde 60'ı, İsrail askerleri kuşattığı bölgelerden derhal çekilmezse, İsrail'e yardımın kesilmesinden yana görüş bildirdi. 
     





</TEXT>
</DOC>
