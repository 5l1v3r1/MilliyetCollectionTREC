<DOC>
<DOCNO> 73456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo05.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da rota Fenerbahçe... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, berabere biten İstanbulspor maçında, UEFA Kupası'na katılma yolunda çok önemli bir avantajı kaçırdıklarını söyledi. 
     Gereçci, İstanbulspor karşılaşmasına mutlak galibiyet amacıyla çıktıklarını, ancak ilk yarıyı 2-0 önde kapatmalarına karşın, maç bitiminde adeta yenilmediklerine sevinme noktasına geldiklerini kaydetti. 
     ''İlk yarıyı 2-0 önde kapatınca, ikinci yarıda farka gideceğimizi, en azından galip geleceğimizi düşünürken, 2-2'lik skora razı olduk'' diyen Gereçci, şöyle konuştu 
     ''İstanbulspor maçı geride kaldı. Ancak, iç sahada kaybedilen puanları deplasmanlarda kapatmamız gerekir. Sahamızda puan vermemeliydik. Kalan 7 karşılaşmada daha dikkatli olup, iç-dış saha demeden olabildiğince puan toplamalıyız. 
     Fenerbahçe deplasmanında, İstanbulspor karşısında sahamızda kaybettiğimiz 2 puanı telafi etmeye çalışacağız. UEFA Kupası'na katılma şansımızın devam ettiğine inanıyorum. Ancak, bundan sonra tüm maçlarımızı kazanmamız gerekir.'' Gereçci, kalan 7 karşılaşmanın final havasında oynanması halinde, UEFA Kupası'na katılacaklarına inandığını da sözlerine ekledi. 
     






</TEXT>
</DOC>
