<DOC>
<DOCNO> 53512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/spor/bbas.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE YİNE ONLAR 84-79 
</HEADLINE>
<TEXT>

Avrupa ikincisi 12 Dev Adam Bulgar düğümünü son periyotta çözdü. Sakat aslarından yoksun Milli Takım, Mirsad’ın da sakatlanmasıyla sarsıldı. Ancak mücadeleyi hiç bırakmadı 
     AY - Yıldızlı ekibimiz, İsveç’te yapılacak olan 2003 Avrupa Şampiyonası eleme grubundaki ilk maçında Bulgaristan’ı zor da olsa 84 - 79 yenerek, iyi bir başlangıç yaptı. 2001 Avrupa Şampiyonası’nda aldığı gümüş madalya sonrası, ilk ciddi sınavına çıkan Milli Takımımız, tutuk bir oyun sergilemesine rağmen, son çeyrekte İbrahim’in devreye girmesiyle galibiyete ulaştı. 
     ÖZELLİKLE savunmada aksayan A Milliler, hücumda da dış şutlarda arzulanan yüzdeye ulaşamadı. İlk yarıda takımı sürükleyen Mirsad’ın sakatlanarak oyundan çıkmasıyla bocalayan ve bir ara altı sayı geriye düşen Milli Takımımız, son dakikalarda İbrahim’in üçlükleri ile oyunu kontrolüne alarak sonuca gitti. Ay - Yıldızlılar, grubundaki ikinci maçını İsviçre deplasmanında oynayacak. 
     
     Mirsad şoku 
     MİLLİLERİMİZ’İN yıldız oyuncusu Mirsad Türkcan, Bulgaristan maçının üçüncü periyodunda dizinden sakatlandı. Türkcan’ın sağ diz iç yan bağlarında zedelenme olduğu, İsviçre ve Ukrayna maçlarında oynayamayacağı açıklandı. Milli Takım’da sakatlıkları devam eden Harun Erdenay ve Mehmet Okur, dün forma giyemedi. Abdi İpekçi Salonu’ndaki mücadeleyi Spordan Sorumlu Devlet Bakanı Fikret Ünlü, İstanbul Emniyet Müdürü Hasan Özdemir, Fatih Terim ve Ali Şen gibi tanıdık simalar da izledi. 
     
     Hakemler değişti 
     ERKEK Milliler’in Bulgaristan, Bayan Milliler’in ise Ukrayna ile dün yaptıkları maçların İsrailli hakemleri Yair Michaelly ve Seffi Shemmesh, ülkelerindeki havayollarının grevi nedeniyle İstanbul’a gelemedi. Bunun üzerine İtalyan Fabbio Facchini ve Rumen Marius Udrica, her iki maçı da yönetmek zorunda kaldı. 
     
     "İyi başlangıç" 
     MİLLİ Takım Coachu Aydın Örs, karşılaşma sonrası yaptığı açıklamada, elemelere galibiyetle başlamanın sevindirici olduğunu söyledi. Örs, "Oyuncularım, maça konsantre olmakta güçlük çektiler. Bu da gerek hücumda, gerekse savunmada aksamamıza neden oldu. Eksiklerimizi gördük. Bunları en kısa zamanda gidereceğiz" ifadelerini kullandı. 
     
Bayanlar galip 72-71      BAYAN Basketbol Milli Takımımız 29. Avrupa Şampiyonası eleme grubundaki ilk maçında Ukrayna’yı 72 - 71 mağlup etti. Abdi İpekçi Salonu’nda oynanan karşılaşmanın ilk periyodunu 20 - 18 önde kapatan Ay - Yıldızlı bayanlar devreyi ise 39 - 28 galip bitirdi. Son çeyreğe 55 - 49’luk üstünlükle giren Bayan Milli Takımımız zor da olsa tek sayı farkla Ukrayna’yı devirmeyi başardı. Arzu 19, Nevriye 18 sayı ile Milli Takımımız’ın en skorer oyuncusu oldu. 
     



 SPOR 
























</TEXT>
</DOC>
