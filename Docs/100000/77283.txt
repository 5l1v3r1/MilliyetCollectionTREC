<DOC>
<DOCNO> 77283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/yasam/yas05a.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nezarethanede kazakla intihar 
</HEADLINE>
<TEXT>

Polisin bir kadına sarkıntılık ettiği iddiasıyla gözaltına aldığı Ahmet Arslan’ın, kendini kazağıyla nezarethane demirine asarak intihar ettiği öne sürülüyor 
     İSMAİL POLAT 

     İstanbul Kadıköy’de, zorla taksiye bindirdiği bir kadına sarkıntılık yaptığı iddiasıyla gözaltına alınan 38 yaşındaki Ahmet Arslan, kazağıyla kendini nezarethane demirine asarak intihar etti. 
     Fikirtepe’de oturan Ahmet Arslan, önceki gün bindiği taksiyle Kadıköy’e giderken daha önceden tanıdığı Nazire Çuhacı’yı yolda yürürken gördü. 
     
     Alkollüydü 
     Çuhacı’yı taksiye çağıran Arslan, karşı çıkmasına rağmen kadını zorla taksiye bindirdi ve sarkıntılık etmeye başladı. Bunun üzerine taksi şoförü, kadını aşırı alkollü olduğu belirtilen Arslan’dan koruyabilmek için, bir süre ilerledikten sonra araçtan indirdi. 
     Ahmet Arslan’ın elinden kurtulan Nazire Çuhacı, hemen polise giderek şikayetçi oldu. Bunun üzerine harekete geçen polisler, Arslan’ı gözaltına alarak, dün saat 05.00 sıralarında Hasanpaşa Karakolu’na getirdiler. 
     
     Nedeni bilinmiyor 
     Nezarethaneye konulan Arslan, saat 10.20 sıralarında tuvalete gitmek istedi. Polisler tarafından tuvalete götürülen Arslan, ihtiyacını giderdikten sonra yeniden nezarethaneye konuldu. Ancak Arslan, kısa bir süre sonra polisler tarafından nezarethanede ölü bulundu. Arslan’ın, kazağını ip haline getirerek kendini demirlere astığı belirtildi. Savcının olay yerinde yaptığı incelemenin ardından, Arslan’ın cesedi otopsi için Adli Tıp Kurumu Morgu’na gönderildi. 
     İşsiz olduğu belirtilen Arslan’ın, daha önce de çeşitli nedenlerle birçok kez aynı karakola getirildiği kaydedildi. 
     
     
     



 YAŞAM 
























</TEXT>
</DOC>
