<DOC>
<DOCNO> 52916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sondun03.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Yeni Afgan Hükümeti'nde kadın olmalı..." 
</HEADLINE>
<TEXT>

     Kuzey İttifakı'nın Taliban'a karşı son birkaç günde elde ettiği önemli başarıların ardından Afganistan'ın geleceğine ilişkin tartışmalar alevlenirken ABD, yeni kurulacak hükümette kadınlara da yer verilmesi gerektiğini vurguladı. 
     Amerikan Dışişleri Bakanlığı tarafından hazırlanan ve ''Taliban'ın Kadınlara Karşı Savaşı'' başlığı taşıyan raporda, ''Afgan halkının isteği ve Amerikan hükümetinin desteklediği, Taliban sonrası Afganistan'da, geniş tabanlı temsilcilerden oluşan ve kadınları da içeren bir hükümettir'' denildi. 
     Raporda, özellikle 1996 yılından beri kadınlara karşı uygulanan baskıya ilişkin örnekler verildi. 
     ABD Dışişleri Bakanlığı'nın Global İlişkiler Müsteşarı Paula Dobriansky, raporda, ''biz gelecekteki Afgan hükümetinin çoklu etnik, herkesi temsil eden, kadınlar ve kızların da dahil olacağı şekilde insan haklarına saygılı olması gerektiğine inanıyoruz'' dedi. 
     Raporda, Taliban'ın, kadınlara tecavüz ettiği, alıkoyduğu, zorla evlendirdiği, Afgan ailelerinin kızlarını korumak için Pakistan veya İran'a gönderdiği, yirmi yıldır süren savaşlar yüzünden dul kalan yaklaşık 50 bin kadının, çalışmalarına izin verilmediği için dilenmek zorunda kaldığı anlatıldı. 
     Kadınlara değer vermeyen Afgan toplumu, ''tek kanatlı kuşa'' benzetilirken, bu yüzden toplumun tam anlamıyla faaliyet içinde olamadığı kaydedildi. 
     ABD raporunda, Taliban yönetiminin eski eğitim bakanının kadınlarla ilgili şu görüşüne de yer verildi ''kadınlar bir çiçek, gül gibidir. Çiçeği sularsınız ve kendiniz için evde tutarsınız, bakmak ve koklamak için. Onun, ev dışına çıkarılıp koklanmaması lazım.'' Taliban öncesinde öğretmenlerin yüzde 70'inin, hükümet görevlilerinin yarısının ve Kabil'deki doktorların yüzde 40'ının kadın olduğu belirtildi. 
     Öte yandan, ABD Başkanı George W.Bush'un eşi Laura Bush, Afganistan'da kadınlara uygulanan baskı ve zulüme karşı Afgan kadınlarının haklarının savunulması konusunda bir kampanya başlattı. 
     Laura Bush, radyoda yayınlanan haftalık başkanlık açıklamasında eşi George Bush'un yerine yaptığı konuşmada, ''Terörizme karşı savaş, aynı zamanda kadınların hakları ve onurları için de bir savaştır. Bu konuda hepimizin müdahalede bulunması gerekmektedir. Kadınlara ve çocuklara karşı uygulanan şiddete karşı mücadele etmek özel bir kültürü yansıtmak demek değildir'' dedi. 
     Bush konuşmasında, Afganistan'da kadınlara karşı uygulanan baskı ve zulümün İslam dini ile bir ilgisi bulunmadığını kaydederek, ''Sadece teröristler ve Taliban rejimi kadınlara eğitimi yasaklamıştır, sadece teröristler ve Taliban rejimi, oje sürmeleri halinde kadınların tırnaklarının söküleceği tehditinde bulunmuştur'' şeklinde konuştu. 
     






</TEXT>
</DOC>
