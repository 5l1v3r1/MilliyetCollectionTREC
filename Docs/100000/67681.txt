<DOC>
<DOCNO> 67681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur09.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesör sanık sandalyesinde.. 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi Üroloji Anabilim Dalı Başkanı Prof. Dr. Güner Kemal Özgür, ''irtikaba'' kalkıştığı iddiasıyla hakim karşısına çıktı. 
     Trabzon Ağır Ceza Mahkemesi'nde görülmeye başlanan duruşmada, tutuksuz yargılanan Güner Kemal Özgür hazır bulundu. 
     Özgür, ifadesinde, irtikapla suçlandığı tarihlerde senelik izin ve kongre dolayısıyla il dışında olduğunu belirterek şunları söyledi 
     ''Böbrek ameliyatına karşılık 800 milyon lira gibi bir para istemem mümkün değildir. En yüksek ameliyat bedeli, anestezi dahil 585 milyon liradır. Ya parayı verirsin ya da hastanı morgdan alırsın 
     iddiası, benim hekimlik anlayışıma yakışmaz. Böyle birşey söz konusu değildir.'' Ameliyat edilmesi gereken hastanın, hastanenin resmi kayıtlarında yer alması gerektiğini ifade eden Özgür, ''Hastanemizin kayıtlarında yaptığımız incelemede, hastanın isminin geçmediğini belirledik. İsmini ilk kez duyduğum bir kişi. Özel ve resmi kayıtlarımda böyle bir isme rastlamadım'' diye konuştu. Mahkeme heyeti, tanıkların dinlenmesi, delillerin toplanması için duruşmayı erteledi. Prof. Dr. Güner Kemal Özgür'ün, 20 Eylül 2001'de Araklı Belediyesi'nde temizlik işçisi olarak çalışan Ömer Demirbilek'ten, böbrek hastası eşi Nurten Demirbilek'in ameliyatı için 800 milyon lira istediği iddia edilmişti. Bu nedenle Özgür hakkında dava açılmıştı. Araklı Belediye Başkanı Ümit İsmail Çebi ise Güner Kemal Özgür'ü arayarak bir hastası olduğunu ve kendisiyle ilgilenmesini istediğini, önceden alınan ifadesinde bildirmişti. 
     






</TEXT>
</DOC>
