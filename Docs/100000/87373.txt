<DOC>
<DOCNO> 87373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun11.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de genç suçlulara elektronik pranga yöntemi yayılıyor 
</HEADLINE>
<TEXT>

     İngiltere'de genç suçlulara elektronik pranga takılarak hapishanelerden çıkarılmalarına ilişkin pilot uygulamanın yaygınlaştırılması kararlaştırıldı. 
     12-16 yaş arasındaki gençlerin hapishanelere veya ıslahevlerine konulmak yerine belli bir süre hapiste kaldıktan sonra tahliye edilmelerini ve ayak bileklerine takılacak bir elektronik prangayla izlenmelerini öngören uygulama, suçun en yaygın olduğu 10 bölgede nisan ayından bu yana deneniyordu. 
     Deneme süresinde başarılı sonuçlar elde edilen uygulamanın yaygınlaştırılacağına dikkati çeken hukuk çevreleri, ''böylelikle gençlerin kefalet koşullarına uyup uymadıkları izleniyor. Yeni suç işlemeleri engelleniyor. Hürriyetleri bir anlamda kısıtlanmış oluyor. 
     Ama onlarda daha olumsuz etki yapabilecek hapishane ortamında tutulmalarına da gerek kalmıyor'' dedi. 
     8 Temmuz'dan itibaren 10 yeni bölgede daha uygulanmasına 
     başlanacak elektronik prangayla izleme sisteminin, artık 17 yaşındaki tutuklu ve hükümlüleri de kapsayacağı belirtildi. 
     





</TEXT>
</DOC>
