<DOC>
<DOCNO> 80351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko07.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den anneler gününde ücretsiz tarife... 
</HEADLINE>
<TEXT>

     Türk Hava Yolları THY , ''Anneler Günü'' dolayısıyla, dış hatlarda 9-11 Mayıs tarihleri arasında çocuklarıyla birlikte uçacak annelerden ücret almayacak. 
     THY'den yapılan yazılı açıklamada, Türkiye çıkışlı tüm dış hat seferlerinde business ve ekonomi sınıfları gidiş ve gidiş-dönüş seyahatlerde, 9, 10 ve 11 Mayıs tarihlerinde çocuklarıyla birlikte seyahat edecek anneler için promosyon düzenlendiği belirtildi. 
     Bu seyahatlerde annelerin ücretsiz, çocuklarının ise sınıfına göre geçerli ücretle seyahat edeceği kaydedilen açıklamada, 2-12 yaş arasındaki çocuklar için uygulanan yüzde 33 oranındaki indirimin de yapılacağı bildirildi. 
     Açıklamada ayrıca, THY'nin Tunus'a düzenlediği seferlerde 31 Mayıs'a kadar indirim uygulayacağı ifade edilerek, bu hatta yolculuk yapmak isteyen yolcular için ekonomi sınıfında gidiş-dönüş 279 ABD Doları'na seyahat etme imkanı sağlandığı anlatıldı. 
     THY'nin Tunus'a Pazartesi, Çarşamba, Cuma ve Pazar günleri sefer düzenlediği hatırlatılan açıklamada, ücretsiz ve indirimli seyahatler için ''444 0 849'' numaralı telefondan veya internetteki ''www.thy.com'' sitesinden ayrıntılı bilgi alınabileceği kaydedildi. 
     





</TEXT>
</DOC>
