<DOC>
<DOCNO> 53399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko08.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, dünyanın önde gelen turistik ülkeler sıralamasında yok 
</HEADLINE>
<TEXT>

     Birleşmiş Milletler Ticaret ve Kalkınma Konferansı UNCTAD , kalkınmakta olan ülkelerin turizmde rekabet edebilmeleri için internet ve bilgi teknolojisini yaygın olarak kullanmaları gerektiğini bildirdi. 
     UNCTAD, açıkladığı 350 sayfalık raporda, dünyanın önde gelen turistik 
     ülkelerinin sıralandığı ve 39 ülkenin yer aldığı listeye Türkiye dahil edilmedi. 
     Başında yıllık 73 milyon turist ile Fransa'nın, sonunda da 1 milyon turist ile Costa Rica'nın bulunduğu ''dünyanın önemli turistik ülkeleri'' diye sunulan listede, bütün ülkelerin dünya turizminden aldığı pay ve yıllık turizm gelirleri açıklanırken, Türkiye'ye yer verilmedi. 
     Raporu hazırlayan UNCTAD E-commerce Bölümü temsilcisi ekonomist Yusuf Kalindaga, gazetecilerin sorusu üzerine, rapordaki bütün verilerin UNCTAD çıkışlı olmadığını belirterek, bu verinin, bir Türk kadın yöneticinin de bulunduğu Dünya Turizm Örgütü'nden alındığını ancak, Türkiye'nin listeye dahil edilmemesinin tuhaf olduğunu kaydetti. 
     Raporda, ABD ve Avrupa'da sadece internet üzerinden seyahat rezervasyonlarının yıllık 15 milyar dolara ulaştığına dikkat çekilirken, bu ülkelerdeki toplam 64 milyarı bulan e-turizm gelirlerinin toplam e-ticaretin yüzde 38'ine karşılık geldiği, uluslararası turizmdeki payı yüzde 29 olan kalkınmakta olan ülkelerin e-turizmdeki payının ise 0.5 milyar dolarla sınırlı kaldığına dikkat çekildi. 
     Dünyadaki toplam turizm ve seyahat gelirinin 1999 yılında 4 trilyon 475 milyar dolar olarak gerçekleştiğini, 2010 yılında da bunun 8 trilyon 972 milyar dolara yükselmesinin beklendiğini açıklayan 
     UNCTAD'a göre, uluslararası turizmin toplam turizm gelirlerindeki payı 1 trilyon 325 milyar dolar olacak. 
     Bugün Cenevre'de düzenlenen basın toplantısıyla raporu kamuoyuna açıklayan UNCTAD Genel Sekreteri Rubens Ricupero ve raporu hazırlayan E-Commerce Bölümü Temsilcisi Yusuf Kalindaga, yaşanan teknoloji devrimlerinden hiçbirisinin e-ticaret kadar kalkınmakta olan ülkelere fırsatlar sunmadığını belirterek, Etyopya'daki çiftçilerin internet üzerinden koyun satışı yaptıklarını örnek verdiler ve internet üzerinden e-ticaretin dünyanın ekonomik kalkınmasına katkısı olduğunu, ancak uzun dönemdeki etkileri için tahminlerde bulunmak için yeterli verilerin henüz oluşmadığını bildirdiler. 
     
     E ticaret yararlı mı 
     Raporda e-ticaretin dünya ekonomisine katkısı ise iki senaryo ile ele alınıyor. Birinci senaryoya göre, gelişmiş ülkeler özellikle, B2B denilen ve iş dünyasında şirketten şirkete işlemlerin yaygınlaşmasıyla, yıllık 117 milyar dolarlık gelir elde ederken, altyapısını oturtamayan gelişmekte olan ülkelerin 726 milyon dolarlık kaybı olabileceği belirtiliyor. 
     İkinci senaryoya göre ise eğer gelişmekte olan ülkeler üretimlerini artırabilirlerse, e-ticaret, kalkınmalarına katkıda bulunabilir. UNCTAD'a göre, Asya ülkelerindeki yüzde 1'lik büyüme bile, yılda 12 milyar dolarlık gelir anlamına geliyor. 
     






</TEXT>
</DOC>
