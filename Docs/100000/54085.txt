<DOC>
<DOCNO> 54085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko01.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş, Osmanlı için özel izin peşinde 
</HEADLINE>
<TEXT>

Doğuş Grubu, 145 yıllık geçmişi olan ve Garanti Bankası içinde eritilen Osmanlı Bankası’nın ismini yatırım veya private banking’ alanında yaşatmaya çalışıyor 
     KADİFE ŞAHİN 

     Bir süre önce Doğuş Grubu’nun bünyesindeki bankaları Garanti Bankası içinde birleştirmesiyle sektördeki varlığını banka olarak yitiren Osmanlı Bankası’nın banka olarak yaşaması için çalışmalar başlatıldı. Edinilen bilgiye göre Doğuş Grubu, Osmanlı adının yatırım bankacılığı veya özel bankacılık private banking alanlarında yaşatılmasını istiyor. 
     
Müze de olacak      İtalyan Intesa Grubu’nunu 11 Eylül’de Amerika’da yaşanan saldırıdan sonra Doğuş Grubu ile yürüttüğü görüşmeleri sonuçlandırması üzerine Garanti ve Osmanlı Bankası’nın birleştirilmesi kararını kamuoyuna açıklayan Doğuş Holding yöneticileri, Osmanlı adının yaşatılması için devlet büyükleri ile görüşmeler yapıldığını bildirmişlerdi. 
     Bu arada Doğuş Grubu, aralık ayında devir işlemlerinin tamamlanması ile tüzel kişiliği ortadan kalkacak olan Osmanlı Bankası’nın adının müze ve bankacılık okulunda yaşatılacağı açıklamasında bulunmuştu. 
     
BDDK’nin izni gerekiyor      Devirden önce de yüzde 100’ü Garanti Bankası’na ait olan Osmanlı Bankası, 31 Ağustos 2001 tarihinde tamamlanan operasyonla yine Doğuş Holding bankası olan Körfezbank’ı bünyesine alan Osmanlı Bankası’nın yatırım bankası olarak sektörde faaliyet göstermesi için Bankacılık Düzenleme ve Denetleme Kurulu’nun BDDK iznini alması gerekiyor. 
     1996 yılında Doğuş Grubu’na geçen Osmanlı Bankası, Türkiye’nin yaşayan en eski bankası ünvanını taşıyordu. 1856’da İngiltere’de kurulan Osmanlı Bankası, 1863 yılında Fransız, İngiliz ve Osmanlı Devleti’nin de bulunduğu Türk hissedarlarca Bankı Osmanii Şahane adı altında özel bir ferman ile çok ortaklı hale geldi. Banka, 1874 yılında Merkez Bankası görevini üstlendi. 
     



 EKONOMİ 



















</TEXT>
</DOC>
