<DOC>
<DOCNO> 84926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur05.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiler hırsızların gözdesi... 
</HEADLINE>
<TEXT>

     Camilerden son 5 yıl içerisinde 3 bin 45 eşya çalındığı bildirildi. 
     İçişleri Bakanı Rüştü Kazım Yücelen, SP Ankara Milletvekili Zeki Çelik'in ''cami ve medreselerde çalınan eşya'' hakkındaki soru önergesini yanıtlarken, camilerdeki hırsızlık olayları hakkında bilgi verdi. 
     Yücelen, son 5 yılda jandarma ve polis sorumluluk bölgesinde 1119 olay meydana geldiğini belirterek, polis bölgesinde adli makamlara intikal ettirilen olay sayısının 413 olduğunu, jandarma bölgesinde ise 18 hırsızlık olayı ile ilgili 25 sanığın yakalanarak adli makamlara 
     sevkedildiğini, 19 olayın takibinin ise sürdüğünü bildirdi. 
     Devlet Bakanı ve Başbakan Yardımcısı Hüsamettin Özkan da Çelik'in bir başka soru önergesini yanıtlarken, cami ve medreselerde meydana gelen hırsızlık olaylarının anında emniyet birimlerine iletildiğini ve gerekli yasal işlemlerin yapıldığını, yakalanan kişiler hakkında Türk Ceza Kanunu ve ilgili diğer mevzuat hükümlerine göre işlem yapıldığını ifade etti. 
     Hırsızlık olayları sonucunda çalınan eşyanın envanterinin müftülüklerde korunduğuna dikkati çeken Özkan, çalınan eşyadan bulunanların yerlerine konulduğunu vurguladı. 
     Özkan'ın verdiği bilgiye göre, 1995-2001 yılları arasında camilerden çalınan eşyadan ancak 62'si bulunarak yerlerine konuldu. 
     Camilerde en çok halı ve kilim, çini ve Kuranıkerim çalınırken cami kapısı, pencere, hırka-i şerif, minber bile çalındığı dikkati çekiyor. 
     





</TEXT>
</DOC>
