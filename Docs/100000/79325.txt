<DOC>
<DOCNO> 79325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur12.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan yakaladığı kaçak Hintlileri Türkiye'ye göndermiş... 
</HEADLINE>
<TEXT>

     Her yıl dünyanın çeşitli ülkelerinden yüzlerce kaçağın sınırdan kaçak geçmek isterken yakalandığı Edirne'de, Yunanistan tarafından Türkiye'ye yasadışı yollardan gönderildiklerini söyleyen 137 Hindistan vatandaşının yarattığı sorun çözülemiyor. 
     12 gün önce Edirne'nin Enez İlçesi'nde, Yunanistan sınırında hudut devriyelerince yakalandıktan sonra jandarmaya teslim edilen ve daha sonra Edirne Emniyet Müdürlüğü Pasaport ve Yabancılar Şubesi'ne getirilen 137 Hintli, ifadelerinde kendilerini Yunanlı askerlerin Türkiye'ye gönderdiğini belirttiler. 
     Hintli kaçakların yapılan sorgularında, Sri Lanka'dan bindikleri gemiyle Yunanistan'a geldiklerini ve bu ülkede yakalandıktan sonra sınırdan Türkiye'ye gönderildilerini söyledikleri öğrenildi. 
     Edirne Emniyet Müdürü Behiç Demirer, kaçakların ifadelerinde Türkiye'ye gönderilmeleriyle ilgili olarak çok detaylı bilgiler bulunduğunu belirterek, şöyle dedi 
     ''Kaçaklar Türkiye'ye hangi tarihte, saat kaçta gönderildiklerini açıklıyorlar. Bu ifadelere göre Yunanlılarla görüşüldü. Yunanlı yetkililer Buna biz karışamayız. Bu iş Dışişlerini ilgilendir diyerek, bizim topraklarımıza gönderdikleri Hintlileri geri amak istemiyorlar'' dedi. Demirer, gözaltında tutulan Hintlilerden ikisinin rahatsızlandığını da belirterek, ''Halen, Jadder Sing 23 adlı kaçak Trakya Üniversitesi Tıp Fakültesi Hastanesi'nde apandisit rahatsızlığı nedeniyle yatarak tedavi ediliyor. Bir başkasının ise gribal enfeksiyon rahatsızlığından sağlık muayenesi yaptırılıp, ilaçları alındı'' diye konuştu. 
     
     HİNDİSTAN'A SINIR DIŞI KİŞİ BAŞINA 850 DOLAR 

     Öte yandan, Hindistanlı 137 kaçağın nezarethanelerde tutulmasının çeşitli sıkıntılar yarattığını da belirten Demirer, ''Edirne'deki karakollarımız ve emniyet müdürlüğümüzün nezarethaneleri bu kişilerle doldu. Bu kişilerin burada tutulması doğru değil. Ama yapacak başka bir şey de yok. Çözüm bulunmasını bekliyoruz'' dedi. 
     Hindistanlı kaçakların yiyecek ihtiyaçlarının Emniyet Genel Müdürlüğü'nden sağlanan kaçaklarla ilgili ödenekten karşılandığını belirten Demirer, şöyle dedi 
     ''Bu kişilerin yemek ihtiyaçlarının yanı sıra sağlık ve yıkanma gibi ihtiyaçlarını da karşılıyoruz. Hindistan'a sınır dışı edilmeleri konusunda da araştırma yaptık. Ancak bir kişinin uçak bileti için 850 dolar gerekiyor. 137 Hindistanlı için 116 bin 450 dolar 152 milyar 200 milyon gerekli. Sorunun nasıl halledileceğini şimdilik bilemiyoruz.'' 
     





</TEXT>
</DOC>
