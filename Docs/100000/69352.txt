<DOC>
<DOCNO> 69352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/guncel/gun00.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Her kaldırımın bir sahibi var 
</HEADLINE>
<TEXT>

     MUSTAFA BAKACAK İstanbul 

     Kayıtlı otomobil sayısının 2 milyon 500 bine ulaştığı İstanbul’da, 10 araca bir otopark yerinin düşmesi, otopark mafyasının ekmeğine yağ sürüyor. Mafyanın yanı sıra "otopark kahyası" ya da "değnekçi" diye adlandırılan kişilerin sayısı da hızla artıyor. Hiçbir yetkileri olmadığı halde karayolu üzerine araç park ettirerek kısa yoldan kazanç elde eden korsan otoparkçılar, işi biraz daha ileri götürürek kaldırımlara tabela bile koymaya başladı. 
     
Makbuz veren yok      İşgalin en yoğun yaşandığı yer olarak Eminönü’ndeki Kadırga dikkat çekiyor. Kumkapı Karakolu’nun çevresindeki boş arsaları, sokakları işgal eden korsan otoparkçılar, otobüs durağına bile park ettiriyor. Bahçeleri otopark haline getirilen okullarda ise park eden araçlara 1 milyon lira bağış makbuzu kesilmesi gerekiyor. Ancak kimse makbuz vermiyor. Ücret 1.5-2 milyon lira arasında değişiyor. Okula gelir getirmesi amacıyla yapılan bu uygulamada, toplanan para miktarı bilinemiyor. 
     
Müfettiş göndeririz’      Bazı okul idarecileri, 1 milyonluk makbuz kestiklerini, ancak 1 milyon 500 bin lira ücret aldıklarını kabul ettiler. Nedenini ise "Bu işle bir kişiyi görevlendirdik. Her araçtan alınan 500 bin onun oluyor" diye açıkladılar. İl Milli Eğitim Müdürü Ömer Balıbey, büyük mücadele vererek okul bahçelerini mafyadan geri aldıklarını belirterek, "Okullara gelir getirmesi amacıyla okul müdürünün sorumluluğuna verdik. Suiistimal edeni affetmeyiz. Müfettiş göndeririz" dedi. 
     
Cezası 20 milyon TL      İstanbul polisinin yürüttüğü çalışmalarda, önceki yıl 3 bin 98, geçen yıl da yaklaşık 8 bin kişi yakalandı. Bu kişiler hakkında Karayolları Trafik Kanunu’nun 79. maddesi gereğince işlem yapılıyor. "Karayolu üzerinde park yerlerindeki araçlar için yetkisiz kişilerce park ücreti alınması"nı öngören madde gereği bu suçu işleyenlere 20 milyon 200 bin lira para cezası kesiliyor. 
     



 GÜNCEL 





















</TEXT>
</DOC>
