<DOC>
<DOCNO> 56025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko10.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketlerin, finans kurumlarına borçları 44.6 katrilyonu geçti 
</HEADLINE>
<TEXT>

     Şirketlerin, banka ve özel finans kuruluşlarına olan borçları bu yılın Ekim sonunda, bir önceki aya göre yüzde 2.9 artarak 44 katrilyon 620 trilyon 723.1 milyar liraya yükseldi. 
     Şirketlerin banka ve özel finans kuruluşlarına olan borçları, Eylül ayında 43 katrilyon 362 trilyon 159.6 milyar lira idi. 
     Merkez Bankası'nın, ticaret siciline kayıtlı ve 5 milyar liranın üzerinde kredi kullanan firmaları göz önüne alarak hazırladığı ''Ağustos ayı sektör kredileri'' raporuna göre, bankalar ve özel finans kuruluşları tarafından kullandırılan toplam nakit içinde en yüksek paya, yüzde 11.9 ile tekstil ve tekstil ürünleri sanayi sahip oldu. 
     Bunu yüzde 9.9 ile toptan ve perakende ticaret hizmetleri, yüzde 8.5 ile taşımacılık, depoloma ve haberleşme, yüzde 8.4 ile elektrik, gaz ve su kaynakları, yüzde 7.6 ile inşaat, yüzde 7.2 ile de gıda, meşrubat ve tütün alanında faaliyet gösteren firmalar aldı. Bankalar ve özel finans kuruluşları tarafından kullandırılan nakit içinde Eylül ayında, tekstil ve tekstil ürünlerinde faaliyet gösteren firmaların oranı yüzde 12.1, toptan ve perakende ticaret yüzde 10, gıda meşrubat ve tütün yüzde 7.5, inşaat yüzde 7.6, taşımacılık, depolama ve haberleşme yüzde 7.9, elektrik, gaz ve su kaynakları yüzde 7.4 idi. 
     
     Vadesi geçmiş borçlar... 

     Geçici rakamlara göre, Şirketlerin tasfiye olunacak kredi borçları da Ekim sonunda, bir önceki aya göre yüzde 5.4 artarak, 5 katrilyon 827 trilyon 562.5 milyar liraya çıktı. 
     Şirketlerin tasfiye olunacak kredi borçları Eylül ayında, 5 katrilyon 529 trilyon 723.9 milyar lira düzeyindeydi. 
     Tasfiye edilecek krediler içinde, Ekim ayı itibariyle en yüksek paya yüzde 25.4 ile tekstil ve tekstil ürünleri, yüzde 10.5 ile inşaat, yüzde 7.6 ile taşımacılık, depolama ve haberleşme, yüzde 7 ile toptan, perakende ticaret, yüzde 6.2 gıda, meşrubat ve tütün, yüzde 5 ile metal ana sanayi ve işlenmiş madde üretiminde faaliyet gösteren firmalar sahip oldu. 
     Bu oranlar bir önceki Eylül ayında, tekstil ve tekstil ürünleri için yüzde 25.1, inşaat yüzde 10.5, toptan ve perakende ticaret yüzde 7.7, gıda, meşrubat ve tütün yüzde 5.9, taşımacılık, depolama ve haberleşme yüzde 7.6, metal ana sanayi ve işlenmiş madde üretimi yüzde 4.3 idi. 
     






</TEXT>
</DOC>
