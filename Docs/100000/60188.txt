<DOC>
<DOCNO> 60188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko11.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'nun Kapalıçarşı'daki adı ''Yumoş'' oldu... 
</HEADLINE>
<TEXT>

     Avrupa tek para birimi olan Euro'yu satın almak ya da fiyatını öğrenmek için yoğun talep olduğu bildirildi. 
     Serbest piyasada Euro'ya ''yumoş'' adı verildi. 
     Kapalıçarşı'daki döviz büfeleri ve ayaklı borsadan alınan bilgiye göre, Euro'nun alış satışı piyasada henüz çok sınırlı seyrederken, vatandaşların sabah saatlerinden bu yana döviz bürolarına gelerek satın almak istedikleri ve fiyatı hakkında bilgi aldıkları belirtildi. 
     Şu anda bankalarda bulunan Euro'nun ancak öğleden sonra veya yarın piyasada yoğun olarak işlem göreceğini vurgulayan döviz bürosu yetkilileri, satış fiyatının ise sabah 1 milyon 285 bin liradan açıldığını, öğle saatlerine doğru 1 milyon 310 bin liraya kadar çıktığını kaydettiler. 
     Şu sıralarda ise 1 Euro, 1 milyon 300 bin lira ile 1 milyon 310 bin lira arasında değişen fiyatlardan satılıyor. 
     Ayaklı borsada Dolar'ın tam, Mark'ın çeyrek, İngiliz Sterlini'nin kraliçe, Hollanda Florini'nin gül, İsviçre Frangı'nın çikolata gibi takma adlarla anıldığı piyasanın yeni üyesi, ''Yumoş'' adı verilen Euro oldu. Euro'yu Merkez Bankası piyasalarında işlem yapmaya yetkili döviz bürolarının Merkez Bankası'ndan, diğer büroların ise bankalardan temin edebilecekleri bildirildi. 
     






</TEXT>
</DOC>
