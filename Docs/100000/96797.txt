<DOC>
<DOCNO> 96797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko25.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Maliye Bakanı Oral ile görüştü... 
</HEADLINE>
<TEXT>

     Maliye Bakanı Sümer Oral, bütçe uygulamaları ve mali politikaların, hedeflere uygun şekilde gittiğini söyledi. 
     Devlet Bakanı Kemal Derviş, Maliye bakanı Sümer Oral'ı ziyaret ederek bir süre görüştü. Görüşmeye Hazine Müsteşarı Faik Öztrak, Gelirler Genel müdürü Akif Hamzaçebi ile Bütçe Mali kontrol Genel Müdürü Durmuş Öztek de katıldı. 
     Oral, Devlet Malzeme Ofisi DMO lokalinde yaklaşık 1.5 saat süren görüşmeden sonra, Bakan Derviş ile birlikte açıklamalarda bulundu. 
     İlk altı ayın bütçe gerçekleşme sonuçlarının alındığını belirten Bakan Oral, Derviş ile yaptıkları görüşmede, ''yıl sonu itibarıyla durum nedir, ne olur'' konusunu değerlendirdiklerini ifade etti. 
     Oral, görüşmede, normal olarak uygulanmakta olan bütçe ve maliye politikasının, hedeflere uygun gideceği konusunda mutabakat sağladıklarını söyledi. 
     Görüşmede, 17 Ekim tarihine kadar TBMM'ye sunulması gereken 2003 yılı bütçesi üzerinde de durduklarını belirten Oral, ''programın yine kararlılıkla, titizlilikle uygulamanın şart olduğunu bir kere daha gördük'' şeklinde konuştu. 
     Maliye ve Hazine bürokratlarının, sık sık bir araya gelerek meseleleri değerlendirdiklerini ifade eden Oral, bugün iki bakan olarak bir kez daha değerlendirme yaptıklarını bildirdi. 
     Gazetecilerin '' erken seçime ilişkin kaynağın görüşmede gündeme gelip gelmediği'' şeklindeki sorusu üzerine Oral, şunları kaydetti 
     ''Tabii, 2002 yılı bütçesinde önümüzdeki 6 ay itibarıyla yapılacak harcamalar içerisinde yer aldı. Bunun, konulması gerekir varsayım olarak. 3 Kasım'da seçimin yapılması ile ilgili karar çıktıktan sonra. 
     Eğer çıkarsa ki buna şüphe görülmüyor, bu ödeneğin sağlanması gerekir.'' Devlet Bakanı Kemal Derviş ise, ekonomik programın aynen uygulanmaya devam edeceğini vurgularken, ''siyasal dalgalanmalar ve tartışmalar ne olursa olsun, Maliye ve Hazine dimdik ayakta, birlikte çalışıyor'' dedi. 
     Derviş, olası seçim için telaffuz edilen harcamanın, ekonomik dengeleri sarmayacağını ifade etti. 
     Bakan Derviş, ''önemli olan, 5.5 aydaki dengelerin korunmasını sağlamaktır. Bu konuda zaten, birlikte 17 aydır çalışıyoruz'' dedi. 
     Maliye ile Hazine'nin Türkiye'nin, çok güçlü ve köklü iki teşkilatı olduğunu hatırlatan Bakan, bu teşkilatların birlikte çalışmasının, kamu maliyesindeki dengeleri koruması açısından çok önemli olduğunu söyledi. 
     ''Bu konuda, çok sıkı bir işbirliği içindeyiz. Ufak-tefek bazı sorunlar her zaman çıkıyor, ama, dengeler açısından gayret sarfetmek gerekiyor'' diye konuştu. 
     Her zaman sorunları hallettiklerini tekrarlayan Derviş, Türkiye'nin hedeflerini hep tutturduğunu, bugünkü toplantıda yine bu hedeflerin ele alındığını ve gelecek 5-6 ay için bir sorun görmediklerini kaydetti. 
     Derviş, ''Program aynen uygulamaya devam edecek. Siyasal dalgalanmalar ve tartışmalar ne olursa olsun, Maliye ve Hazine dimdik ayakta birlikte çalışıyor'' şeklinde konuştu. 
     





</TEXT>
</DOC>
