<DOC>
<DOCNO> 61073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur29.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Yeni Şafak gazetesine yapılan polis baskınını kınadı 
</HEADLINE>
<TEXT>

     Basın Konseyi Genel Sekreteri Vedat Demir, Yeni Şafak Gazetesi'ne yapılan polis baskınının ''iletişim özgürlüğü ve demokrasiye yönelik'' olduğunu belirterek, olayı kınadıklarını bildirdi. 
     Demir, yaptığı yazılı açıklamada, geçen Cumartesi günü saat 16.30'da İstanbul Organize Suçlar Şube Müdürlüğü'nden yaklaşık 20 
     polisin, ''arama izinleri olmadığı halde haklarında gıyabi tutuklama kararı bulunan Kazım ve Muzaffer Albayrak'ı arama gerekçesiyle Yeni Şafak Gazetesi'ne baskın yaparak, gazetecileri tek tek kimlik kontrolünden geçirdiğini ve arama izninin gazete yöneticilerinin itirazları üzerine daha sonra alındığını'' kaydetti. ''Baskının hukuk devleti anlayışıyla bağdaşmadığını'' ifade eden Demir, ''Eğer bir yazı dizisinin bazı kesimleri rahatsız etmesi yüzünden yapıldığı iddiaları doğruysa, durumun bir sansür girişimi ve gazetecileri yıldırma eylemi sayılacağını, bunun da doğruca iletişim özgürlüğü ve demokrasiye karşı bir eylem olduğunu'' belirtti. 
     






</TEXT>
</DOC>
