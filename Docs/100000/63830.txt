<DOC>
<DOCNO> 63830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur08.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Egelilere müjde Gölcük benzeri deprem riski yok 
</HEADLINE>
<TEXT>

     Ege Bölgesi ve İzmir'de Gölcük Depremi'ne benzer bir deprem ihtimalinin ''yok denecek kadar az'' olduğu belirtildi. 
     Dokuz Eylül Üniversitesi DEÜ Mühendislik Fakültesi Jeofizik Bölümü Başkanı Prof. Dr. Zafer Akçığ, Ege Bölgesi'nin deprem karakterinin Gölcük'tekinden farklı olması nedeniyle aynı tür depreme maruz kalmasının zayıf bir ihtimal olduğunu söyledi. 
     Akçığ, Gölcük'ün Kuzey Anadolu Fay Hattı üzerinde bulunduğunu, bu tür fay hatlarında depremlerin birden bire ve büyük şiddette meydana geldiğini ifade ederek şu bilgileri verdi 
     ''Ege Bölgesi'nin üzerinde bulunduğu fay hatları ve deprem karakterleri farklı olması nedeniyle o tarz bir depremin olma olasılığı yok denecek kadar azdır. Ama bu, Ege'de kesinlikle büyük deprem olmaz anlamına gelmez. Ege Bölgesi ve İzmir'de yaygın olan depremler, küçük ve orta büyüklükte depremler özelliğine sahiptirler.'' İzmir ve Ege'de 60 ila 80 yıl arasında ''yıkıcı deprem olma'' ihtimalinin bulunduğunu dile getiren Akçığ, bunun genel bir yaklaşım olduğunu, söz konusu yıllar arasında mutlaka deprem olacağının söylenemeyeceğini kaydetti. 
     Ege'de meydana gelen veya gelme olasılığı olan depremlerin orta büyüklük olarak nitelendirilen 4.5-6.5 şiddetindeki depremler olduğuna işaret eden Akçığ, şunları kaydetti 
     ''Bölgemizde 5 büyüklüğündeki 1 depremin 20 yılda bir olma olasılığı yüzde 90.6, 7 büyüklüğündeki bir depremin ise 97 yılda bir olma olasılığı yüzde 19.5'tir. İzmir merkez olmak üzere 100 kilometrelik bir daire içinde olan depremler baz alındığında, 5 büyüklüğündeki bir depremin 20 yılda bir olma olasılığı yüzde 100, 7 büyüklüğündeki bir depremin 20 yılda olma olasılığı ise yüzde 24'tür. 
     Bunlar Ege Bölgesi'nde deprem olasılığının yüksek olduğunu gösterir. 
     Ancak bu depremler, büyük oranda 4 ila 6 arasındaki büyüklükte gerçekleşir.'' Orta şiddetteki depremlerin Gölcük'tekine benzer büyük hasarlara neden olmadığına da dikkati çeken Akçığ, ''Ancak hasar boyutu, biraz da zemin durumuna göre değişir. Örneğin Afyon Dinar'daki deprem orta büyüklükte olmasına rağmen yıkıcı oldu. bu da Dinar'ın yanlış yerde kurulmasından kaynaklandı'' dedi. 
     İzmir'de 6 büyüklüğünde bir depremin olması halinde Hatay, Buca, Bayraklı, Bornova Atatürk Mahallesi gibi kayalık ve sağlam zemin üzerinde kurulmuş yerler ile alüvyon üzerine kurulmuş Alsancak ve Karşıyaka gibi yerlerde meydana gelecek hasarın farklı olacağını dile getiren Akçığ, imar planlarının buna göre yapılması gerektiğini bildirdi. 
     Akçığ, İzmir'de deprem riski olmadığını söylemenin yanlış olacağını kaydederek ''Gölcük Depremi gibi bir depremin olma olasılığı zayıf. Ama bu, yıkıcı bir depremin olmayacağı anlamına gelmez. Çünkü Türkiye'nin yüzde 90'ı deprem riski altındadır. O nedenle bir an önce İzmir'in deprem açısından bölgelendirilmesi, olası bir depremde en büyük hasarın nerede olacağı saptanmalı ve ondan sonra da gerekli önlemlerin alınması gerekir'' diye konuştu. 
     
     7'den büyük deprem ihtimali zayıf 
     EÜ Edebiyat Fakültesi Öğretim Üyesi Yrd. Doç. Dr. Lütfi İhsan Sezer de, Ege grabenlerindeki kısa fayların harekete geçmesi veya birbirini tetiklemesi sonucu, en çok 6.5-7 arasındaki büyüklükte deprem olabileceğini söyledi. 
     Ege Bölgesi ve İzmir deprem yöresinin jeolojik yapısı ve sismotektonik özelliği gereği genellikle orta büyüklükte depremler meydana geldiğini kaydeden Sezer, şu bilgileri verdi 
     ''Bölgemizdeki faylar kısadır. Çoğu düşey atımlıdır ve tek başına 7'den büyük deprem üretebilme olasılığı zayıftır. Çok sayıda kısa 
     fayın bulunduğu bu yörede enerji boşalımının, yeni ve uzun bir fay oluşturma ihtimali de oldukça zayıftır. İzmir deprem yöresinde 1900-2000 yılları arasında aletsel büyüklüğü 4 ve daha büyük 736 deprem meydana gelmiştir. Bu da, İzmir'in, boşalan enerji bakımından en az 5 adet 7.4 büyüklüğündeki Gölcük Depremi'ni atlatmış olduğu anlamına gelir. Bu durumda, İzmir deprem yöresinde, Gölcük Depremi gibi büyük bir depremin olamayacağını söyleyebiliriz.'' 
     






</TEXT>
</DOC>
