<DOC>
<DOCNO> 69808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko07.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mark yarın tarih oluyor... Başka hangi paralar tedavülden kalkacak 
</HEADLINE>
<TEXT>

     Avrupa tek para birimi Euro'nun yılbaşında dolaşıma çıkmasıyla birlikte, parasal birliğe dahil olan ülkelerin para birimleri tarih oluyor. 
     28 Ocak'ta Hollanda Florini, 9 Şubat'da İrlanda Lirası, 17 Şubat'ta Fransız Frangı'nın tedavülden kalkması ardından, kalan 9 ülkenin para birimi yarın, yasal para olma özelliğini kaybederek dolaşımdan kalkacak. 
     Alman Markı, Avusturya Şilini, Belçika Frangı, Fin Markkası, İspanyol Pezetası, İtalyan Lireti, Lüksemburg Frangı, Portekiz Esküdosu ve Yunan Drahmisi'nin yarın tedavülden kalkması ile birlikte parasal birliğe dahil ülkelerde para birimlerin dolaşımdan çekilme süreci tamamlanmış olacak. 
     Türkiye Cumhuriyet Merkez Bankası da söz konusu paraların tedavülden kalkması nedeniyle bu para birimlerine ilişkin kurları yarında itibaren yayımlamayacak. 
     Tedavülden kaldırılacak ulusal paraların ulusal merkez bankaları tarafından kabul edilecek son geçerlilik tarihleri, ülkeden ülkeye farklılık gösteriyor. 
     Bu çerçevede, Finlandiya, Fransa, İtalya ve Yunanistan Merkez Bankaları kendi ulusal paralarının tedavülden kaldırılmasından sonra 10 yıl, Portekiz Merkez Bankası 20 yıl, Hollanda Merkez Bankası 1 Ocak 2032 tarihine kadar, diğer ülkelerin merkez bankaları ise süresiz olarak ulusal paralarını Euro ile değiştirecekler. 
     Kaydi para olarak 1 Ocak 1999 tarihinden bu yana uygulamaya konulan Euro, üç yıllık bir geçiş döneminden sonra 1 Ocak 2002 tarihinden itibaren 5, 10, 20, 50, 100, 200 ve 500'lük kupürler halinde banknot, Avrupa Birliğini AB oluşturan 15 ülkenin 12'sinde tek para birimi olarak tedavüle çıkmıştı. 
     Tek para birimine Almanya, Fransa, Belçika, Hollanda, Lüksemburg, İrlanda, İspanya, Portekiz, İtalya, Yunanistan, Finlandiya, Avusturya dahil bulunuyor. 
     İngiltere, Danimarka ve İsveç'in oluşturduğu diğer üç AB üyesi ülke ise parasal birliğin dışında yer alıyor. 
     






</TEXT>
</DOC>
