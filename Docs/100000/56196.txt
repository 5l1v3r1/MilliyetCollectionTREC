<DOC>
<DOCNO> 56196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/soneko09.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Ekonomi Bakanı Cavallo, kredi için IMF'ye bastırıyor... 
</HEADLINE>
<TEXT>

     Arjantin Ekonomi Bakanı Domingo Cavallo başkanlığındaki bir heyet, ülkedeki ekonomik krizi aşabilmek için bugün Uluslararası Para Fonu IMF yetkilileriyle görüştü. 
     IMF'nin krediyi dondurmasının ardından acilen Washington'a giden Bakan Cavallo, görüşmeden sonra yaptığı açıklamada, ekonomik reform programı üzerinde anlaşmaya vararak, kredi dilimlerinin yeniden serbest bırakılması amacıyla IMF yetkilileriyle görüşmelere devam edeceklerini bildirdi. 
     Cavallo, ulusal para birimi peso'nun devalüe edilmesi gibi bir planlarının olmadığını da yineledi. 
     Domingo Cavallo, halkına, Arjantin'i yeniden büyüme trendine sokmak için en iyisini yapmaya devam edecekleri mesajını da verdi. 
     132 milyar dolarlık dış borcu bulunan Arjantin, gelecek ay 950 
     milyon dolarlık faiz geri ödemesinde bulunacak. 
     IMF, reformları gerçekleştiremeyen Arjantin'in, 1.3 milyar dolarlık kredi dilimini dondurmuştu. 
     






</TEXT>
</DOC>
