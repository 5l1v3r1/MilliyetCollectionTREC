<DOC>
<DOCNO> 63427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo01.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ''Tatlı, Bülent Yavuz'un telefonu ile tatil etti'' 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, ''Sayın Bülent Yavuz'dan gelen telefon ile hakem Serdar Tatlı maçı tatil etti'' dedi. 
     Ahmet Ağaoğlu, taraftarların sahaya girmeleri, koltuk atmaları ve kötü tezahüratlarından dolayı son derece üzüntü duyduklarını belirterek, şöyle konuştu 
     ''Bunlar hoş şeyler değil. Hakemin kararı ne derece doğru bilemiyorum. Ben hakemin soyunma odasına gitmesinin ardından, soyunma odasına indim. Bülent Yavuz'dan telefon geldiğini işittim. Maçın hakemi de talimatı almış ve prosedürü uygulamış. Bundan sonra kim haklı kim haksız bunun muhasebesini yapmak kimseye yarar sağlamaz. 
     Söylenecek birşey yok.'' Trabzonspor Kulübü Asbaşkanı Ömer Gürsoy, Trabzon tarihinde böylesine bir karşılaşmanın oynanmadığını belirterek, ''Kendi açımızdan haklı olacak birşey yok'' dedi. 
     Gürsoy, maçın hakemi Tatlı'nın soyunma odasına gitmesinin ardından saha içerisindeki şartları yerine getirmeye çalıştıklarını da ifade ederek, ''Israrlı bir şekilde ortamı düzeltme çalışmalarımıza rağmen, maçın hakemi maçı oynatma adına harakete geçerken, birden yukarılardan bir talimat aldı ve maç tatil edildi'' diye konuştu. 
     Bu karşılaşmada Trabzonspor'un sıkıntılar yaşadığını ve bundan sonra da yaşayabileceğini dile getiren Gürsoy, şunları söyledi 
     ''Trabzonspor, daha önce devleri yenmiş bir takım. Böylesine 5- 0'lık bir yenilgiyi taraftlarların kabullenmemesi doğal. Ama önemli olan tepkinin ölçüsü. Lig devam edecek, biz mücadelemizi göstereceğiz, ama sıkıntılar yaşayabiliriz. Koşullar bizi nereye getirir, bilemiyorum. Trabzonspor'a bir katkı sağlayacaksa, yönetim kurulu içerisinde kimse sandalyesinde kalmaz.'' 
     
     Bali'nin ayıbı 

     Trabzonspor Futbol Şube Sorumlusu Serdar Bali'nin de televizyon ekranlarında canlı yayında yaptığı açıklamalar sporseverleri çıldırttı. Bali garip yorumlarda bulunarak arkada tribünlerden koltuk yağıp alevler yükselirken "Hani bana gösterin nerede koltuk atılıyor. Trabzonspor'a haksızlık yapılıyor. Biz hakeme güvenlik sağlandı diyoruz o duşunu almış, slip donunu giymiş" diye konuştu. 
     
     Engin "Keşke 1 - 0 olsaydı" 

     Beşiktaş Menajeri Sinan Engin ise yaptığı açıklamada, karşılaşmada çıkan olayları tasvip etmelerinin mümkün olmadığını belirterek, ''Keşke 1-0 önde olsaydık da, bu olaylar yaşanmasaydı'' dedi. 
     Karşılaşmanın ilk yarısında oyunu sahalarında kabul ettiklerini ifade eden Engin, ''Rakibimiz üstümüze gelince ani ataklarla istediğimiz oyunu sergiledik ve bu sonuç ortaya çıktı. Önemli bir maçtan galibiyetle ayrıldığımız için mutluyuz'' diye konuştu. 
     

     
</TEXT>
</DOC>
