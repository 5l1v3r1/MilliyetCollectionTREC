<DOC>
<DOCNO> 53004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/spor/ysenay.html </URL>
<DATE> 2001/11/19/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
F.Bahçe gençliğiyle 
</HEADLINE>
<TEXT>

     BAŞ rol oyuncusu olmayan, sıradan bir piyasa filminin figüran seyircileri gibiydik ilk yarıdaki Fenerbahçe - Gençler oyununda. 
     Sakatlar ve cezalılar çokluğu Fenerbahçe'yi takım kuramaz haline getirmiş olsa da, Sarı - Lacivertliler'in esami listesini 17 isimle donatıp, 18. bir genci yerine koymayı düşünmüyorsa eğer teknik sorumlular, o zaman alt yapı varlığının gümbür gümbür çalıştığına kimler, niçin inansın ki Gençler, Kadıköy'e oynamaya gelen her taşra takımı gibi yedili - sekizli bir futbolcu kalabalığını kendi ceza alanı çevresini yerleştirmiş, her gelen Fenerbahçe ataklarını anında Sarı - Lacivertliler'in oyun alanına iade ediyordu... 
     Ayrıca, pas diyaloğuna dayalı çıkışlarda da Rüştü'nün yakınlarına dahi sokulup, gol şansını dahi kokluyordu ilk yarıda Ankara'nın Kırmızı Şeytanları. 
     Fenerbahçe ise ilk tertipte çıkardığı zorunlu kadrosuyla gol bulmak için bastırıyordu ısrarla... Ancak Yusuf'un fazla gerilere gelişi, gereksiz yan toplar yapması Fenerbahçe'nin hücum gücünü zayıflatıyor ve bu oyuncunun düşük temposuyla da tembel bir futbolcu profili oynuyordu sanki sahada... Ali Akdeniz de sol kanat çıkışlarında çok acemice hareketlerde bulunuyor, ayrıca arkasına kaçırdığı Gençlerli oyuncular da bu futbolcunun berbat bir gün yaşadığını resimliyorlardı sanki tribünlere. 
     
     Evet, ilk yarıdaki temposuzluğu ve yukarda anlattığımız iki oyuncunun aksaklığını devre arası iyi tespitliyordu Mustafa Denizli... Hücum gücünü ateşlemek için Yusuf - Ali Akdeniz'i dışarı alan tecrübeli hoca, Hakan ve Ceyhun'a forma veriyor, bu ikilinin çabuk hareketleri ve seri pas ateşlemeleriyle bambaşka bir ikinci 45 dakikaya soyunuyordu Fenerbahçe... Sarı - Lacivertli on birin bu ani parlayışı Gençlerbirliği'ni hem şaşırtıyor, hem de savunmada geriye itiyor ve Fenerbahçe, sahanın her bölgesinde kazanmak için varını yoğunu koyuyordu ortaya... Birbiri ardına kaçan pozisyonlarda Oktay oldukça fazla zamanlama hataları yapıyor, ancak çalışkanlığı ve son derece iyi niyetli deparlarıyla da Fenerbahçe'nin gol bölgelerindeki şaşmaz isim olduğunu ispat ediyordu dünkü 90 dakikada... Serhat da büyük bir canlılıkla kovalıyordu kulvarına düşen bütün pozisyonları... 
     Özetle, pozisyon yağmurlarından sonra Fenerbahçe Ceyhun ve Serhat'la galibiyet sayılarına kavuştuysa eğer, herkes inansın ki bu sonuç ikinci yarıdaki tertibin yerli yerine oturmasından kaynaklanan bir başarıdır. 
     



 SPOR 



























</TEXT>
</DOC>
