<DOC>
<DOCNO> 91679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/spo04.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor start aldı 
</HEADLINE>
<TEXT>

     SERKAN HACIOĞLU 

     TRABZONSPOR, yeni sezon hazırlıklarının ilk etabı için, dün Bolu Gerede’ye gitti. Dorukkaya Green Park Resort Otel’de kampa giren Bordo - Mavili takım, bugünden itibaren çift idmanla saha içi çalışmalarına ağırlık verecek. Karadeniz temsilcisi, 6 Temmuz’a kadar Bolu’da kaldıktan sonra, 2 günlük tatilin ardından, Almanya’ya uçacak. İzinli olan Bushi ve ülkelerine giden Brezilyalı futbolcuların bugün kampa katılması bekleniyor. 
     TEKNİK Direktör Samet Aybaba, yeni sezon için genç bir kadro oluşturduklarını dile getirip, "Yeni bir kadronun, yeni bir heyecanı da beraberinde getireceğini düşündük. Hedefimiz sahada çok koşan ve mücadele eden bir takım yaratmak. Bu yüzden sezon öncesi kamp bizim için büyük önem taşıyor. Eksiklerimizi sezon içinde değil, başlangıcında gidermek, başarı yüzdemizi de artırır" dedi. 
     
     Da Silva bilmecesi 
     TRABZONSPOR’UN Brezilyalı futbolcusu Da Silva’nın kampa katılmama ihtimalinin belirmesi yönetimi tedirgin etti. Basın Sözcüsü Mehmet Ongan, "Bu futbolcunun eski kulübü, transfer taksidi olarak bizden 100 bin dolar istiyor. Bu parayı, zamanında gönderdiğimize dair, elimizde olan dekontu, kulübe de FIFA’ya da yolladık. Da Silva’nın gelmemesi halinde, para cezası verip, FIFA’ya başvuru yapacağız. Sözleşmesi devam eden bir futbolcunun -ben gelmiyorum deme gibi bir lüksü yok" yorumunu yaptı. 
     



 SPOR 




































</TEXT>
</DOC>
