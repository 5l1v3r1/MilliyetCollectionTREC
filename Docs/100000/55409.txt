<DOC>
<DOCNO> 55409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko03.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasarruf işçiden başladı 
</HEADLINE>
<TEXT>

50 yaşın üzerindeki işçiler emekliye ayrılacak, iki ikramiyeden biri 2003’e ertelenecek, olağanüstü haller dışında fazla mesai yaptırılmayacak, prim ödemelerine son verilecek 
     ANKARA Milliyet 

     Başbakan Bülent Ecevit imzası ile yayımlanan tasarruf genelgesi ile 50 yaşın üzerindeki işçiler emekli edilecek. 
     Emeklilik hakkını elde etmiş 50 yaş üzerindeki işçi, sendikaların da dahil edildiği bir komisyon tarafından değerlendirilecek. Kamu kuruluşları da değerlendirmeyi uygun görürse, emekli edilecek personele 1996 yılında çıkarılan emekli olmayı zorlaştıran genelgenin hükümleri uygulanmayacak. 
     Emekli edilmeyen kamu işçilerine ise toplu sözleşme yasası kapsamında ödenen ikramiyelerin birinci taksidi 2003 yılına ertelenecek. Bunun yanı sıra kamu işçilerine ödenen her türlü prim ve benzeri ödemelere son verecek bir protokol yapılacak. 
     
     İkramiye erteleniyor 
     KİT’lerde çalışan personele ödenen ikramiyeler de 2003’e ertelenecek. 2002’de emekli edilen işçinin ikramiyesinden biri 2003’e bırakılacak. Tasarruf genelgesi tüm kamu kurum ve kuruluşlarının yanı sıra TÜHİS ve Kamu - İş sendikalarına da gönderildi. Genelge, KİT ve özelleştirme kapsamındaki kuruluşları da kapsayacak. 
     
     Hükümet yasa dışına çıktı’ 
     Türk - İş Genel Başkanı Bayram Meral, KİT’lerde 50 yaşın üstündeki işçileri zorunlu emekli eden, bir ikramiyeyi erteleyen Başbakanlık genelgesine sert tepki gösterdi. Meral, genelgenin durdurulmasını istedi. Bayram Meral, dün düzenlediği basın toplantısında hükümetin çıkardığı yasaları, imzaladığı toplu sözleşmeleri ve protokolleri hiçe saydığını belirtti. Meral, "Hukuku hiçe sayan ve yasaları çiğneyen bizzat hükümettir. Bu şartlarda hükümetin izlediği çizgiyi aynen biz de izleyeceğiz. Hükümet, bize yasa dışına çıkıyorsunuz’ deme hakkını kendinde göremeyecektir" diye konuştu. 
     Türk - İş Başkanı Meral, işçilere de seslenerek "Yarına hazır olun. Ülkeye, alın terinize, toplu sözleşmenize sahip çıkmak için hazırlıklı olun" şeklinde konuştu. Bayram Meral, kamu işçisi adına hükümetle yapılan toplu sözleşme protokolünde "istek dışı emekliliğin olmayacağı" yönünde madde olmasına rağmen zorunlu emekliliğin uygulanmak istendiğini söyledi. Meral, KİT’lerde 50 yaşın üstünde ve emeklilik hakkını kazanmış 39 bin işçinin olduğunu belirterek bu işçilere toplam bir katrilyon lira tazminat ödeneceğini, oysa hükümetin aldığı önlemlerle yılda ancak 60 trilyon lira tutarında bir tasarruf yapılacağını bildirdi. 
     Meral, çalışanı ezen, vurguncuyu, talancıyı koruyan hükümetin 12 Eylül yönetiminden ne farkı’ olduğunu da sordu. 
     
     Kamudan indirim kıyağına son verildi 
     Başbakan Ecevit imzasıyla yayımlanan ikinci bir genelgeyle kamu kuruluşları tarafından sağlanan mal ve hizmetlerin fiyatlandırılmasında, sosyal ve ticari amaçlı olmayan ücretsiz veya tarife altı uygulamalara 2002 başından itibaren son veriliyor. Genelgede, kaldırılacak uygulamaların tespitinde kişiye özel herhangi bir kurumda, kuruluşta veya ilgili bakanlığında çalışıyor olmaktan, herhangi bir sıfat ve unvan taşıyor olmaktan kaynaklanan eşitliğe aykırı uygulamalara son verilmesi, sosyal amaçlı uygulamalara özürlüler, gaziler, şehit ve gazi dul ve yetimleri, yaşlılar ve öğrencilere yapılan indirimler gibi devam edilmesi kriteri esas alındı. 
     
Faaliyet raporu bile bastırılmayacak      Başbakan Ecevit'in tasarruf genelgesine göre 
     Fazla mesai, ancak olağanüstü haller ve kilit personelle sınırlı kalmak şartıyla Hazine'den izin alarak yaptırılacak. 
     Mesleki kuruluş ve derneklere üyelik giderleri 2001 gerçekleşmesinin yüzde 75'i, reklam, tanım ve ilan giderleri 2001 gerçekleşmesinin yüzde 40'ı kadar olacak. 
     Kuruluşun faaliyet alanı ile ilgili kitaplar ve uluslararası kabul görmüş periyodik dergiler dışında gazete, kitap gibi yayın alımları durdurulacak. 
     Faaliyet raporu ve benzeri periyodik yayınlar basılı olarak değil, internet ortamında sunulacak. 
     Emeklilik hakkını elde eden 50 yaş üzerindeki işçiler, işçi sendikalarının davet edildiği bir komisyonca değerlendirilip kurum yöneticileri tarafından belirlenerek iş akitleri fesh edilecek. 
     6772 sayı kanun kapsamında ödenen ikramiyelerden biri iki taksidin 2003'e ertelenecek. 
     Faaliyet göstermeyen birimlerde üretime ilişkin yapılan her türlü prim ve benzeri ödemelere son verilmesini öngören ek protokoller yapılacak. 
     Protokol yapılmadığı takdirde gereken tasarrufa ulaşabilmek için ilave olarak istihdam giderlerinin azaltılmasını sağlayacak tedbirler alınacak. 
     Emeklilik ve ikramiyeye ilişkin düzenleme il özel idareleri ve belediyelerde de uygulanacak. 
     Yurtdışı geçici görevlendirmeler için yapılacak harcamalar 2001'deki harcamanın dolar bazında yüzde 80'ini geçmeyecek. 
     Yurtdışı seyahatlerle ilgili olarak Hazine Müsteşarlığı'na bilgi verilecek. 
     Genelgenin uygulanmasını Maliye Bakanlığı ile Hazine tarafından takip edilecek ve denetlenecek. 
     



 EKONOMİ 



















</TEXT>
</DOC>
