<DOC>
<DOCNO> 88984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun17.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada günde 24 bin kişi açlıktan ölüyor 
</HEADLINE>
<TEXT>

     BM tarafından İtalya'nın başkenti Roma'da düzenlenen Dünya Gıda Zirvesi başladı. 
     Zirveye 182 ülkeden temsilciler katılıyor. 
     BM Gıda ve Tarım Örgütü FAO , 2015 yılına kadar dünyada açlık sorunu olan kişi sayısını 800 milyondan 400 milyona indirmek için 24 milyar dolara ihtiyacı olduğunu bildirdi. 
     FAO Genel Sekreteri Jacques Diouf, 1996 yılında yapılan ilk Dünya Gıda Zirvesi'nde 182 ülkenin aç insan sayısını 2015 yılına kadar 400 milyona indirme taahhüdünün, yatırım yapılmaması halinde gerçekleştirilemeyeceğini söyledi. 
     Taahhütlere karşın 1996 yılından bu yana ancak 6 milyon kişinin açlık sorununa çözüm bulunduğunu belirten Diouf'a göre, yatırım olmaması halinde 13 yıl sonra dünyada açlık sorunu yaşayan insanların sayısı ancak 600 milyona indirilebilecek. 
     Bu arada, BM Genel Sekreteri Kofi Annan, zirvenin açılışında yaptığı konuşmada ''Dünyada her gün 24 bin kişi açlıktan ölüyor. 
     Dünyada açlık ve yoksulluğu azaltmak için kaybedecek zaman yok'' dedi. 
     Dünyada açlık sorunu yaşayan 800 milyon kişiden 300 milyonunun çocuk olduğunu belirten Annan, ''Dünyada açlık bugün dayanılmaz bir acıdır. Sözlerden icraata geçmek gerekiyor'' şeklinde konuştu. 
     İtalya Cumhurbaşkanı Carlo Azeglio Ciampi ise yoksul ülkelerin borçlarının silinmesinin açlıkla mücadelede önemli bir etken olacağını kaydetti. 
     182 ülkenin üye olduğu FAO'nun düzenlediği zirvede sadece 38 ülke 
     devlet başkanları düzeyinde temsil ediliyor. Katılımcılar arasında AB Komisyonu Başkanı Romano Prodi ve AB Dönem Başkanı İspanya'nın Başbakanı Jose Maria Aznar da bulunuyor. Zirveye Türkiye'den TBMM Başkanı Ömer İzgi adına Parlamentolararası Birlik Türk Grubu Başkanı İstanbul Milletvekili Cavit Kavak, Tarım ve Köyişleri Bakanlığı'ndan Koruma ve Kontrol Genel Müdürü Hüseyin Sungur ve Bakanlık Dış İlişkiler Daire Başkanı Sinan Varol ile Roma Büyükelçisi ve FAO neznindeki daimi temsilci Necati Utkan katılıyor. Dünya Gıda Zirvesi 13 Haziran Perşembe günü sona erecek. 
     





</TEXT>
</DOC>
