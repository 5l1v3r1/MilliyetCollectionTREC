<DOC>
<DOCNO> 94101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun18.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım'ın hücre evinden silah ve cephane çıktı 
</HEADLINE>
<TEXT>

     Yunanistan Emniyet Genel Müdürlüğü Basın Sözcüsü Lefteris İkonomou, 17 Kasım terör örgütünün Atina'nın merkezindeki Pangrati semtinde bulunan yeni hücre evinde çok miktarda silah ve cephane bulunduğunu açıkladı. 
     İkonomou, Damareos sokağı 73 1 adresindeki hücre evinde çok sayıda roket, el bombaları, zaman ayarlı patlayıcı imalinde kullanılan saatler, peruk ve makyaj malzemeleri ele geçirildiğini söyledi. 
     Polis sözcüsü, hücre evinin bulunduğu semtin sakinlerinin korunmasına ilişkin tüm önlemlerin alındığını da açıkladı. 
     Yunan televizyonları, yeni hücre evinin adresinin, önceki gün Atina'nın Patission semtinde ihbar sonucu bulunan hücre evinde ele geçirilen örgüt dokümanlarının taranması sonucu bulunduğunu öne sürdüler. 
     
     ÖRGÜTLE PAZARLIK 
     Bu arada, Yunan basını, 17 Kasım üyelerinin bir kısmının yeni antiterör yasasının pişmanlıkla ilgili hükümlerinden yararlanmak için bir süredir yetkili makamlarla pazarlık içinde olduklarını iddia etti. 
     Polisin, Patission'deki hücre evinde örgüt toplantılarının zabıtları da dahil olmak üzere 17 Kasım'ın arşivinin tamamını ele geçirdiğini de yazan gazeteler, ''Bu zengin malzemenin'' örgütün tüm bilinmeyenlerine ışık tutacağını savundular. 
     Polisin, 17 Kasım'ın, terör örgütleri, ''Dev-Sol ve PKK'' ile bağlantılarını araştırdığını öne süren Yunan basın-yayın organları, bu çerçevede Yunanistan genelinde operasyonlar yapıldığını, ancak hiç kimsenin tutuklanmadığını belirttiler. 
     
     ÖRGÜTÜN BAŞI TUTUKLANACAK MI 
     Öte yandan Atina'da yayımlanan Ta Nea gazetesi, Global Link adlı şirkete 4-5 Temmuz tarihlerinde yaptırdığı kamuoyu araştırmasının, Yunanlıların yüzde 'ünün 17 Kasım terör örgütünün başının tutuklanamayacağına inandıklarını ortaya koyduğunu yazdı. 
     Ta Nea, araştırmaya göre, Yunanlıların yüzde 54'ünün ''Siyasi kimlikli kişilerin'' örgütle bağlantısı olduğuna inandıklarını da belirtti. 
     Araştırmanın, Yunanlıların yüzde 45'inin son operasyonların Yunan polisinin başarısı olduğu kanısında olduklarını ortaya koyduğunu yazan Ta Nea, kaydedilen başarıyı, yabancı gizli servislere mal eden Yunanlıların oranının ise yüzde 38 olduğunu kaydetti. 
     





</TEXT>
</DOC>
