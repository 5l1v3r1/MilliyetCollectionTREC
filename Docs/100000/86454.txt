<DOC>
<DOCNO> 86454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/guncel/gun08.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin sitesinde bakan övülür mü 
</HEADLINE>
<TEXT>

ÇAPRAZ ATEŞ 
     SERHAT OĞUZ 

     Gençlik ve Spor Müdürlüğü’nün internet sitesinde Devlet Bakanı Fikret Ünlü’ye yapılan övgüler tartışma konusu oldu. Bakanın ailesi, şöförü, hatta koruması Ünlü’yü anlata anlata bitiremediler. Ünlü’nün yanı sıra bürokratları ve ailesine de geniş yer verildi. Bazı siyasetçiler siteyi "dozu kaçırılmış" diye eleştirirken, destekleyenler de oldu. Görüşler şöyle 
     
     Emre Kocaoğlu ANAP Milletvekili 
Bürokrasinin yağcılığı      Bence bu Ankara bürokrasisinin yağcılığının göstergesidir. Bugün Ankara’da seçilmişler demokrasisi yerine, atanmışlar diktatöryası varsa, bu diktatörlüklerini biraz da yağcılıkla sürdürürler. Özel bir şey değildir. Ankara’da böyle her metrekareye üç tane yolsuzluk, beş tane yağcılık düşer. Fikret Bey’in haberi olsa engellerdi. Bürokratlar için "gelen ağam, giden paşamödır. Fikret Bey gider, Tevfik bey gelir, aynı yağcılığı ona da gösterirler. Bürokrasi, kendisini böyle yağcılıkla sürdürür. Ankara’daki yolsuzluklardan, yağcılıklardan haberi olmasa da fatura politikacıya çıkar. 
     
     Mehmet Bekaroğlu SP Milletvekili 
Doğu toplumuyuz      Doğu toplumu olmanın sonucu. Sağlıklı bir şey değil, kabul edilir bir şey değil. Arabesk bir uygulama. Bir bakan niye böyle bir ihtiyaç duyar Bakan Bey, bakmaz mı sitesine, ne yapmışlar diye Haberi nasıl olmaz Anlamak mümkün değil. Yapılmaması gerekir. Bunlar sağlıklı şeyler değil. Bunları yapan insan büyümez, tam tersine küçülür. Buradan hareketle genel olarak Ankara bürokrasisi hakkında bir şey söylemek zor ama bürokrasi böyle maalesef. 
     Yeni geleni yüceltir. Sağlıklı şeyler değil. 
     Şık değil, etik değil. 
     
     Ahmet Güzel DSP Milletvekili 
Bir sakıncası yok      Devletin başarılı bürokratlarını yaptığı hizmetler nedeniyle takdir etmek doğrudur. Ancak bu, toplumda farklı değerlendirmeye yol açacak biçimde yapılmamalı. Futbol Federasyonu ile Bakanlık arasındaki ilişkiler nedeniyle, bu konu kamuoyunda özellikle dillendirilmeye çalışılıyor. Beden Terbiyesi Genel Müdürümüz, çok çalışkan ve gerçekten takdire layık bir insan. Ama onun eleştirilmesine yol açacak tarzda internet sayfası düzenlenmemeli. Bence yapılanda bir sakınca yok ama bu kadar da yazılması doğru değil. Dozajı iyi ayarlanmalı. 
     
     Zafer Güler DSP Milletvekili 
Tanıtılması faydalıdır      Sporla ilgili faaliyetlere destek olan bürokratların katkıları anlatılabilir. Yapılan müspet olaylar, gelişmeler anlatılabilir. Bürokratların önemli katkıları oluyor. İşi götüren onlar. Bu açıdan bürokratların mutlaka özgeçmişleri, sporcu kişilikleri ön plana çıkarılarak, tanıtımı yapılmalı. Avrupa’da, bakanlıklarda çalışanlarla ilgili her türlü bilgiyi alabilirsiniz. Avrupa Konseyi’ne girin, orada değişik alanlarda çalışan birçok bürokratın ismini görürsünüz. Çalışmalarını, başarılarını, kariyerlerini okursunuz. İnsanlar şu interneti aktif biçimde kullanmaya alışsınlar artık. 
     



 GÜNCEL 













</TEXT>
</DOC>
