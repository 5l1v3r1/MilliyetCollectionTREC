<DOC>
<DOCNO> 75916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/spor/yurundul.html </URL>
<DATE> 2002/04/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kaybeden kaybedene 
</HEADLINE>
<TEXT>

     Sampiyonluk hesapları yapan üç büyükler kritik haftayı ikişer puan kayıpla kapadılar. Tabii ki kazançlı çıkan avantajlı durumdaki lider Galatasaray oldu. Büyüklerin kendi yanlışlarının dışında bu seneki fazla puan kayıplarının önemli bir nedeni de, ligdeki bütün takımların çıtayı yükseltip, iyi mücadele etmeleri ve de puan cetvelinin alt sırasındaki müthiş çekişmedir. 
     Diyarbakır zor bir deplasman. Zemin bozuk, ateşli bir seyirci var. Hüseyin Kalpar, oyuncularını motive etmesini bilen, elindeki malzemeyi doğru kullanan akılcı bir teknik direktör. Galatasaray temposuz futboluna rağmen oturmuş sistemi ve saha yayılışıyla oyuna hükmeden taraftı. Ancak Diyarbakır’ın başarılı alan savunmasını aşamadı. Hasan’ın kulvarına tedbirler gelmesi, Capone’nin ofansif katkısının sınırlı olması kanatların çalışmasını engelledi. İkinci yarıda Hasan, driplinglerde içe kat etmeye öncelik verince, defans biraz zorlandı. Ama sonuç değişmedi. Galatasaray’da uyumlu defans bloku takımın en önemli gücü. 
     Fenerbahçe kötü futboluna devam ediyor. Hassas kadro yapısı yüzünden kronikleşmiş hastalık var. Kolektif uyum yetersiz. Yardımlaşma yok. Aşırı pas hataları ve pres rahatsızlığı var. Böyle günümüz futboluna ters düşen bir tabloda hücum zenginliği sağlanamayacağı gibi, takım savunması da arızaya uğrar. Çektikleri ağır yüke rağmen defans bloku görevini yapıyor. Çağ dışı dört forvet uygulamasından vazgeçildikten sonra defans bloku biraz daha nefes aldı. Ankara’da büyük pozisyon sıkıntısına rağmen kritik anda skor avantajı yakalandı. Ancak son dakika içinde Yusuf’un kazanacağı topu bırakıp, rakibe yaptığı gereksiz faul ve bu atış sonunda yenen amatörce gol iki puanı uçurdu. Bu arada son on dakikada Lorant’ın topa basacak, oyunu dinlendirecek özelliklere sahip Abdullah’ı çıkarıp, soğuk Simao’yu sahaya sürmesi mantıkla bağdaşmıyordu. 
     Beşiktaşlı futbolcular, Antalyaspor maçına zihinsel olarak hazır değillerdi. Alışılmış tempo yoktu. Daum teknik adam yanlışlarına devam ediyor. Her zaman vurguladığımız gibi en önemli yanlışı ligin ikinci yarısında dokuz maçlık galibiyet serisinin eseri dörtlü defans uygulamasından vazgeçmesiydi. Ayrıca Antalya karşısında Ümit’i, yapısına uymayan orta sahada görevlendirdi. Ümit defans blokunda ya da ön liberoda oynar. Baya, Ümit ve Tamer’in pres yetersizlikleri var. Bütün yük Tayfun’un omuzlarına bindi. Doğal olarak hücum ağırlıklı oyunda her Antalya atağı tehlike yarattı. Daum’un, Sertan ve Stavrum’u sahaya sürüp, dört forvete dönmesi teknik adamlıkta nerelerde kaldığının açık bir göstergesiydi. Beşiktaş’ın ofansif anlayışta savunma güvencesi oluşturamayışı, İnönü’deki puan kayıplarının en önemli nedenidir. 
     



 SPOR 


























</TEXT>
</DOC>
