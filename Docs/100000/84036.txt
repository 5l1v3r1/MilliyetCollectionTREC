<DOC>
<DOCNO> 84036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/siyaset/siy03.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Altan davası 
</HEADLINE>
<TEXT>
AİHM’ye ifade özgürlüğü teminatı 
     GÜVEN ÖZALP Brüksel 

     Gazeteci - yazar Ahmet Altan’ın 1995’te yayımlanan bir yazısı nedeniyle Avrupa İnsan Hakları Mahkemesi’nde AİHM Türkiye aleyhine açtığı dava karara bağlandı. Dava tarafların dostane çözüme gitmesiyle sonuçlandı. Türk hükümeti dostane çözümle hüküm giymekten kurtulurken, Mahkeme’ye ifade özgürlüğüne ilişkin gerekli düzenlemeleri yapma yönünde teminat verdi. 
     Gerek benzer davalarda referans olarak kullanılacak gerekse AİHM kararlarını çok yakından izleyen Avrupa Birliği nezdinde etki yaratacak olan açıklamada, Türkiye "değişiklik" sözü verdi. Türk hükümeti adına yapılan açıklamada TCK’nın 312. maddesi ve terörle mücadele yasası çerçevesinde Mahkeme tarafından Türkiye aleyhine verilen kararların Türk yasa ve uygulamalarının ivedilikle Avrupa İnsan Hakları Sözleşmesi’nin 10. maddesine uygun hale getirilmesinin gerekliliğini net bir biçimde ortaya koyduğu ifade edildi. 
     
Tüm değişiklikler yapılacak      Altan tarafından açılan davanın da bunun ek bir göstergesi olduğu vurgulanan açıklamada, "Daha önce 24 Mayıs 2001 tarihli Ulusal Program’da da belirtildiği şekliyle, hükümet, bu alanda yasadan ve uygulamadan kaynaklanan, gerekli tüm değişiklikleri yapma konusunda söz vermektedir" denildi. Davanın dostane çözümle sonuçlandırılması nedeniyle Türkiye’nin insan hakları siciline bir ekleme yapılmayacak. Ankara’nın herhangi bir tazminat ödemesi de söz konusu olmayacak. 
     



 SİYASET 












</TEXT>
</DOC>
