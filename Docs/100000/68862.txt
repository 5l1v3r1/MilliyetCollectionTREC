<DOC>
<DOCNO> 68862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo14.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Ahmet Kul önce istifa etti, sonra açtı ağzını... 
</HEADLINE>
<TEXT>

     Trabzonspor Kulübü'nde, yönetim kurulu tarafından kulüp başkan yardımcılığı görevinden azledilen Ahmet Kul, İstanbul'da düzenlediği basın toplantısıyla yönetim kurulu üyeliğinden de istifa etti. 
     Ahmet Kul, kulüp başkanı Özkan Sümer'i sert bir dille eleştirip, 4. büyük olma iddiasındaki Trabzonspor'un, futbolcularını Fenerbahçe, 
     Galatasaray ve Beşiktaş'a verdiğini belirterek, ''Ancak, onlardan futbolcu alamadık. Adeta futbolcularımızı 3 büyüklere peşkeş çektiler'' dedi. 
     Kendisinin sürekli olarak uyarılarda bulunduğunu ve bunların dikkate alınmadığını dile getiren Ahmet Kul, ''Transfer politikamız yanlış dedim, dinlemediler. Bu teknik heyetle olmaz dedim, sonra değiştirdiler. Futbol şubesi sorumlusu bu görevi kaldıramayacak dedim, sonra bu kişi istifa etmek zorunda kaldı. Ben konuşuyorsam Trabzonspor'un iyiliği için. Bunlar Trabzonspor'a asla zarar vermez. 
     Beni görevden alırken somut şeyler söylesinler'' diye konuştu. 
     ''Yerlinin de yerlisi'' diyen başkan Sümer'in, 25 futbolcu gönderip, 15 futbolcu aldığını, ayrıca Gençlerbirliği Kulübü Başkanı İlhan Cavcav ile birlikte yabancı futbolcu kontenjanının arttırılmasında başı çektiğini ifade eden Kul, ''Malatyaspor'a futbolcu sattık, parasını alamadık. Ortada bir çek, senet dahi yok. 
     Bunun gibi çok sayıda olay var. Trabzonspor'un çıkarları için konuşmayacağım, ancak zorlanırsam bildiklerimi açıklarım'' diye konuştu. 
     
     "Uyum yok" 
     Kul, Trabzonspor Kulübü Yönetim Kurulu'nda uyum bulunmadığını da savunarak, 1 yılını doldurmayan yönetimden 5 kişinin istifa etmesinin bunun en güzel kanıtı olduğunu kaydetti. 
     Trabzonspor'da ''tek adam'' yönetiminin egemen olduğunu savunan Kul, Trabzonspor Kulübü'nde yönetim kurulu toplantılarının her salı yapıldığını, ancak görevden alma kararının baskın bir biçimde pazartesi günü toplanılarak alındığını bildirdi. 
     Toplantıya katılanların bazılarının da baskı altında kararı imzaladığını öne süren Kul, şunları söyledi 
     ''Görevden alınmam ve bana bildirilişi hiç nazikçe değildi. Bu toplantıdan haberdar olmamam, kararın Trabzonspor için değil, kendi kompleksleri ve çıkarları için olduğunun bir kanıtıdır. Oluşan bu durumdan Trabzonspor adına güçlenerek çıkacağımı, Trabzonspor'a hizmetten asla vazgeçmeyeceğimi ve bugünkü ihanet yönetiminin kendini kısa sürede imha edeceğini biliyorum.'' Kul, kendisinin düzenlenen bir ''komplo'' ile görevden uzaklaştırıldığını da öne sürerek, kulübe para vermediği biçiminde kendisi hakkında çıkan söylentiler için de, ''Bazıları sizde para, bizde akıl var diyor. Çevrendekilere güvenemezsen, işe dört elle sarılamazsın'' dedi. 
     
     "Tarih hesap soracaktır" 
     Trabzonsporlu herkesin birleşmesinden yana olduğunu ve bu yüzden istenmediğini anlatan Kul, ''Onlar bunu istemez, kendilerine oyuncak arıyorlar. Ancak, tarih bir gün hesap soracaktır'' diye konuştu. 
     Kulübün onursal başkanı Mehmet Ali Yılmaz ile uzlaşma arayışları sırasında yönetimde bölünme olduğunu belirten Kul, şöyle devam etti 
     ''Zaten ben görevimi 3-4 ay önceden iade etmiştim. Çok kötü günler yaşadığımız zaman istifa etmek istemiştim, o zaman buna yanaşmayanlar, şimdi 2 galibiyetle bizi azlediyorlar. Ben zaten göreve hiçbir zaman talip olmadım.'' ''Trabzonspor'a kul da, başkan da olurum'' diyen Ahmet Kul, bir soru üzerine de, ''Yapılacak bir genel kurulda başkan adayı olmak için bir çalışmam yok. Ancak, ortam uygun olursa ve herkes tarafından istenirsem, bu göreve talip olabilirim'' diye konuştu. 
     






</TEXT>
</DOC>
