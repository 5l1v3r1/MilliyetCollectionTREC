<DOC>
<DOCNO> 91447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo18.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de müthiş bir şölen yaşanıyor 
</HEADLINE>
<TEXT>

     Türk Milli Futbol Takımı'nın 17. Dünya Kupası'nda yarı finale yükselmesi, İzmir'de büyük sevinç yarattı. 
     İlhan Mansız'ın attığı ''altın gol''le gelen yarı finalin ardından bir anda meydanlar sevinç gösterilerinde bulunan vatandaşlarla dolmaya ve otomobillerden korna sesleri yükselmeye başladı. 
     Cumhuriyet Meydanı ve Gündoğdu Meydanı, ellerinde Türk bayraklarıyla tempo tutan genç-yaşlı, kadın-erkek vatandaşlarla doldu. 
     ''En Büyük Türkiye'' tezahüratlarıyla zafer kutlanırken, itafiye araçları sirenlerini, vapurlar da düdüklerini çalarak, gösterilere eşlik etti. Bu arada binlerce vatandaş Atatürk Anıtı önünde birlikte ''İstikla Marşı''nı söyledi. Kentte trafik büyük ölçüde kilitlendi. 
     İzmir Büyükşehir Belediyesi'nce Gündoğdu Meydanı'na getirilen otobüsün üzerine gazeteciler ve kameramanlar çıkarılarak çevreden görüntü almaları sağlandı. Otobüste kurulan müzik sistemiyle marşlar ve şarkılar çalındı. 
     Ayrıca polis telsizinden de Tarkan'ın ''Bir oluruz yoluna'' şarkısı çalınırken, yanıcı ve yakıcı maddelerin atılmasına ve yolların kapatılmasına izin verilmemesi yönünde ekiplerin ''duyarlı olması'' istendi. 
     İzmir Emniyet Müdürü Halil Tataş, telsizden anons ederek, görevlilerden sevinç gösterilerinde bulunan vatandaşlara karşı ''daha hoşgörülü ve anlayışlı'' davranılması talimatını verdi. 
     





</TEXT>
</DOC>
