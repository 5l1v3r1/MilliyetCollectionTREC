<DOC>
<DOCNO> 60130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/spor/spo05.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ZİRVEYE SEVDALI 
</HEADLINE>
<TEXT>

MİLLİYET’in Geleneksel Yılın Sporcusu anketinde üçüncü yıldızı takan Halil Mutlu olimpiyatlarda da üçüncü şampiyonluğu yakaladığında halteri bırakacağını söyledi 
     CEMAL ERSEN 

     İnançlı, mücadeleci 
     O, kırdığı rekorların, kazandığı altın madalyaların sayısını hatırlamakta güçlük çeken, Türk ulusunun yüzünü yıllardır başarılarıyla güldüren mütevazı bir şampiyon. Dünya halterinin Naim’den sonraki yeni kralı. Müthiş bir yetenek. İnançlı, mücadeleci. Zirve sevdalısı. Bir o kadar da sempatik. İşte tüm bu övgüleri hak eden Halil Mutlu’ya bir onur da MİLLİYET okurlarından geldi. 
     
     Kötü bir yıldı’ 
     48. Geleneksel Yılın Sporcusu anketinde üçüncü kez arka arkaya birinci olan herkül, sıkıntılar ve acılarla dolu 2001 yılında elde ettiği başarıların karşılığını almanın mutluluğu içinde duygularını şöyle dile getirdi "Sadece Türkiye değil, tüm Dünya için kötü bir yıldı. Savaşların, felaketlerin gölgesinde bizler sporun dostluk, barış, kardeşlik olduğunun mesajlarını verdik." 
     
     En güzel armağan 
     KENDİSİNİ zirveye layık gören herkese teşekkür eden Halil Mutlu, "Bunca derdin arasında Türk halkının yüzünü biraz güldürüp, onları mutlu edebildiysek hedefimize ulaşmışız demektir. Bugüne kadar pek çok ödül kazandım. Ama bunların arasında benim için özel ve ayrı bir yeri olan MİLLİYET yılın sporcusu unvanını üçüncü kez almak en güzel yeni yıl armağanı" diye konuştu. 
     
     Hedefleri büyük 
     2002 yılında hedefini yeni Avrupa ve Dünya şampiyonlukları olarak belirleyen Mutlu, "Yeni yılda savaşların, açlıkların, kavgaların ve yoksulluğun son bulmasını diliyorum. Ben bir sporcu olarak her zamanki gibi barışa katkı sağlamaya devam edeceğim. Tüm sporcu arkadaşlarımın da hedefi bu. Halteri üçüncü olimpiyat şampiyonluğum sonrası bırakacağım" ifadelerini kullandı. 
     



 SPOR 




















</TEXT>
</DOC>
