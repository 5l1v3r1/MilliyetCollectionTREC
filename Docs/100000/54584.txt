<DOC>
<DOCNO> 54584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur05.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de çay bahçelerinin yerini satsuma mandaline alıyor 
</HEADLINE>
<TEXT>

     Rize yöresinde, çaya alternatif ürün olarak öne çıkan ve bu yıl bol ürün veren çekirdeksiz satsuma cinsi mandalinanın fiyatı, 275-250 bin lira arasında satılmaya başlandı. 
     Tarım İl Müdürü Yakup Akpınar, Rize yöresinde çayın alternatifi olarak 80 bin fidan satılarak yeni mandalina bahçelerinin oluşturulduğunu anımsattı. 
     Çayın ekonomik değerini kaybetmesinden sonra üretimine yeniden önem verilen çekirdeksiz satsuma cinsi ünlü Rize mandalinasının, bugünlerde bollaştığına işaret eden Akpınar, ''bol miktarda ürün alınmasıyla kilosu 500 bin liradan 170 bin ile 250 bin liraya kadar düşen mandalina, vatandaşlar tarafından büyük ilgi görüyor'' dedi. 
     Bu arada, üreticilerin Gürcistan'dan getirilen kaçak fidanları almamalarına dikkat çeken Akpınar, ''kaçak getirilen fidanların hastalıklı olma ihtimali fazla. Damgasız fidan alımı ve satımı yasaktır. Vatandaşlarımızın bu fidanlara ilgi göstermemelerini ve almamalarını istiyoruz. Yöremizde kontrollü fidan yetiştiren 35 fidan üreticisi bulunuyor. Bu yılki fidan satışındaki hedefin ise 100 bin fidan olarak gerçekleşmesini bekliyoruz'' şeklinde konuştu. 
     






</TEXT>
</DOC>
