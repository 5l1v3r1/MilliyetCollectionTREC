<DOC>
<DOCNO> 66081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur08.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremden insan manzaraları... 
</HEADLINE>
<TEXT>

     Afyon depreminin yaraları sarılmaya çalışılırken, çadırlarda, barakalarda ve kamyon kasalarında dramatik insan öyküleri yaşanıyor. 
     Kocaöz Beldesi'nde Ünal ailesinin 12 kişiyle paylaştıkları çadırın en küçük konuğu, henüz 5 günlük olan ve adı henüz konmamış bir erkek bebek. Anne Sultan ve baba Vedat Ünal, deprem paniğini henüz atlatamadıklarını, bu nedenle çocuklarına isim vermediklerini söylediler. Çocuklarının hasta olmasından korktuklarını belirten Ünal ailesi, ''Minik bebeğimiz beldenin en küçük depremzedesi. Sıcak bir yuva buluncaya kadar bebeğimizi nasıl koruyacağımızı bilmiyoruz'' dediler. 
     
     Çeyizler enkaz altında kaldı 
     Çobanlar İlçesi'nde ise yeni damat Ahmet Nadas, bir gece önce yaptıkları düğünden sonra almaya gittiği gelin Fadime Nadas'ın evinin önüne geldiği sırada deprem meydana geldi. Fadime Nadas da gelinliğini giymeye hazırlandığı sırada depreme yakalandı. Ahmet Nadas, şöyle konuştu 
     ''Geleneğimize göre nikahımız kıyılır ve cuma günü başlayan düğün, pazar günü gelin almayla son bulur. Gelin almak için gitmeye hazırlanırken deprem oldu. Ailemin eviyle birlikte, aynı yerde bulunan ve eşimle yerleşeceğimiz evimiz de yıkıldı. Depremden ben de eşim de sağ kurtulduk. Çeyizimizin bir bölümünü depremin 2. günü enkazdan çıkardık. Yaptığımız barakaya 7 kişi birden sığındık. Hiçbir gelirimiz yok. Çadır da alamadık.'' 
     






</TEXT>
</DOC>
