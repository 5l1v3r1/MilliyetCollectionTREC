<DOC>
<DOCNO> 59889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sontur06.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Terörle mücadeleyi Türkiye başlattı" 
</HEADLINE>
<TEXT>

     New York Times gazetesi tartışmalı yazarı William Safire, ABD'nin 11 Eyül saldırılarının ardından devletlerin teröre yönelik tutumlarında gözlenen değişikliğin asıl 11 Eylül'de başlamadığını belirterek Türkiye'nin birkaç yıl önce Suriye'nin PKK'yı topraklarından çıkarması için verdiği ültimatomu anımsattı. Safire, Suriye'den kovulan PKK liderinin hala tutuklu olduğunu, yanlılarının dağıldığını belirterek "Dünya, bir ülkenin terörizmi barındıranlara askeri baskı uygulayarak vatandaşlarını koruması örneğini pek not almadı" değerlendirmesini yaptı. 
     William Safire, yıl sonu yazısında bir hükümetin teröristleri barındırdığında egemen olmaktan çıktığını, cinayete ortak olduğunu, meşruluğunu kaybettiğini, ulusal sınırlarının ise, ihlal edilemez olmaktan çıktığını belirterek "Teröristlerin bilerek barındırılması casus belli ve işgale davettir" dedi. Bu gerçekleri kavrayan liderlerin olgunlaştığını, dış politikasının yeni bir saygınlık kazandığını, uluslararası hukukun sonsuza dek değişikliklere uğradığını savunan Safire, bir devletin kendi kendine koruması için gerekli olan bu tutum değişikliğinin asıl 11 Eylül'de başlamadığını Taliban'ın çöküşü ile sona ermediğini belirterek şöyle dedi 
     "Bir kaç yıl önce Türkler, karargahı Şam'da olan aşırı milliyetçi Kürtlerin kanlı terör kampanyasından bıktılar. 
     Türkiye, Suriye sırırında bir orduyu yığdı ve diktatörüne PKK teröristlerini kovmasını söyledi. Bu erken bir uyarıydı. 
     Suriye buna çabucak bir biçimde uydu ve katillerin karizmatik lideri kısa bir süre içinde kaçak duruma geldi. 
     Türkler onu yakaladı ve şimdi tutukludur, yanlıları ise dağılmış, hayal kırıklığına uğramış durumda. 
     Dünya, bir ülkenin terörizmi barındıranlara askeri baskı uygulayarak vatandaşlarını koruması örneğini pek not etmedi. Ne Avrupalı ne Arap devletler o kavga ile ilgili gözüktü." İsrail'in teröristleri barındıran Filistin Yönetimine ültimatom vermeye başlandığında eleştirilere hedef olduğunu kaydeden Safire, bu durumun 11 Eylül'ün ardından radikal bir biçimde değiştiğini, ABD ve NATO müttefiklerinin intihar saldırılarını orgazine edenlerini vuran İsrail füzelerinden artık şikayetçi olmadıklarına dikkat çekti. 
     Safire, Hindistan'ın parlamentosuna saldıran Kaşmir teröristlerinin bastırılmasını Pakistan'dan istemekle haklı olduğunu, General Müşerref'in de Kaşmir teröristlerine karşı harekete geçmesi gerekeceğini belirterek ABD'nin, Kaşmir teröristleri konusunda Taliban'a karşı verdiği destekten dolayı Pakistan'a yumuşak davranamayacağını savundu. Safire, dünyanın bir ölçüde değiştiğini belirterek yazısını "Yeni politikalara sadık kalırsak yakında normal mutlu yeni yıllarımız olacak" sözleriyle sona erdirdi. 
     






</TEXT>
</DOC>
