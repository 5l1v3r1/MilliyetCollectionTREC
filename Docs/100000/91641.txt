<DOC>
<DOCNO> 91641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/ekonomi/eko01.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran’a çarşafla, oğlunun çorabıyla gitti, utandı... 
</HEADLINE>
<TEXT>

Cumhurbaşkanı Sezer’le İran’a yapılan ziyaretteki tek kadın Küçüksöz’dü. Çarşafa bürünen Küçüksöz iç çamaşırlı vitrinleri, saçları yarı açık kadınları görünce şaşırdı 
     EYLEM TÜRK 

     Türk - İran İşkonseyi’ne üye 80’in üzerinde işadamı ile birlikte geçen hafta Tahran’a giden işkadını Sema Küçüksöz, örtünme zorunluluğunu abartınca İranlıların yanında mutaasıp kaldı. Tekstil ve turizm alanında faaliyet gösteren Küçüksöz, İran’a giderken o kadar abarttı ki yanına oğlunun siyah çoraplarını bile aldı. Ama Tahran’daki kadınların çorapsız dolaşabildiğini, saçlarının görünebilecek şekilde yarı örtülü olduğunu, makyaj yaptıklarını görünce kafasındaki İran imajının ne kadar yanlış olduğunu anladı. 
     
     Vitrinlerde iç çamaşırı var 
     "Çok örtülü bir kıyafetle gittim ve gördüm ki orada en örtülü benim. Yine de örtümü çıkarmadım ama onların yanında mutaasıp babaanneler gibi oldum" diyen Küçüksöz İranlı erkeklerin kendisiyle tokalaşmasına da şaşırdı. Küçüksöz, "İranlı erkekler medeni takım elbise giymişler. İranlı işadamları çok kapalı olduğum için herhalde onlar da beni yadırgadılar" dedi. Küçüksöz, vitrinlerdeki askılı kıyafetler ve seksi iç çamaşırlarının da kendisini şaşırttığını söyledi. 
     
     Dünyayı tanıyorlar 
     İran’da iş kadınlarının da çok olduğunu gördüğünü belirten Küçüksöz, buradaki görüşmelerinde gıda ve tekstil hammaddeleri konusunda işbirliği yapmaya karar verdiğini belirtti. Gezinin kendisine İran kapısını açtığını belirten Küçüksöz, bu ülkeden turist getirip, götürmeyi de düşündüğünü kaydetti. Taşımacılık nakliyat ve turizmin İran için çok önemli olduğunu ifade eden Küçüksöz, "Dünyayı tanıyorlar. Sanki onlar yurtdışına çıkamıyor gibi bir imaj var. Biz onları çok yanlış tanımışız" dedi. 
     
İran da yabancı sermaye peşinde      İran Cumhurbaşkanı Hatemi’nin çok sıcakkanlı olduğunu aktaran Küçüksöz, "Gelin güvencedesiniz’ dediler. Bunu bizzat Hatemi ve ticaret bakanının ağzından duymak çok önemli. Yabancı sermayeye çok önem veriyorlar" diye konuştu. Küçüksöz, İran’ın 15 yıllık bir plan yaptığını ve yabancı yatırımcılara yüzde 100 kendi sermayesiyle firma kurma hakkı tanıdığını söyledi. Yatırım için bir komisyona başvurmanın yeterli olduğunu kaydeden Küçüksöz, komisyonun yatırımcının belgelerini bir evrakçı gibi takip ettiğini söyledi. Küçüksöz, "Ayrıca serbest bölgede kurarsanız inanılmaz haklar sunuluyor. Vergiden, enerjiden, sudan muafsınız. Paranızı dışarıya çıkarabilirsiniz. K r marjınızı dışarıya götürebiliyorsunuz. İstediğiniz bankayla çalışma hakkınız var. Bizden daha iyiler. En azından ümitliler. Biz yarın ne olacak bilmiyoruz" dedi. 
     



 EKONOMİ 

















</TEXT>
</DOC>
