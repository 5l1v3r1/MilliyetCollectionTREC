<DOC>
<DOCNO> 79450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun20.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı milyoner Bing Hurley'in bebeği için babalık davası açtı 
</HEADLINE>
<TEXT>

     Amerikalı milyoner Steve Bing, İngiliz aktris ve model Elizabeth Hurley'in erkek çocuğu Damian'ın babası olup olmadığının açığa çıkması için Londra'da dava açtı. 
     Times gazetesinin bugünkü haberine göre, film yapımcısı Bing'in sözcüsü, hamile olduğu dönemde Hurley ile birlikte olan 35 yaşındaki Bing'in dün dava açtığını söyledi. 
     Adını açıklamayan sözcü, Bing'in Damian'ın babası olduğunun kanıtlanması halinde, Damian'ın bakımına katkıda bulunacağını belirtti. 
     Bing'in, davaya bakması için bir İngiliz avukatlık şirketiyle anlaştığı kaydedildi. 
     Hurley adına dün yapılan açıklamada ise ''Elizabeth her zaman babalık testlerinin yapılmasına hazır olduğunu açıkça belirtmiş ve Stephen'in bu kişisel konuyu alenen çözme girişimi nedeniyle üzülmüştür'' denildi. 
     İngiliz medyasındaki haberlere göre, mahkeme, 18 ay birlikte olan Bing ve Hurley'in dostça bir anlaşmaya varamaması halinde Damian'a DNA testi yapılmasına karar verebilir. 
     İngiliz model, geçen yıl Kasım ayında hamile olduğunu açıkladığında, çocuğunun babasının Bing olduğunu iddia etmiş, ancak Bing bu açıklamayı reddetmişti. 
     Damian Charles'ı 4 Nisan'da dünyaya getiren 36 yaşındaki Hurley, bebeğinin babasının Bing olduğunu sık sık dile getirmişti. 
     





</TEXT>
</DOC>
