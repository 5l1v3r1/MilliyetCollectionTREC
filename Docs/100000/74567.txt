<DOC>
<DOCNO> 74567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/dunya/dun01.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastacı yine yaptı 
</HEADLINE>
<TEXT>

     DIŞ HABERLER SERVİSİ 

     Güç ve iktidar sahibi insanların baş belası, Belçikalı "pasta anarşisti" Noel Godin önceki gün Paris’te bir kez daha sahneye çıktı. Suratlarına fırlattığı pastalarla, iş adamlarının, politikacıların gülünç duruma düşmesine neden olan Godin’in bu seferki kurbanı, 21 Nisan’daki cumhurbaşkanlığı seçimlerinin adaylarından eski İçişleri Bakanı Jean - Pierre Chevenement’dı. Paris’teki bir kitap fuarında yeni kitabı "Karar Vermek Cesaret İster"i imzalayan politikacı, Godin’in suratına yapıştırdığı pastayla afalladı ve hayli sinirlendi. Godin ise, güvenlik görevlileri tarafından apar topar salondan çıkarılarak tutuklandı. Yüzünü çevresindekilerin yardımıyla temizleyen Chevenement kitap imzalamaya devam etti. Godin’in son kurbanları arasında Microsoft’un patronu Bill Gates ve yönetmen Jean-Luc Godard da var. 
     



 DÜNYA 











</TEXT>
</DOC>
