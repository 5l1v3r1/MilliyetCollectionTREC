<DOC>
<DOCNO> 80666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/siyaset/siy01.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da 007’ harek tı 
</HEADLINE>
<TEXT>

Bir ihbar üzerine havalimanında gözaltına alınan İngiliz uzmanın şüpheli disketlerine el kondu. BOTAŞ’ın bir projesinde sözleşmeli olarak çalışan İngiliz, sorgudan sonra yurtdışına çıkarıldı 
     TOLGA ŞARDAN Ankara 

     Bakü - Tiflis - Ceyhan boru hattının kontrol işlerini yürüten ABD firmasında görevli İngiliz uzman George Mc Ilwaine’in "casusluk ve gizli belgeleri yurtdışına çıkardığı" iddiasıyla gözaltına alındığı, polisin Mc Ilwaine’ne ait şifreli 10 bilgisayar disketine el koyduğu ortaya çıktı. 
     Başkentin emniyet ve istihrabat birimlerinde hareketli saatlerin yaşanmasına neden olan gelişmeler, iki hafta önce Emniyet Genel Müdürlüğü Nöbetçi Müdürlüğü’ne gelen ihbar telefonuyla başladı. Yurtdışına çıkmak için havalimanına gittiği bildirilen İngiliz’in casusluk yaptığı ihbarı üzerine Emniyet Genel Müdürlüğü, Interpol ve İstihbarat Daireleri’ni harekete geçirdi. 
     İhbarın "acele" kaydıyla Ankara Emniyeti’ne ulaştırılmasının ardından polis, 13 Nisan gecesi Esenboğa’dan yurtdışına çıkmaya hazırlanan Mc Ilwaine’i "casusluk ve gizli belgeleri yurt dışına çıkardığı" iddiasıyla gözaltına aldı. Mc Ilwaine beraberindeki ekiple Ankara Emniyet Müdürlüğü Yabancılar Şube Müdürlüğü’ne getirilerek sorgulandı. 
     
     Şüpheli disketler 
     Gece boyunca polis ve MİT mensuplarınca sorgulanan Mc Ilwaine’in, BOTAŞ’ın "BTC Crude Oil Pipeline Project" adlı projesi kapsamında Bakü - Tiflis - Ceyhan hattının kontrol ve denetim işlerini yürüten ABD merkezli Universal Ensco Inc.’in denetim uzmanı olduğu ortaya çıktı. 
     Türkiye’de 7 - 8 aydır görev yapan ve iş sözleşmesi BOTAŞ tarafından tek taraflı iptal edilen Mc Ilwaine’nin çantasında yer alan dosyadaki dokümanın incelenmesi için BOTAŞ’tan iki uzman mühendis de Emniyet’e geldi. İnceleme sonucunda belgelerin gizli olmadığı tutanakla belirlendi ancak bilgisayar uzmanı polisler, İngiliz uzmana ait şüpheli 10 bilgisayar disketini özel şifrelendiği için açamadı. 
     Disketlerin içindeki bilgilerin ne olduğu anlaşılamayınca polis disketlere el koymak zorunda kaldı. Mc Ilwaine, diplomatik skandala yol açılmaması için ertesi sabah yurtdışına çıkarıldı. İkamet izni bulunan Mc Ilwaine’nin, çalışma izni olmadığı belirlendi. Mc Ilwaine’nin Türkiye’nin yanı sıra zaman zaman Suriye ve Tayland’a gittiği saptandı. Ertesi sabah erken saatlerde havalimanından yurtdışına çıkan İngiliz uzman, dosyalarını da beraberinde götürdü. 
     
     BOTAŞ soruşturma açtı 
     BOTAŞ Genel Müdürü Gökhan Bildacı, olayı Milliyet’e doğrularken, soruşturma açıldığını söylemekle yetindi. BOTAŞ yetkilileri, Mc Ilwaine hakkında başka firmalarla iş bağlantısı olduğu yönünde Universal firmasınca uyarıldıklarını da kaydettiler. 
     



 SİYASET 














</TEXT>
</DOC>
