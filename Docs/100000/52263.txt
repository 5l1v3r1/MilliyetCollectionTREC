<DOC>
<DOCNO> 52263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko14.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretlinin iftar formülü... 
</HEADLINE>
<TEXT>

     Türk geleneğinde özel bir yeri olan iftar sofraları, asgari ücretle geçinme mücadelesi veren 4 kişilik bir aileye, mucize formüllerle en az 2 milyon liraya mal 
     olabilecek. 
     Aylık net 122 milyon 186 bin 500 lira ücret alan asgari ücretlinin, evine bir kilo et götürebilmek için ücretinin 18 ile 25'te birini feda etmesi gerekiyor. 
     Bir kilo bol cevizli, antep fıstıklı ve tereyağlı tatlı alabilmesi için ise 2 tam gün alınteri dökmek zorunda kalıyor. 
     Kira, giyecek, yakacak, eğitim, elektrik, su gibi zorunlu masraflar bile hesap edilmediği durumda, eline günlük 4 milyon lira ücret geçen asgari ücretlinin kilo fiyatı ortalama 6 milyon lira olan hurma, 7 milyon lira olan sucukla ve 2 ile 3.5 milyon lira arasındaki zeytinle iftarını açma şansı bulunmuyor. 
     
     Zeytin yerine su... 
     Bir tanesi 75 bin liraya gelen hurma, bir parmağı 700 bin liraya gelen sucuk, tanesi 15 bin lira olan zeytin yerine, su ile iftarını açacak asgari ücretli bir aile, iftar sofrasını ancak sakatatçılar sayesinde zenginleştirebilecek. 
     Yaklaşan Ramazan ile birlikte sakatat dükkanlarını doldurmaya başlayan dargelirli aileler, kilosu 1 milyon lira olan akciğer ile kavurma yapıp, kilo fiyatı 750 bin ile 1.5 milyon lira arasında olan yürek, hayvan siniri gibi sakatat ürünleri ile yemeğine et lezzeti katabilecek. Özellikle çorbaya lezzet veren ve kilosu 750 bin lira olan tavuk sırtı ile kilo fiyatı 1 milyon lira olan hamsi de sakatat ürünlerine alternatif olacak. 
     İftarını su ile açan, sebze ağırlıklı çorba ve yemek yiyen dargelirli, iftarını tamamlayacak tatlı ihtiyacını ise kilo fiyatı 2 milyon 250 bin lira olan tulumba tatlısı ile giderecek. 
     
     Bu şartlarda bile ücretin yarısı gidiyor 
     Çorbaya 400 bin, sebze yemeğine 800 bin, tanesi 100 bin lira olan tulumba tatlısından 4 tane alarak 400 bin lira ödeyecek olan asgari ücretli, 200 bin liralık belediye ekmeğinden iki tane alıp, en az 2 milyon liraya iftar sofrasını hazırlayacak. Bu şartlarda bile bir aylık Ramazan'da sadece iftar sofrası için aylık bütçesinin yarısını gözden çıkaracak. 
     Artan hayat pahalılığı, sadece iftarlarda sıkıntı yaratmakla kalmayacak. Geçen yıla göre ücreti yüzde 50 bile artmayan asgari ücretli, kahvaltılık malzemelerdeki fiyat artışının yüzde 100'leri geçmesi nedeniyle lor, kırık peynir ve sağlam yumurtaya göre yüzde 50 ucuz olan kırık yumurta ile sahur yapabilecek. 
     






</TEXT>
</DOC>
