<DOC>
<DOCNO> 73534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/spo03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"EN BÜYÜK BİZİZ" 
</HEADLINE>
<TEXT>

Kaptan Bülent, Galatasaray’ın Türkiye tarihinin en büyük takımı olduğunu söyledi, "Bu başarıları bizden başka kimse gerçekleştiremedi" diye konuştu 
     BARCELONA’YA yenilerek Avrupa defterini kapatan Galatasaray’da kaptan Bülent maç sonrası çarpıcı açıklamalar yaptı. Tecrübeli futbolcu, Türkiye tarihinin en büyük takımı olduklarını söyledi, "Elendik, üzgünüz. Ancak yakaladığımız başarıları bizden başka kimse gerçekleştiremedi. Artık bu defteri kapadık. Üzerine basa basa söylüyorum, ligi şampiyon bitireceğiz" dedi. 
     TEKNİK Direktör Lucescu ise şanssızlıktan yakındı. Rumen hoca, "İlk yarıda çok iyi oynadık. İlk golü biz bulsak veya Ümit Karan’la yakaladığımız fırsatı değerlendirsek durum daha farklı olurdu. Ancak futbolcularımın Roma maçındaki olayların etkisinden kurtulamadığını gördüm. Eğer kafanız rahat olmazsa böyle maçları kazanamazsınız" diye konuştu. 
     
Top bizi sevmedi’      BAŞKAN Mehmet Cansun, Barcelona karşısında futbolcuların olağanüstü mücadele ettiğini, ancak topun kendilerini sevmediğini söyledi. Cansun, "Oyuncularım Türkiye’nin iftihar edeceği bir futbol oynadılar ama gol atamadılar. Şampiyon olup gelecek sezon çok daha güçlü, çok daha zengin bir kadroyla yeniden Şampiyonlar Ligi’nde mücadele edeceğiz" dedi. Abdürrahim Albayrak ise, "Bu çocuklarla ne kadar gurur duysam azdır. Hepsini alınlarından öpüyorum" diye konuştu. 
     
Önce Mondragon sonra yan hakem      GALATASARAY 57. dakikada kalesinde golü bulurken, iki önemli hata vardı. İlkini Mondragon yaptı. Rochemback’ın üstüne gelen şutunu kontrol edemedi. Topu L.Enrique’ye ikram etti. İkinci hata yan hakemden geldi. İspanyol oyuncu şut çekildiğinde ofsayt pozisyonundaydı ama bayrak unutulmuştu. Peş peşe yanlışlar çeyrek finale mal oldu. 
     
Coco’ya takılan top      ŞOK gole rağmen Galatasaray 58. dakikada beraberlik şansını yakaladı. Ümit’in Bonano’dan aşırttığı topu, gol olmak üzereyken, çizginin hemen önünde Coco kornere gönderdi. Kaçan sadece gol değil, Galatasaray’ın dönüm noktasıydı. Barcelona’yı beraberliğe razı bir futbol oynamaya mahkum eden Galatasaray, skoru lehine çevirebileceği bir anda kaderine razı oldu. 
     
Adnan Polat ikna edildi      KONGREYE kısa bir süre kala Mehmet Cansun, ısrarla listesine almak istediği Adnan Polat’ı ikna etmeyi başardı. Polat, Cansun ile yaptığı görüşmede kesinlikle ikinci başkanlık, asbaşkanlık ve de sportif bir branşı istemediğini, sadece şirketleşme olayı ile ilgilenebileceğini bildirdi. Mehmet Cansun, Adnan Polat’ın bu isteğini bugün bir kez daha değerlendirecek. Büyük bir olasılıkla Polat, Cansun’un yönetiminde üye olarak yer alacak. 
     
ZİYARET KRİZİÖzhan Canaydın, Barcelona maçı öncesi ekibi ile birlikte Florya’ya gitti, futbolculara başarılar diledi. Yönetim bu ziyarete büyük tepki gösterdi 
     GALATASARAY’DA cumartesi günü yapılacak kongrede başkanlığa adaylığını koyan Özhan Canaydın dün ekibiyle birlikte Barcelona maçı öncesi Florya Tesisleri’nde futbolcuları ziyaret etti. Canaydın, takım kaptanları ve Teknik Direktör Lucescu ile bir süre görüştü, Barcelona karşılaşması için başarılar diledi. Ancak Canaydın’ın bu davranışı yöneticilerin tepkisine yolaçtı. 
     BAZI yöneticiler böyle bir ortamda Özhan Canaydın ve arkadaşlarının takımı ziyaret etmesinin futbolcuların kafasını karıştıracağını iddia ettiler. Ancak Canaydın, bu maçın Galatasaray camiası için çok önemli olduğunu ve tamamen oyunculara moral vermek için Florya’ya geldiklerini, bu olayda art niyet aranmasını hayretle karşıladıklarını söyledi. 
     
Büyük destek      ALİ Sami Yen Stadı dün yine tarihi günlerinden birini yaşadı. Sarı - Kırmızılı taraftarlar maçın başlamasına saatler kala stadı tıklım tıklım doldururken takımlarına karşılaşma boyunca büyük destek verdiler. 
     



 SPOR 



























</TEXT>
</DOC>
