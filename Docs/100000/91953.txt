<DOC>
<DOCNO> 91953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun09.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet kullanıcıları hızlı bağlantıyı hızlı benimsedi 
</HEADLINE>
<TEXT>

     İnternet kullanıcılarının hızlı internet bağlantısını, renkli televizyon ya da videodan daha çabuk benimsedikleri ortaya çıktı. 
     ABD'de hızlı internet bağlantısına olan ilginin gün geçtikçe arttığı ve şu anda internet kullananan 24 milyon kişinin yüzde 21'inin internete hızlı bağlantıyla bağlandığı belirlendi. 
     ''Pew'' araştırma kurumunun incelemesine göre, bu sayının yıl başından bu yana yüzde 25 arttığı, 2 yıl önceye oranla ise 4 katına ulaştığı bildirildi. Kullanıcıların hızlı bağlantıyı kişisel bilgisayar ya da CD-çalarla aynı hızda, renkli televizyon ya da videodan ise daha hızlı biçimde benimsedikleri ifade edildi. 
     
     HIZLI BAĞLANTIYLA NELER YAPIYORLAR 
     Araştırma sonuçlarına göre, evine hızlı bağlantı alanların yüzde 60'ı internette kendi kişisel web sayfalarını oluşturdu, internete 
     çeşitli konularda bilgi yükledi ya da tanıdıklarıyla müzik, resim gibi malzemeler değiş-tokuş etti. 
     Hızlı bağlantı sahiplerinin yüzde 63'ünün internetten çeşitli oyunlar, video ya da resim indirdiği, yüzde 50'sinin ise müzik yüklediği saptandı. Hızlı bağlantı sahiplerinin yüzde 43'ü ise internette fotoğraf siteleri oluşturdu. 
     ''Pew'', hızlı bağlantı sahiplerinin her gün internette 7 ayrı işlem yaptığını, bu sayının modem bağlantısı olanlarda üçü geçmediğini de bildirdi. Bu arada hızlı bağlantısı olanların internette daha fazla vakit geçirdiği, buna karşılık daha az TV seyredip gazete okuduğu ve az alışveriş yaptığı belirlendi. 
     





</TEXT>
</DOC>
