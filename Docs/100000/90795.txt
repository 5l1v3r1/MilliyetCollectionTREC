<DOC>
<DOCNO> 90795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo20.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegalli Diao, Liverpool ile anlaştı 
</HEADLINE>
<TEXT>

     Türkiye'nin çeyrek finaldeki rakibi Senegal'in orta alan oyuncusu Salif Diao, İngiltere Premier Ligi kulüplerinden FC Liverpool ile 5 yıllığına anlaştı. 
     Türkiye ile 22 Haziran Cumartesi günü yapacakları maç için Osaka'da kampta bulunan Diao, Reuters'e yaptığı açıklamada, FC Liverpool'un transfer önerisini kabul ettiğini, ancak ne zaman bu takıma katılacağını bilmediğini söyledi. 
     25 yaşındaki oyuncu, sözleşmenin 1 Haziran'da başladığını ve bu takıma gitmeye hazır olduğunu, ancak zaman konusunda belirsizlik bulunduğunu, bunun için Dünya Kupası'ndan sonra teknik direktörle görüşeceğini bildirdi. 
     Senegalli futbolcu, gazetelerden, aralık ayında FC Liverpool'a katılabileceğini duyduğunu ve tam bir netlik olmadığını kaydetti. 
     Aynı zamanda Fransa'nın Lens takımında oynayan Diao'nun milli takımdaki arkadaşı forvet El Hadji Diouf da FC Liverpool ile görüşüyor. 
     Diao ve Diouf, Dünya Kupası'nda sürpriz bir biçimde çeyrek finale çıkan Senegal'in başarısında önemli rol oynadı. 
     Senegal, cumartesi günkü maçtan galip çıkarsa, Dünya Kupası'nda yarı finale yükselen ilk Afrika takımı olacak. 
     





</TEXT>
</DOC>
