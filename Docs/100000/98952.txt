<DOC>
<DOCNO> 98952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur11.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite gençliği kime oy verecek anketinin sonucu... 
</HEADLINE>
<TEXT>

     Üniversite gençliği üzerinde yapılan "oy verme eğilimleri araştırması", üniversite gençliğinin de büyük oranda kararsız olduğunu gösterdi. 
     Ankara Üniversitesi İletişim Fakültesi Öğretim Üyesi Prof. Dr. Metin İnceoğlu, Gazi, Ankara ve Orta Doğu Teknik Üniversiteleri ağırlı olmak üzere toplam bin 722 denek ile görüşerek "Üniversitesi Gençliğinin Oy Verme Eğilimleri Araştırması"nı hazırladı. Yeni Türkiye Partisi kurulmadan önce yapılan araştırmada öğrencilere siyasal görüşleri sorulurken, çoğunun sosyal demokrat görüşü paylaştığı ortaya çıktı. Öğrencilerin yüzde 45.9'u sosyal demokrat, yüzde 13.6'sı liberal sağ görüşte, 13.1'i sosyalist, yüzde 8.7'si milliyetçi sağcı, yüzde 3.3'ü muhafazakar islamcı olduğunu bildirdi. 
     
     SOSYAL DEMOKRAT GENÇLİK CHP EĞİLİMİNDE 

     Araştırmada öğrencilere "Daha önce oy kullandınız mı " sorusu yöneltilirken, öğrencilerin yüzde 70.3'ü önceki seçimlerde oy kullanmadığını kaydetti. Önceki seçimlerde oy veren öğrencilerin ise yüzde 11'i DSP, yüzde 5.3'ü CHP, yüzde 3'ü MHP, yüzde 2.1'i ANAP'a oy verdiğini bildirdi. 
     Önümüzdeki seçimlerde oy verme davranışına bakıldığında öğrencilerin yüzde 37'si kararsız çıktı. Öğrencilerin yüzde 26.9'u CHP'ye, yüzde 6.9'u AKP'ye, yüzde 3.7'si MHP'ye, 3.1'i DSP'ye, 1.8'i ANAP'a, 1.5'i DYP'ye, 0.4'ü SP'ye oy vereceğini kaydetti. 
     Araştırmada, DSP'nin oylarının CHP'ye kaydığı belirtilirken, "CHP'nin sosyal demokrat görüşü temsil etmede öne geçtiği ve üniversite gençliği tarafından da ona böyle bir temsil edici misyon yüklendiği anlaşılmaktadır" denildi. Araştırmaya katılan öğrencilerden kendisini "sosyal demokrat" diye adlandıranlar DSP'yi sol bir parti olarak kabul etmiyor. 
     Öğrencilerin yüzde 66.1'i bu dönem Meclis'te sol bir parti bulunmadığını, yüzde 12.4'ü ise sol bir parti bulunduğunu ifade ediyor. Araştırmanın sonuç ve değerlendirme bölümünde, "Bu araştırmadan çıkan önemli sonuçlardan biri Türkiye'de üniversite gençliğinin özellikle de ülkenin siyasal yaşamına yeterince duyarlı olmadığıdır. 1980'li yıllardan bu yana Türkiye'de özellikle de gençlere yönelik olarak uygulanmakta olan depolitizasyon sürecinin böyle bir sonucun ortaya çıkmasında önemli bir etkisi olduğu düşünülmektedir" denildi. 
     Gençlerin siyasal duruş ve oy verme kararlarını oluştururken alışılagelen siyasal görüşler ve partilere yöneldiği belirtilen araştırmada, "Radikal çıkışlar ve yeni oluşumlar ise Türk siyasal yaşamında çoğunlukla çeşni olarak kalmaktadır" görüşü savunuldu. 
     





</TEXT>
</DOC>
