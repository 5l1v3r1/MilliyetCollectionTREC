<DOC>
<DOCNO> 76675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur05.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın mutemet, öğretmen maaşlarını alıp ortadan kayboldu 
</HEADLINE>
<TEXT>

     Anadolu Öğretmen Lisesi mutemeti Arzu Toprak, öğretmenlerin ek ders ücreti olan 2 milyar 200 milyon lirayı kasadan alarak kayıplara karıştı. İl Milli Eğitim Müdürlüğü yetkilileri, müfettişlerin konuyla ilgili soruşturma başlattıklarını bildirdi. 
     Yıldırım semtinde Anadolu Öğretmen Lisesi'nde mutemetlik yapan Arzu Toprak 31 , ek ders ücreti olan 2 milyar 200 milyarı kasadan aldı. Aynı günden itibaren 5 gün yıllık izne çıktı. 5 gün bitiminde okula dönerek işe başlamayan Toprak'ın kasadaki paraları da yanına alarak kaybolduğu anlaşıldı. 
     İl Milli Eğitim Müdürlüğü yetkilileri, Toprak'ın izin bitiminde okuldaki görevine başlamadığı için ''Müstafi'' sayılarak işine son verildiğini belirterek, kasadaki paralarla ortadan kaybolduğu için müfettişler tarafından soruşturma başlatıldığını bildirdiler. 4483 sayılı yasa gereğince müfetişlerin soruşturma tamamlandığında hazırlayacağı dosyanın İl Milli Eğitim Müdürlüğü'ne ardından da valiliğe gönderileceği belirtildi. 
     Okullarda öğretmenlerin ek maaşlarının bankamatikten ödenme uygulaması olduğu ifade eden yetkililer, ''Ancak, öğretmenler bankaya gitmeden okulda ellerine paranın verilmesini tercih ettikleri için bu tür durumlar oluyor. '' dediler. 
     Arzu Toprak'ın Kız Yetiştirme Yurdu çıkışlı olduğu ve İl Milli Eğitim Müdürlüğü'nün açtığı sınavla 3 yıldır ''hizmetli'' kadrosunda mutemetlik yaptığı belirtildi. 
     Anne ve babasının ayrı olduğu ve geçen yıl aile fertlerinden bir kısmının maaşını zorla elinden almak istedikleri Toprak'ın, aile baskısı ve çatışmaları içinde olduğu da belirtildi. 
     






</TEXT>
</DOC>
