<DOC>
<DOCNO> 91698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/ydenizli.html </URL>
<DATE> 2002/06/24/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Biz öğrenecekler 
</HEADLINE>
<TEXT>

Bu takımın beyninde de, gözlerinde de artık büyük hedef yaşanıyor. Büyük düşündüğün sürece büyük olursun. Bize yarı final sevinci yaşatan Milli Takım da bu çizgide yoluna devam edecek 
     Futbol Türkiye’nin önündeki katar. Türkiye yıllarca düşünse kendini Dünya Arenasına çekecek olan vagonun futbol olduğunu aklına getirmezdi. Çünkü kendini Dünya Arenası’na çekmeyi düşünmüyordu. Globalleşen Dünya, Avrupa Birliği, ağzımızda hep vardı ama bir Dünya ülkesi olmak için hiçbir çaba yoktu. Tam tersine eğitimi, ekonomisi kültürüyle bunlardan uzaklaşan bir Türkiye görüntüsü vardı. 
     50 yılda sarf ettiğimiz çabayı, harcadığımız dolarları, futbolumuzdaki Avrupa ve Dünya çapındaki başarılar kadar etkili kullanamadık. Dünya bu Türkiye’yi öğrenecek. Futbolunu öğrendi, şimdi ekonomisi, turizmi, idare şekli ile ilgilenecek. 
     Brezilya ve Arjantin’den sonra Dünya’da artık üçüncü bir ülke var. Ekonomileri batan, insanlarının yüzü gülmeyen bu ülkelerin yanına Türkiye geldi. 
     
İsteyince olur      Ümit ederim ki, bir siyasi atak Türkiye’yi ve Türk İnsanı’nı Dünya üzerinde eğitimli, kültürlü ve yeniliklere açık bir pencere haline getirir. 
     Bütün bunları Türk Futbolu son 15 yıla sığdırdı. İstenince, düşününce, inanınca oluyormuş. Ülke futboluna bakıp kendine mesajlar çıkaracak birçok birim var. Yeter ki, düşünsünler, inansınlar ve örnek alsınlar. 
     
Şimdi Brezilya...      Ne demiştik trendi yükselen Türkiye, grafiği düşen Japonya ve Senegal. Turnuvaların ne olduğunu, onu yaşayınca bilirsiniz. Brezilya’yı şimdiye kadar en çok zorlayan takım Türkiye olmuş. Hem de bizim pek memnun kalmadığımız o günkü Türkiye. 
     Tahmin ediyorum Brezilya’yı memnun edecek. Yine de söylüyorum turnuvanın iyi olmayan defanslarından birine Brezilya sahip. Bunu bu defa kullanacağız. Ronaldinho gibi en etkili silahı da olmayacak. 
     
Hakan Şükür kimdir      Her futbolcumuz kendi çizgisine ulaştı. Bir tek Hakan Şükür mutlu değil. Bu mutlu olmayan Hakan kim 
     Türk Futbol Tarihi’nin milli maçlarda en fazla gol atan futbolcusu. Milli maçlarda en fazla pozisyon üreten futbolcusu. Senegal maçına önemli ölçüde Hakan için de sevindim. Biz çünkü öyle bir toplumuz ki, şimdiye kadar yaptığı herşeyi bir anda unutabilirdik. Hakan gol pozisyonlarına girmeye devam etsin. Türkiye’nin kupaya giden yoldaki en büyük kozlarından biri olacaktır. Golcü psikolojisi çok farklıdır. Hakan Senegal maçında bu sendromu olumsuz şekilde yaşadı. Bir tek gol vuruşlarındaki tereddütü kalkarsa, Hakan yine bilinen yerinde olacaktır. 
     
Geriden geliyorlar      Brezilya maçından sonra tekrar soyunma odasında onları gülerken, sevinirken, öpüp - kutlamak istiyorum. 
     Bu takımın beyninde de, gözlerinde de artık büyük hedef yaşanıyor. Turnuva şu ana kadar iki yıldız çıkardı Türkiye ve Güney Kore. 
     İnşaallah, şampiyonu da bu yıldızlardan biri, biz oluruz. 
     Türkiye’de ilk kez bu hedefleri gösterdiğimiz ve söylediğimiz zaman bize gülenlere, şimdi acımak mı, yoksa üzülmek mi gerekir bilemiyorum. Büyük düşündüğün sürece büyük olursun. Milli Takım da bu çizgide yoluna devam edecek. 
     Bugün teknik konulara pek girmedim, sadece bu mesajları vermek istedim. Brezilya maçının teknik analizini daha sonra yapacağız. 
     



 SPOR 




































</TEXT>
</DOC>
