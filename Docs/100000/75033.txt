<DOC>
<DOCNO> 75033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/spor/spo03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ROMA SÜRPRİZİ 
</HEADLINE>
<TEXT>

UEFA, Roma - Galatasaray maçının dosyasını yeniden açtı. Disiplin Müfettişi, Bülent Korkmaz, Ayhan ve Mehmet Cansun’a ceza verilmesi için Tahkim Kurulu’na başvurdu 
     HALİL ÖZER 

     Ayhan’a 3 maç 
     ROMA - Galatasaray maçından sonra çıkan olaylar nedeniyle verilen cezaları yeterli bulmayan, Avusturyalı Disiplin Müfettişi Gerd Kapl, Tahkim Kurulu’na başvurdu. Kapl, dosyada ismi bulunan Bülent Korkmaz, Ayhan ve Başkan Mehmet Cansun’un da ceza almaları gerektiğini bildirerek, itirazını gönderdi. Müfettiş, Ayhan’a üç maç, Bülent Korkmaz’a bir maç ya da para cezası verilmesini istedi. 
     
     Roma kulis yaptı 
     ZAMANIN Başkanı Mehmet Cansun’un ise hakemler hakkında yaptığı açıklamalar nedeniyle cezalandırılması istendi. Sarı - Kırmızılı kulübün Spor Direktörü Mete Razlıklı, itirazı "komik" olarak değerlendirirken, "İşin ilginç yanı olaylara hiç karışmayan Ayhan için ceza istenmesi. Bülent ise kavgayı ayırmaya çalışıyor" dedi. Avusturyalı müfettişin itirazında Roma kulübünün yaptığı kulis faaliyetlerinin rol oynadığı ileri sürüldü. 
     
     Nouma da yanmıştı 
     UEFA kurallarına göre disiplin müfettişinin tahkime gitme hakkı var. Leeds United Beşiktaş maçında da Disiplin Müfettişi’nin itirazı üzerine Pascal Nouma’ya dört maç ceza verildi. Kurul’un üyesi olan Levent Bıçakcı ise taraf olduğu için bu konuda görüş belirtemeyecek. Disiplin Kurulu’nun çok ağır cezalar verdiği Roma kulübünün de Tahkim Kurulu’na yaptığı itiraz başvurusu da gündeme alınacak. 
     
Yönetimden yakın takip      GALATASARAY’IN yeni yönetimi Diyarbakırspor maçına tam kadro gidiyor. Yöneticiler önceki gün yapılan toplantıda ligde kader haftaları niteliği taşıyan üç deplasman maçında takımlarını yalnız bırakmama kararı aldı. Futbolculara da moral vermek için tüm deplasmanlarda takımla birlikte olacaklar. 
     YÖNETİM lig sonuna kadar futbolcuların aklını bulandırmadan, rahat olmalarını sağlayacak. Futbolcuların her türlü isteğine ve sorununa anında müdahale edecek olan yöneticilere, Abdürrahim Albayrak da yardım edecek. Bu arada takım kaptanları yöneticilerle sürekli bir diyalog içinde olacak. 
     
Özhan Canaydın yasakla başladı      GALATASARAY’IN çiçeği burnunda başkanı Özhan Canaydın, hemen işe başladı. Erken saatlerde Florya Metin Oktay Tesisleri’ne gelen Canaydın, Teknik Direktör Lucescu ile bir toplantı yaptı. Rumen çalıştırıcıya her konuda destek verdiğini bildiren Galatasaray başkanı, güven mesajını iletti. Lucescu da yeni başkana çalışmaları hakkında bilgi verdi ve görüşlerini belirtti. 
     CANAYDIN, polemiklerden kaçınılması için yeni yöneticilerin demeç vermesini yasakladı. Canaydın bundan böyle hiç bir yöneticinin kendi bilgisi dışında medya ile konuşmamasını istedi. Sarı - Kırmızılı yönetim önümüzdeki haftadan itibaren bir basın sorumlusu belirleyecek. Futbol takımının hesapları ise önceki gün yapılan toplantıda Canaydın’a teslim edildi. 
     
Rize’den teklif var      GALATASARAY’DA yönetime seçilemeyen Abdurrahim Albayrak’a, Rizespor’dan transfer teklifi geldi. Aslen Rizeli olan Albayrak’ı aralarında görmek istediklerini belirten Karadeniz ekibi yöneticileri, "Şayet yeni yönetim ile çalışmayacaksa, kendisini Rizespor’da görmek istiyoruz" dediler. Canaydın yönetimi ise sezon sonuna kadar, Albayrak ile devam etme kararında. 
     
Sakatlar düşündürüyor      DİYARBAKIRSPOR maçının hazırlıklarını sürerken, sakat futbolcuların çokluğu Lucescu’yu tedirgin etti. Serkan’ın oynayamayacağı kesinleşirken, Perez düz koşu yaptı, dizindeki ağrılar nedeniyle de Arif şut çalışmasını yarıda bıraktı. Cuma günü özel uçakla Diyarbakır’a gidecek olan Sarı - Kırmızılı takımda, Sergen de fizyoterapist denetiminde çalışmalarını sürdürüyor. 
     
En büyük Jardel      SEZON başında Galatasaray’ın yollarını ayırdığı Mario Jardel, Portekiz Ligi’nde Sporting Lizbon forması altında gol krallığına göz kırpıyor. Brezilyalı yıldız, attığı 33 golle, Avrupa’nın en çok gol atan oyuncu sıralamasında ilk sırada yer alıyor. Belçika’nın Racing Genk takımında oynayan Wesley Sonck ise 28 golle 2. sırada bulunuyor. 
     



 SPOR 

























</TEXT>
</DOC>
