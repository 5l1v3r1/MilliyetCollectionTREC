<DOC>
<DOCNO> 65940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/guncel/gun08.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduya TV ve radyo şart mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Türk Silahlı Kuvvetleri’nin kriz, ikaz, olağanüstü hal ve savaşta uyarı gibi amaçlarla halkın birinci elden bilgilendirilmesi için radyo ve televizyon yayını yapmasına imk n veren bir yasa taslağı hazırlandı. Taslaktaki yeni düzenlemeyle, askere ücretsiz frekans tahsis edilecek. Askerin böyle bir yayına ihtiyacı olup olmadığı tartışma yarattı. 
     
     Nuri Kayış RTÜK Başkanı 
TSK’nın sıkıntısı yok      TSK kendi adına bir radyo ve TV yayını yapmayı gerekli görüyorsa, bu talep elbette Meclis’te tartışılıp değerlendirilmeli. Ama bugün için TSK’nın kamuoyuna bilgi ve mesaj aktarma yönünde bir sıkıntı içinde olduğunu düşünmüyorum. TRT’nin mevcut kanalları ve radyolarının yanı sıra 260 özel TV ile 1200 özel radyo da TSK’ya her türlü yardıma hazırdır. RTÜK Kanunu’nun 25. maddesi milli güvenlik, kamu düzeni, genel sağlık ve ahlak konusunda Cumhurbaşkanı ve hükümetten gelen bildirileri tüm radyo ve TV kurumlarının yayınlamak zorunda olduğunu belirtmektedir. Yine aynı madde milli güvenliğin ve kamu düzeninin gerekli kıldığı hallerde başbakan veya görevlendireceği bakanın radyo ve TV’nin yayınlarını durdurabileceği hükmüne amirdir. 
     
     Yücel Yener TRT Genel Müdürü 
Nedenini bilmiyorum      Konuya ilişkin ayrıntılı bir bilgim yok. Ancak anladığım kadarıyla burada amaçlanan, bazı özelliği olan bölgelere yayın yapmak. Yoksa ulusal bir radyo ya da TV yayını söz konusu değil. Biliyorsunuz, Amerika da gitti Afganistan’da yaptı. Olağanüstü hallerde bu yapılabilir. Ulusal değil, bölgesel olacaktır. Olağanüstü hallerde, olağanüstü durumlarda bölgesel şeyler yapılabilir. Doğru bir olaydır. Batı değil ama güneydoğuya yönelik oradaki insanları motive etmek, bilgilendirmek içinse olabilir. Bu normaldir. Eğer bu ulusal bir yayınsa hangi ihtiyaçtan kaynaklandı, nereden çıktı bilemediğim için bir değerlendirme yapamıyorum. 
     
     Kemal Yavuz Emekli Orgeneral 
Ülkeyi ilgilendiriyor      Dünyanın bütün medeni ülkelerinde silahlı kuvvetlere ait radyo ve TV kanalı var. Halk bu vasıta ile bilgilendiriliyor. TSK da halkla ilişkileri pekiştirici bir faaliyet olarak, TV ve radyoyu kullanabilir. Farklı bir maksat aramak doğru değil. Bu Anadolu Ajansı’nın işine müdahale ya da haberleri kendi açısından değerlendirmek ve yeniden vermek şeklinde mütalaa edilmemeli. TSK devletin çok büyük bir kurumu olağanüstü hal, ani alarm, kriz gibi durumların yanı sıra, askere alma, terhis, gibi birçok konu vatandaşı çok yakından ilgilendiriyor. TSK son dönemde eksik olan bir yanını halkla ilişkiler konusunu tamamlıyor. Ayrıca TSK’nın radyo ve TV ile ilişkili bir işlem içine girmesi sadece Güneydoğu’yu ilgilendiren bir konu değil. 
     
     Recep Yazıcıoğlu Merkez Valisi 
Faydalı olabilir      Avrupa Birliği’ne girme aşamasında olduğumuza göre, NATO ve Avrupa ülkelerinde varsa, bizde niye olmasın AB ve NATO ile madem bir müştereklik söz konusu, bence orayı örnek almakta yarar var. Aslında her alanda belli standartları paylaşacağız. Bu alanda neden geçerli olmasın TSK şüphesiz halka kendini tanıtmak anlamında faydalı ve eğitici olabilir. Belli bir eğitimi yapabilir. Avrupa’da bu nasıl yapılıyor iyi bakmak lazım. Çünkü bu iş çok masraflı bir iştir. Bizim kendi ihtiyaçlarımızdan ortaya çıkıyorsa, bu ihtiyaçların ne olduğu ve gerçekten böyle bir imk nı gerektirip gerektirmediğini işin uzmanlarının iyi araştırması gerekir. 
     



 GÜNCEL 
















</TEXT>
</DOC>
