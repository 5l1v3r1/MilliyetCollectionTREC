<DOC>
<DOCNO> 97577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur29.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyyar satıcılar zabıtaya saldırdı, iki zabıta memuru yaralı... 
</HEADLINE>
<TEXT>

     İzmir'in Karşıyaka İlçesi çarşısında aralarında iki seyyar satıcının bulunduğu 20 kişilik bir grubun, yoldan geçen zabıta ekibine bıçaklı, sopalı saldırıda bulunduğu ve üç zabıta memurunu yaraladığı bildirildi. 
     Karşıyaka Belediyesi'nden yapılan yazılı açıklamada, zabıta ekiplerinin dün 1725 sokakta seyyar satıcılara yönelik emniyet kuvvetleriyle çalışma yaparken seyyar satıcıların saldırısına uğradıkları belirtildi. 
     Polisin müdahalesi ile seyyar satıcılar Vedat Sürer ile Kutsal Çelik'in yakalanarak göz altına alındığı belirtilen açıklamada, bugün sabah saatlerinde adliyeye sevk edilen seyyar satıcıların, serbest kaldıktan sonra bir kısmının tinerci olduğu sanılan 20 kişilik bir grup ile aynı sokaktan geçen zabıta ekibine saldırdıkları kaydedildi. 
     Saldırıya uğrayan beş kişilik zabıta ekibinden bir kişinin bıçaklanırken, bir zabıtanın başından, bir zabıtanın da kaşından yaralandığı bildirildi. Yaralanan zabıtaların Karşıyaka Devlet Hastanesi'nde ayakta tedavi görerek taburcu edildikleri, kaçan saldırganların ise yakalanması için çalışma başlatıldığı belirtildi. 
     Karşıyaka Belediye Başkanı Şebnem Tabak, zabıtaların can güvenliğinin sağlanması gerektiğini kaydederek, Emniyet Müdürlüğü'nden takviye kuvvet isteyeceklerini bildirdi. 
     





</TEXT>
</DOC>
