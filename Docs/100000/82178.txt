<DOC>
<DOCNO> 82178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/spo03.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra geldi hocaya 
</HEADLINE>
<TEXT>

Şampiyonluk sevincini doyasıya yaşayan Galatasaray yarın teknik direktör kararını verecek. Yönetim önce Lucescu ile masaya oturacak, ardından Fatih Terim’i gündemine alacak 
     Yönetim kararsız 
     SARI - Kırmızılı kulüp, zafer sarhoşluğundan yarından itibaren kurtulacak. Başkan Özhan Canaydın ve yöneticiler günlerdir gündemi oyalayan teknik direktör sorununu masaya yatıracak. Cim - Bom yönetimi yarın ilk olarak Lucescu ile masaya oturacak. Ancak tam bir kararsızlık içinde bulunan yönetim, Rumen Teknik Direktör konusunda stratejisini bu akşam belirleyecek. Lucescu’nun ise görevine son verilmesi halinde, 31 Temmuz’a kadar ödenmesi gereken 1 milyon Dolar için taviz vermeyeceği de bildirildi. 
     
     Terim gelirse 
     YÖNETİMİN, Lucescu ile ilişkisini kesmesi halinde salı günü Fatih Terim’in menajeriyle pazarlık masasına oturması da bekleniyor. Galatasaray ile anlaşma sağlaması durumunda Terim’in, Fiorentina ve Milan’da birlikte çalıştığı İtalyan Antrenör De Gennaro’yu getireceği ileri sürülüyor. Bülent Ünder’e görev vermeyi düşünmeyen Fatih Terim’in, Ahmet Ceyhan ve Müfit Erkasap’ı da ekibine katacağı iddia ediliyor. Şu anda kadroda bulunan Yasin Özdenak ile Eser Özaltındere’nin ise işine son verileceği bildiriliyor. 
     
     Chiesa gündemde 
     GALATASARAY yönetiminin, daha önce listesine aldığı Fiorentinalı Chiesa’nın da transferinde de ciddi adımlar atmaya başladığı öğrenildi. Fatih Terim’in alınmasını istediği bu oyuncunun yanı sıra Sarı - Kırmızılı yöneticiler, hocanın kesinleşmesinden sonra transfere yönelecekleri bildirildi. Mondragon’un takımda kalmasını isteyen yönetimin, buna rağmen kulübü Metz’in istediği parayı vermeyeceği ve pazarlık yapacağı ifade edildi. Ancak görev alması halminde Terim’in bu oyuncunun kalmasını istediği de vurgulandı. 
     
Bir koltukta iki kral      SEZON başında adını Süper Lig olarak değiştiren maraton iki gol kralı birden çıkardı. Nefesleri kesen yarış sonunda 21’er kez ağları havalandıran Beşiktaş’ın genç golcüsü İlhan Mansız ile Galatasaray’ın tecrübeli ayağı Arif Erdem, Gol Kralı onurunu birlikte kucakladı. Ankaragücü’nden Agustine ile birlikte 19’ar kez fileleri havalandıran Arif, Yozgatspor maçında attığı iki golle İlhan’a yetişti ve bu başarıya ortak oldu. 
     
Pankartlar konuştu      Tribünlerde şov yapan Galatasaraylı taraftarlar rakiplerine de sataşmalarda bulundular. Pankartların birinde, "Siyah - Beyaz 1 yıldız Sarı - Lacivert 2 yıldız Sarı - Kırmızı üç yıldız. Herkes rütbesini bilecek" yazıyordu. Sarı - Kırmızılılar diğer bir pankartta ise Fenerbahçe yöneticisi Mahmut Uslu’ya göndermede bulunarak "Mahmut Usluol" yazısını yazmışlardı. 
     
Kafalar boyandı      MONDRAGON, Batista ve Ümit Karan saçlarını sarı kırmızıya boyatarak sahaya çıktılar. Seyirciler de, bu oyunculara alkışlarla eşlik ettiler. 
     
Eşler tribünde      FUTBOLCU eşleri de, maçta tribündeki yerlerini aldılar. Emre Aşık’ın kız arkadaşı ünlü manken Aysun Kayacı ile Ümit Karan’ın nişanlısı Burcu Esmersoy da izleyiciler arasındaydı. 
     
Ünlü konuklar      ŞEREF Tribünü’nde çok sayıda bürokrat yer aldı. Ayrıca Fatih Terim’in küçük kızı Buse ve Mesut Yılmaz’ın eşi Berna Yılmaz ile oğlu Hasan da karşılaşmayı izledi. 
     
Çime yıldız      ALİ Sami Yen’in bakımından sorumlu Sporyapı Şirketi de özel bir gübreleme metodu ile sahanın tam ortasına üç yıldız işareti yaptı. Maç çimlerdeki üç yıldız ile birlikte oynandı. 
     
Doğulu konseri      HAZIRLANAN özel ses ve ışık düzeniyle taraftarlar coşturuldu. Ayrıca devre arasında ünlü sanatçı Kenan Doğulu bir konser vererek Galatasaraylıları ayağa kaldırdı. 
     
Hasan Şaş cezalıydı      HASAN Şaş cezası nedeniyle maçı tribünden izledi. Ayrıca sakatlıkları nedeniyle Sergen, Murat ve Bülent Akın da tribünde yer aldı. 
     
Karaborsa coştu      SARI - Kırmızılı taraftarlar maça yoğun ilgi gösterirken, karaborsacılar köşeyi döndü. Kapalı tribün biletleri 100, açık tribün biletleri ise 60 milyondan alıcı buldu. 
     
Kupa Vardar’a      GALATASARAYLI futbolcular, şampiyonluk kupasını, ameliyat olan Lucescu’nun tercümanı ve kulüp basın danışmanı Turgay Vardar’a götürecekler. Kaptan Bülent ile oyuncular bugün Vardar’a jest yapacaklar. 
     
Bayrak indirildi      I. Boğaz Köprüsü’ne asılan dev Galatasaray bayrağı kimliği belirsiz bir grup tarafından indirildi. Yaklaşık 10 araçlık konvoyla köprüye gelen grup, iplerini kestiği bayrağı denize bıraktı. 
     



 SPOR 

































</TEXT>
</DOC>
