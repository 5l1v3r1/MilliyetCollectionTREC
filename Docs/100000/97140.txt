<DOC>
<DOCNO> 97140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun18.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Polisi "Dün yakalanan 2 kişi 17 Kasım örgütüne mensup" 
</HEADLINE>
<TEXT>

     Yunanistan Emniyet Genel Müdürlüğü sözcüsü Lefteris İkonomu, dün yakalanan 2 şahsın, 17 Kasım terör örgütünün çeşitli eylemlere katılan üyeleri olduklarının belirlendiğini açıkladı. 
     İkonomu, Iraklis Kostaris'in 36 aleyhindeki suçlamaları reddettiğini, ancak eldeki kanıtların suçlamaları doğrular mahiyette olduğunu, Kostas Karaçolis'in 36 ise suçlarını itiraf ettiğini belirtti. 
     Karaçolis'in 17 Kasım terör örgütüne ''Stelyo'' kod adıyla Kostaris tarafından alındığını belirten İkonomu, Karaçolis'in, sorgusunda, postane, banka ve para nakil aracı soygunları, silahlı saldırı ve Larissa kentindeki Sikuriyu askeri birliğinden silah ve cephane çalınması olaylarına karıştığını açıkladığını söyledi. 
     Kostaris'in ise suçlamaları reddetmekle birlikte eldeki kanıtların ve diğer örgüt üyelerinin ifadelerinin ''teröristin'' çok sayıda silahlı saldırı, soygun ve 4 cinayet eylemine katıldığını ortaya koyduğunu açıklayan İkonomu, Kostaris'in de yer aldığının belirlendiği belli başlı eylemleri şöyle sıraladı 
     ''Yeni Demokrasi Partisi YDP milletvekili ve dönemin YDP lideri Konstantin Miçotakis'in damadı Pavlos Bakoyanis'in 26 Eylül 1989'da öldürülmesi, işadamı Vardi Varoinoyani'yi 20 Kasım 1989'da roket saldırısıyla öldürme girişimi, Amerikalı çavuş Ronald Stuard'ın bombalı saldırı sonucu 12 Mart 1991'de öldürülmesi, armatör Konstantin Peratikos'un 28 Mayıs 1997'de öldürülmesi, İngiliz Askeri Ataşe Stephen Saunders'in 8 Haziran 2002'de öldürülmesi.'' İkonomu, Kostaris ve Karaçolis'in bugün Atina Savcılığına sevkedileceklerini de açıkladı. 
     Bu arada, Yunan polisinin şu ana kadar yaptığı operasyonlarda, Türkiye'nin Atina Büyükelçiliği Basın Ataşesi Çetin Görgü'nün 1991, Büyükelçilik Müsteşarı Haluk Sipahioğlu'nun 1994'te şehit olmalarıyla sonuçlanan, 17 Kasım tarafından üstlenilmiş bulunan suikastlara ilişkin herhangi bir sonuca ulaşılamadı. 
     





</TEXT>
</DOC>
