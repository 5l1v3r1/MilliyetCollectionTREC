<DOC>
<DOCNO> 65687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sondun05.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Liz Hurley ile ayrılık Hugh Grant'e yaradı 
</HEADLINE>
<TEXT>

     Ünlü aktör Hugh Grant'e ayrılık yaradı. Top model Liz Hurley'den ayrıldıktan sonra işleri açılan aktör iki ayrı film teklifi aldı. 
     İnternetteki ''imdb'' ve ''peoplenews'' sitelerinin haberine göre, İngiliz aktöre yarayan ayrılık kararı Hurley'yi sıkıntıya soktu. 
     Ayrıldıktan sonra milyarder film yapımcısı Steve Bing ile birlikte olan Hurley, bebeğini bir türlü yapımcıya kabul ettiremedi. 
     Hurley, bu sıkıntılarla uğraşırken Hugh Grant, iki dev projeye birden hazırlanıyor. Sinemanın ünlü yönetmen kardeşleri Joel-Ethan Coen ile yeni bir film için anlaşma masasına oturan Grant, proje hayata geçerse Oscarlı aktör Michael Caine'nin 1966'da çevirdiği ''Gambit'' adlı filmin 2002 versiyonunda rol alacak. 
     Harry Dean adlı bir hırsızın öyküsünü anlatan komedide Grant'e, Caine'in rolü teklif edildi. Coen kardeşlerin senaryoyu yeni baştan yazmayı planladığı film İngiltere'de çekilecek. 
     Bu arada, Grant, büyük ilgi gören ''Bridget Jones'un Günlüğü'' filminin ikinci bölümünde aynı kadroyla yeniden kamera karşısına geçecek. Renee Zellwegger ve Colin Firth ile rol alacak aktör, anlaşmaya varılması halinde bu yapımın çekimlerinin ardından Coen kardeşlerin filminin setinde soluğu alacak. 
     Öte yandan, İngiliz oyuncu, Liz Hurley ile son bağını da koparmaya hazırlanıyor. Hurley'nin ABD'ye gitmesinden sonra birlikte satın aldıkları evi boşaltmayan Grant, sonunda taşınmaya karar verdi. 
     Londra'da 4.9 milyon dolara yeni bir ev satın alan aktör, böylece Hurley ile hiçbir bağının kalmadığını da ilan etti. 
     






</TEXT>
</DOC>
