<DOC>
<DOCNO> 71409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/siyaset/siy02.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki lider iki gaf 
</HEADLINE>
<TEXT>

Başbakan Ecevit, turizm gelirinin artacağını anlatırken, "Biz barış değil, savaş istiyoruz" dedi. Erdoğan, Talabani’ye Kürdistan’ deyince çevirmen "Irak’ın Kürt bölgesi" demek zorunda kaldı 
     ANKARA Milliyet 

     Başbakan Bülent Ecevit, turizm gelirinin bu yıl daha da artacağını, ancak Irak’la savaş ortamına girilmesi durumunda bunun gerçekleşemeyeceğini söylerken bir gaf yaparak, "Bu nedenle biz bölgede barış değil, savaş istiyoruz" dedi. 
     Ecevit, dün partisinin grup toplantısındaki konuşmasında yaptığı gafın farkına varmadan yerine oturdu. Başbakan Yardımcısı Hüsamettin Özkan’ın, "savaşla barışı" karıştırdınız uyarısı üzerine Ecevit, daha önceden hazırlanan metnin basına dağıtılmasını istedi. Başbakan, son dönemde hükümet ortakları arasında meydana gelen görüş ayrılıklarıyla ilgili olarak da isim vermeden MHP ile ANAP liderlerini uyardı. 
     Başbakan Ecevit, sözlerini şöyle sürdürdü 
     "Eğer hükümetin ve Meclis’in hızlı temposu kesilmezse, ekonomide gerekli etkinliği sağlayabilirsek dış engellerle karşılaşmazsak, bu yıl ekonomimiz esenlik yoluna çıkacaktır. Ne kısır çatışmalar ne erken seçim ne referandum. İşimize bakalım." 
     
     AKP lideri Recep Tayyip Erdoğan, Irak Kürdistan Yurtseverler Birliği IKYB lideri Celal Talabani ile görüşmesinde "Kürdistan" ifadesini kullandı. Genel Başkan Yardımcısı Yaşar Yakış ise çeviriyi yaparken Kürdistan kelimesi yerine "Irak’ın Kürt bölgesi" demek zorunda kaldı. 
     Talabani, AKP Genel Merkezi’ne yaptığı ziyarette Erdoğan’a övgüler yağdırdı. Erdoğan ise IKYB mensuplarının Güneydoğu’daki vatandaşlarla akrabalık ilişkisinin bulunduğunu belirterek, iki parti arasındaki ilişkinin bu açıdan yararlı olacağını söyledi. Türkiye’de halkın katılımcılığının artmasını istediklerini belirten Erdoğan, "Halkın katılımı konusunda Irak’tan ve Kürdistan’dan aldığımız bilgiler, bizleri memnun etmiştir. Temennimiz, bunun devam etmesidir" dedi. Erdoğan’ın sözlerinin tercümesini yapan Yakış ise gafın farkına vararak cümleyi "Irak ve Irak’ın Kürt bölgesindeki gelişmeleri yakından takip ediyoruz, gelişmeler bizi memnun etmektedir" diye çevirdi. 
     



 SİYASET 













</TEXT>
</DOC>
