<DOC>
<DOCNO> 57475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/yazar/sazak.html </URL>
<DATE> 2001/12/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İslam rönesansı, Mevlana 
</HEADLINE>
<TEXT>

     Tempo dergisi, "Globalizmin yeni dini Mevlana"ya ayırdığı bu haftaki kapak konusunda terör ve şiddetten bunalmış dünyada "İslam rönesansı arayanların Mevlana'ya koştuğunu" yazıyor. 
     Derginin yönetmeni Kerem Çalışkan, Mevlana Haftası etkinliklerinin ötesinde, Usame bin Ladin ve Taliban'ın "İslam imajını kararttığı" bir çağda Mevlana'nın 700 yıl öncesinden insanlığa yaydığı hoşgörünün küresel anlamına dikkat çekerek şunu savunuyor 
     "Dünyanın, İslamı masaya yatırdığı bir dönemde, Mevlana güneş gibi parlıyor. 21'nci yüzyıl Mevlana'yı keşfedip selamlıyor. Ama Türkiye'de Mevlana sahipsiz. Ne Mevlana enstitüleri var, ne Mevlana merkezi. Gençlik, Mevlana'yı lise kitaplarının ötesinde tanımıyor. 
     Siyasal İslamcılar Mevlana'ya mesafeli. Aydınlar ve laik çevreler ilgisiz." 
     Tempo'nun Mevlana sayısını Nilüfer Kas hazırlamış. 
     İnsanda Tanrı'yı gören anlayış diye tanımlanabilecek Mevlana felsefesine yöneliş, 11 Eylül terörü nedeniyle radikal İslama duyulan tepkiler nedeniyle Batı'da hissedilir biçimde artmaya başlamış "Mevlana Batı'nın barışçı, hoşgörülü İslam arayışına bire bir cevap veriyor. Mevlana Celaleddin Rumi'nin Mesnevi'sinin 11 Eylül'den sonra daha çok arandığı, dünyanın her köşesinde Mevlevi ve sufi dernekleri kurulduğu saptamasını yapmış Tempo. 
     13'üncü yüzyılda Selçuklu döneminde Anadolu'da yaşamış olan Mevlana'ya İranlılar da sahip çıkıyor. 
     Müzik ve dansla süslenen sema törenlerini izlemek için Mevlana etkinliklerine gelen yabancı sayısı neredeyse Türkiye'den gidenlere yakın. 
     Tempo dergisine çarpıcı bir Mevlana yorumu yapan DJ Mercan Dede şunları söylemiş 
     "Mevlana'nın zaman ve mekanla sınırlı olmadığını düşünüyorum. Mevlana'nın söyledikleri tüm zamanlara ve kültürlere hitap ediyor. Bence Matrix filmi son dönemlerde yapılan en güzel tasavvuf filmi." 
     Güncel çağrışımlar dışında Mevlana'nın 700 yıldır Andolu'dan dünyaya yaydığı hoşgörünün 21'inci yüzyılın başında değeri çok daha iyi anlaşılıyor. 
     Ancak Türkiye, Mevlana'yı dünyaya kaptırmış durumda, ABD'de Mevlana kürsüleri kurulmuş, bizde yok. İlahiyat fakültelerinde Mevlevilik ana bilim dalı olamaz mı Mevlana enstitüleri neden açılmasın 
     Tempo'nun yayını bu duyarlılığı ortaya çıkarıyor. 
     Konya'da 9 yıl önce inşasına başlanan Mevlana Kültür Merkezi'nin ancak yüzde 5'i bitirilmiş. Bu da Kültür Bakanlığı'nın ayıbı. 
     Geçen hafta Prof. Şerif Mardin'le yaptığımız söyleşiden hareketle "İslam rönesansı niye olmasın " diye sormuştuk. 
     Tempo dergisi de benzer bir açı yakalamış 
     "İslam rönesansı arayanlar Mevlana'ya koşuyor. Çünkü tüm dünyada 'Ne olursan ol yine gel' diyerek dil, din, ırk, cins ayrımı yapmadan bütün insanlığa barış ve umut vaat eden Mevlana gibi evrensel bir bilge yok." 
     İyi bayramlar dileğiyle. 
     
     







Gol gol goool 


Bayram nerede 


Tutsak akıllarla bir yere gidemeyiz 


Dünyayı sarsan 1 gün 


Bayramların kokusu vardı eskiden... 


Mutlu bayramlar 


Suçlu kim 


La donna e mobile 


Bayramlık... 


İslam rönesansı, Mevlana 


Halalar değil, yabancılar 


Hiç bi’ kere hayat bayram olmadı 


Hakkınızı kaybetmeyin 


"Devletin Zirve"sinde 


Bir bayram gününde umutlanmak üzerine 


Şeker Bayramı 


"Parti" kahvesi kaynıyor 


</TEXT>
</DOC>
