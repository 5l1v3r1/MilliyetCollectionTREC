<DOC>
<DOCNO> 71828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo08.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda "su molası" yok 
</HEADLINE>
<TEXT>

     Uluslararası Futbol Federasyonları Birliği'nin FIFA , maç esnasında oyuncuların su molası vermeleri konusunda, icra kuruluna ekstra bir istekte bulunmayacağı bildirildi. 
     FIFA'nın resmi web sitesi ''fifa.com''da yayınlanan haberde, FIFA Organizasyon Komitesi'nin, Dünya Kupası öncesinde bir takım kararlar aldığı açıklandı. Komitenin aldığı kararlar arasında en fazla tartışma yaratacak olan ise karşılaşmalar sırasında, oyuncuların su ihtiyaçlarını gidermeleri için ekstra molanın verilmeyecek olması yer alıyor. 
     Organizasyon Komitesi yetkilileri, Dünya Kupası'nın gerçekleşeceği Haziran ayının, ev sahibi iki ülke Japonya ve Güney Kore'de çok sıcak geçmediğini ve oyuncuların halen geçerli olan oyun sistemindeki su molalarının yeterli olacağını açıkladı. 
     FIFA Organizasyon Komitesi'nin, Dünya Kupası Finalleri'ne yönelik aldığı kararlar bununla da sınırlı değil. İsveçli Lennart Johansson'ın başkanlığında alınan diğer kararlar arasında, takımların, 21 Mayıs tarihine kadar 23 oyuncuyla katılacaklarını bildirdikleri listeyi onaylamaları yer alırken, daha önce 30 Nisan tarihine kadar bildirilmesi istenen 35 kişilik isim listesi ise iptal edildi. 
     Dünya Kupası Finalleri boyunca sürecek antrenman programlarının, akreditasyon yaptırmış tüm basın mensupları için en az ilk 15 dakikasının açık olduğu bildirildi. İlk 15 dakika sonrasında ise basın mensuplarının kalmasına izin vermek ya da vermemek takımın yetkililerinin elinde bulunacak. Vatandaşların herhangi bir antrenman programına katılmaları ise organizasyon ve güvenlik açısından yasaklandı. 
     Şampiyonada yapılacak final maçı, aynı stadyumun dev ekranlarından naklen verilebilecek. Ancak maç sonrasında, başka ekranlardan banttan yayın yapılmasının yasak olduğu bildirildi. 
     Takım başına yapılan akreditasyon sayısı 45'ten, 50'ye çıkarılırken, ekstra 5 kişinin masrafları ise takım tarafından karşılanacak. 
     
     Bilet uyarısı 
     Organizasyon Komitesi yetkilileri, basında çıkan, biletlerin karaborsa fiyatları üzerinden teklife sunulduğunu, biletlerin ise henüz basılmadığı için bu fiyatlandırmanın dikkate alınmaması gerektiğine dikkat çektiler. 
     FIFA yetkilileri, resmi kanallar haricinde, bilet teklifleri sunan özel kişilerin ve yetkili olmayan kurumların bu girişimlerinin kabul edilmeyeceğini de açıkladı. 
     Bilet satışlarının oldukça iyi gittiğini bildiren yetkililer, Japonya'nın kendi payına düşen biletleri sattığını, Güney Kore'deki yerel satışların ise ivme kazandığına dikkat çektiler. Katılan takımların, paylarına düşen sayının yüzde 60'ını aldıkları, geri kalan sayının ise resmi satışa sunulmadan önce diğer takımlara teklif edildiği kaydedildi. 
     






</TEXT>
</DOC>
