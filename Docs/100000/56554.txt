<DOC>
<DOCNO> 56554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/siyaset/siy03.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de eski-yeni kavgası 
</HEADLINE>
<TEXT>

İstanbul İl eski Başkanı Orhan Keçeli’nin partiye geri dönmesi, il teşkilatında rahatsızlık yarattı. Şimdiki başkan Soylu, Çiller’in de katıldığı iftara gitmedi 
     ASLI ÖKTENER İstanbul 

     DYP İstanbul İl eski Başkanı Orhan Keçeli'nin, binlerce kişinin katıldığı bir iftarla partiye dönüşü, il teşkilatında gerginliğe neden oldu. Davetli olduğu halde iftara gitmeyen İl Başkanı Süleyman Soylu, "Kuyunun dibinde jet-ski arayanları yönlendirenleri, ne partide ne de başka yerde görmeye tahammül edemem" dedi. Orhan Keçeli ise "Partiler birilerinin çiftliği değildir" yanıtını verdi. 
     DYP Genel Başkanı Tansu Çiller, Nahit Menteşe, Necmettin Cevheri, Yıldırım Aktuna ve Fenerbahçe eski Başkanı Ali Şen'in de katıldığı iftar sonrası, il teşkilatında değişiklik yapılacağı söylentileri yayıldı. Gerginliğin tırmanması üzerine partililerle Tarabya Oteli'nde bir araya gelen Çiller, ağzından çıkmayan sözlere inanmamaları gerektiğini söyledi. 
     Soylu'nun davete neden katılmadığını bilmediğini belirten Keçeli, "Bunu kendisine sorun. Jet-ski ile ilgili sözlerinin beni ilgilendiren bir tarafı yok. Bu partiye Çiller'i ben aldım. Partiler çiftlik değildir. Bayramdan sonra toplu kayıt töreni yapacağım. 5 bin kişi katılacak" dedi. 
     
     Değişiklik var mı 
     Bazı yayın organlarında il teşkilatında değişiklik yapılacağı iddialarının gündeme geldiğini belirten Süleyman Soylu ise şunları söyledi "Söylentilerden rahatsız olduk. Haksız iftiralarla karşı karşıya kaldık. Kurumuma yapılan bu haksızlığa tahammül edemiyorum. Jet-ski sözlerimi DYP'ye bugüne kadar haksız şekilde saldıranlara söyledim." 
     



 SİYASET 
















</TEXT>
</DOC>
