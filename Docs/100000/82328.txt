<DOC>
<DOCNO> 82328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/spor/aspo.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
HATALARIM KLAVUZ OLDU 
</HEADLINE>
<TEXT>

Geçen sezon Okan, Emre Belözoğlu ve Fatih ile oynamak büyük yanlıştı. Akılları başka yerlerdeydi. Bu sezon başarıya aç, genç ve yetenekli oyuncularla yola devam ettim 
     LUCESCU yazıyor 
Öyküler bitti sıra gerçeklerde - 1 

     Bu seneyi konuşmamız için önce geçen seneyi masaya yatırmamız gerekiyor. Geçen sene iki büyük hata yaptık. 
     Fenerbahçe’ye yenildikten sonra Okan, Emre Belözoğlu ve Fatih ile oynamaya devam ettim. Onların akılları başka yerlerdeydi. Sürekli gitsek mi, kalsak mı diye düşünüyorlardı. Bu yüzden oldukça agresif durumdaydılar. Zaten bu gerginlik de Okan’ın, Ankaragücü maçının 25. dakikasında kırmızı kart görmesine neden oldu. Fatih de, istemeyerek de olsa, Ankaragücü’nün attığı iki gole adeta yardım etti. Emre Belözoğlu’nun da orta alanda o gün kaybettiği toplarla bu yenilgide rolü olmuştu. Üçünün de kazanma arzusu çoktu. Bunu söylemem gerekiyor. Ama akılları karışıktı. O hatayı, orada yapmamalıydım. Hatamdan geç döndüm ve Gaziantepspor maçında bu oyuncuları oynatmadım. Şampiyonlar Ligi’ne de, o maçı kazanarak kaldık. 
     
     Büyük fark var 
     İkinci hatamız ise Ankaragücü karşılaşmasında golü düşünmek ve Fenerbahçe ile aramızdaki yarışın averaja gideceğini de hesap ederek, bunu düzeltmek için bol gol atmayı hedeflemekti. Böyle olunca da, çok kontrolsüz oynadık. Ankaragücü iyi bir kontratak takımı. Ben kontrollüydüm, ama seyircinin baskısı ve o zamanki şartlar bizi bu yöne itti. Hakem de maçı biraz etkiledi. Birçok pozisyonumuz oldu ve atamadık. Sonuçta kaybettik. Ben, o gün Ankaragücü maçında çok şey öğrendim. 
     Bu sene o hatayı yapmadım. O maç, benim kılavuzum oldu. Bu şekilde, hiçbir futbolcuyu oynatmadım. Bu durumda olan oyunculara ya kontrat imzalattırdım, ya da transferlerine izin verdim. Sözleşmesi biten Türk oyuncuların akılları başka yerde oluyor. Türk futbolcularla, kiralık yabancılar arasında çok büyük fark var. Kiralık oyuncular kendilerini ya burada gösterecekler, başka kulüplere transfer olacaklar, ya da kendi takımlarına güçlü şekilde dönecekler. Ama mukavelesi biten Türk oyuncusu "Acaba hangi takıma giderim, acaba beni kim alır" diye onu düşünüyor. 
     
     Ekonomik kriz 
     Geçen sene Galatasaray golü düşünen bir takımdı. Golü atamadığımız zaman da çok sinirli ve agresif oluyorduk. Bu sene ise daha mütevazı bir kadro vardı. Çok kontrollü oynuyorduk. Organizasyonu öyle yaptık. Gol yememeyi planladık. Tabii dakikalar ilerledikçe rakiplerimizin gücü düşüyor ve bizim goller geliyordu. Örneğin son 6 maçta bırakın gol yememeyi, galip gelmeyi, rakiplere pozisyon bile vermedik. Kontrollü oynadık ve sonunda golü yine de attık. Rakipler ilerleyen dakikalarda bize karşı bir çöküntüye uğruyorlar. Ama geçen sene organizasyon değişikti. 
     Eski kadro iyi para kazanmaya ve parasını zamanında almaya alışmıştı. Biz bu ekonomik sıkıntı yüzünden geçen sene üç maç kaybettik. Futbolcular artık bu sıkıntı yüzünden futbola konsantre olamıyorlardı. Hepsinin kafasında "Acaba paramı alabilecek miyim " sorusu vardı. Geçen sene Denizlispor, Kocaelispor ve Ankaragücü maçlarında bu problemleri yaşadık. Bu üç maçı da kendi evimizde kaybettik. Futbolcu çalışıyor, ama karşılığını alamıyorum diye düşünüyordu. 
     
     Süren inanmadı 
     Benim geçen sene hiçbir teknik sorunum olmadı, tek sorunum finansal krizdi. 
     Geçen sene ders aldığım olaylardan birisi de Jardel’in yerine gol atacak oyuncu bulunmamasıydı. Serkan onun görevini yapamıyordu. Onun için bu sene Ümit Karan’ın yanı sıra Murat Sözkesen’i de aldık. Onlardan da verim alamadığım için Romanya’dan önceden tanıdığım Radu’yu getirttim. Onun kalitesini biliyordum. Onu forvete yardımcı olması için takıma aldım. İlk yarı oynamamasına rağmen bu ligin kazanılmasında rolü oldu. 
     Yine geçen sene herkes tavşanlar gibi nereyi yakalarsa kaçıyordu. Ben ise Başkan Faruk Süren’in yanına gittim ve ona bu duruma rağmen "Bana inan. Bu sene iyi bir takım kuracağım ve şampiyon olacağız" dedim. Ama inanmadı ve Sayın Süren de bizi bırakıp gitti. Ama şunu söylemek istiyorum Faruk Süren her zaman yanımızda oldu. Zor şartlarda hep destek verdi. 
     
     Taffarel’de yanıldım 
     Herşeyi bir kenara bıraktım ve nasıl bir takım kuracağımı düşünmeye başladım. Ekonomik nedenleri de düşünerek hep mukavelesi biten futbolcuları tercih ettim. Ayrıca şöhretli futbolcu istemedim. Başarıya aç oyuncuları istedim. Çok büyük paralar kazanmamış, genç ve yetenekli oyuncular hedefledim. Bu tür oyuncular sadece sonuç isterler, başarı isterler. Para onlar için en son gelir. Kendilerini göstermek için herşeyi yaparlar. Takımdan kimlerin gideceğini biliyordum. Okan, Emre, Fatih ve Hagi bizi bırakacaktı. Ama Taffarel’in kalacağını düşünüyordum. Orada yanıldım. Ayrıca Popescu’yu yaşlandığı için liberoya çekmek istiyordum. Yaşı nedeniyle çizgide oynatamazdım. Liberoda Bülent ve Capone’yi düşünüyordum. Ama Popescu’nun gideceğini bilmiyordum. 
     
     Jardel’i kıskandılar 
     JARDEL sorunu, başımı bir hayli ağrıttı. Mukavelesi gereği parasını zamanında alıyordu. Çünkü 30 gün içinde parası ödenmezse, otomatikman serbest kalıyordu. O parasız zamanlarda, tıkır tıkır parası verildi. Türk oyuncular ve diğerleri, onu hep örnek gösteriyor, "Ona ödüyorsunuz, bize yok" diyorlardı. Herkes Jardel’e bir ayrıcalık yapıldığını düşünüyordu. Bu yüzden kıskançlık doğdu. Geçen senenin sonlarına doğru futbolcular artık Jardel’i istemiyorlardı. 
     
     Bana deli dediler 
     GEÇEN sezon lig bitti, bütün oyuncular Florya’da ellerinde birer kağıtla dolaşmaya başladılar. Nedir bunlar dedim. Alamadıkları paraların garantisi için hazırlanan belgelermiş. Kağıtları birilerine imzalatmaya çalışıyorlardı. Ben kalmaya karar vermiştim. İşte o zaman, bazı oyuncular bana deli olduğumu, bu şartlarda para alamayacağımı söylediler. Düşünsenize bu ortamda yardımcım Balint bile paraların ödenmeyeceğine inanarak Galatasaray’dan ayrıldı. 
     
     Burcum aslan 
     HERKES giderken ben gitmedim. Burcum aslan. Asla korkmam ve savaşçı bir kişiliğim vardır. Bu, burcumun özelliğidir. Bir kere, zor şartlarda daha büyük şevkle çalışma özelliğim vardır. Bende bir anda, üç kat fazla çalışma arzusu oluştu. Batan gemiyi terketmek ve teslim olmak bana yakışmazdı. Bunu yapmak istemedim. Bir sene bedava çalıştım. Hiç para almadım. 
     
     İstediklerim 
     İlhan Mansız Samsunspor 
     Serdar Kocaelispor 
     Murat İstanbulspor 
     Volkan Adanaspor 
     Altan Adanaspor 
     Sergen Trabzonspor 
     Ümit Karan Gençlerbirliği 
     Ümit Özat Gençlerbirliği 
     Tolga Gençlerbirliği 
     
     Ek listem 
     Tamer Trabzon 
     Gökdeniz Trabzon 
     Mustafa Şahintürk Gaziantep 
     Batista Gaziantep 
     Hasan Özer Gaziantep 
     
     Alınanlar 
     Ümit Karan Gençlerbirliği 
     Sergen Trabzonspor 
     Batista Gaziantep 
     
YARIN Cim-Bom için arayış      
     
     Teşekkürler 
     Lucescu’nun Milliyet’e yazmaya karar verdiği üçüncü yıldız serüveni daha yayın günü gelmeden gündemin zirvesine oturduysa eğer iki nedendendir 
     Birincisi Milliyet’in geleneksel açık yürekliliği ve tarafsız duruşuyla, Rumen hocanın hafızasındaki her ayrıntıyı sütunlarına taşıma cesareti bilindiğinden. 
     İkincisi Lucescu’nun her saptamasında, kişiliğinden kaynaklanan abartısız doğruların sergileneceği şüphe götürmediğinden. 
     Milliyet olarak futbol tarihine satırbaşı olacak bu dev diziye başlarken, Lucescu’ya tüm kamuoyu önünde teşekkürlerimizi sunmayı görev biliyoruz. 
     Çünkü gündeme pusula tutan böylesine önemli basın olaylarında sık tekrarlanan "büyük zorluklarla" klişesini, Lucescu’nun saygın ve nazik tavrı yüzünden kullanamıyoruz. 
     Lucescu’nun sevinerek kabul ettiği ve bizim de onurla yayınladığımız bu dizi yazının, Türk futbolundaki teknik direktör - medya ilişkilerine yeni bir açılım kazandıracağını umuyoruz. 
MİLLİYET      
     



 SPOR 
























</TEXT>
</DOC>
