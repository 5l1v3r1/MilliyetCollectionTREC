<DOC>
<DOCNO> 79578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/ymese.html </URL>
<DATE> 2002/04/21/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     İlhan Mansız ve Ali Eren’in yanı sıra Ahmet Dursun’un sakatlığı nedeniyle yedeğe çekilmesi Beşiktaş’ın tüm oyun sistemini allak - bullak etti. 
     Daum, zorunlu olarak "kronik" yedeklerden Ümit ve Erman’ı ilk on birde sahaya sürdü. Savunmadaki bu değişiklik, hem Ronaldo’yu, hem de kaleci Asper’i sıkıntıya soktu. 
     Orta alanda Baya ve Ahmet Yıldırım’ın kötü oluşunun yanı sıra bu alanda kaptırılan tüm toplar Beşiktaş kalesine tehlike olarak geri döndü. Asper, Cafer’in iki net pozisyonunu kurtarırken, farkı önleyen isim olarak ön plana çıktı. 
     Beşiktaş, forvette ilk yarıda etkili olabildi. Tümer’in topu rakiplere kaptırışı, ofansif gücünü zayıflattı. Sertan rakip savunmayla tek başına boğuştu, pozisyon üretti, yakaladı, atamadı. Asper, Ronaldo ve biraz da Sertan, yüreklerini ortaya koydular, oyun disiplinden kopmadılar, ayakta kaldılar. 
     Erdoğan Arıca ile büyük bir çıkış yakalayan Gençlerbirliği, kolektif futboluyla ön plana çıkarken, fark yakalayacağı maçta tek puanla yetinmek zorunda kaldı. 
     Henüz 6. dakikada ilk sinyal geldi. Soldan gelen kornere El Saka’nın vurduğu kafa direkten döndü. Ahmet Hassan önünde bulduğu topu 2 metreden İbrahim’e nişanladı. 
     İlk şoku atlatan Beşiktaş 12’de Tümer ile rakip kaleyi yokladı, 16’da da Sertan sol çaprazda kaleci Hasan’a takıldı. 32’de Sertan, Ümit’i soldan kaçırdı. Siyah - Beyazlı futbolcu file yerine topu kaleciye nişanladı. 
     Üç fırsatı değerlendiremeyen Beşiktaş, 39.dakikada savunmasına teslim oldu. Youla, Cafer’i sağda topla buluşturdu, kaptanın şutunda top savunmadan sekti, Ahmed Hassan’ın önüne düştü, Mısırlı futbolcu sağ ayağının içiyle fileleri gördü 1 - 0 
     İkinci yarıya umutla başlayan Beşiktaş, yine tehlikeleri kalesinde yaşadı. 62’de Cafer soldan ceza alanına girdi, Asper’e takıldı, dönen topu Youla yeniden kaleye doldurdu, Ronaldo bu tehlikeyi kafayla uzaklaştırdı. 69’da yine Cafer, Asper ile karşı karşıya kaldı. Şutunu Asper kornerle önledi. 
     Beşiktaş’ın sona sakladığı tek atımlık barut Ahmet Dursun oldu. İkinci yarıda oyuna giren Ahmet’in 81’de tek başına götürüp, sol çaprazdan şutladığı top, Hasan’ın da hatasıyla fileleri buldu 1 - 1. 
     



 SPOR 




























</TEXT>
</DOC>
