<DOC>
<DOCNO> 74060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo30.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar UEFA'nın kararı ile şok oldular 
</HEADLINE>
<TEXT>

     Roma-Galatasaray maçında çıkan olaylar sonrasında UEFA Kontrol ve Disiplin Kurulu'nun Roma kulübüne ve futbolcularına cezalar yağdırması İtalya'da tepkiyle karşılandı. 
     İtayan haber ajansları, UEFA'nın kararıyla ilgili haberlerinde, "UEFA, Roma'yı başından vurdu. Türkleri kurtardı" şeklinde başlıklar attı. UEFA Kontrol ve Disiplin Komitesi'nin olaylarda sadece raporları ele alması ve şahitleri dinlememesi de eleştirildi. 
     Haberler arasında, Roma-Galatasaray maçının hakemi İsveçli Andres Frisk'in de ön plana çıkarıldığı görüldü. 24 Nisan 1997 tarihinde Floransa'da Fiorentina-Barcelona takımları arasında oynanan Kupa Galipleri Kupası yarı final maçının hakeminin Frisk olduğu belirtilirken, turu Barcelona'nın geçmesinden dolayı çıkan olaylar sonucu UEFA'nın Fiorentina'ya 2 maç saha kapama, kulübe 75 bin İsviçre Frankı para cezası ve futbolculardan Rui Costa'ya 4, Schwarz'a 3, Oliviera'ya 2 maç men cezası verdiği hatırlatıldı. 
     İtalya Futbol Federasyonu Başkanı Franco Carraro, gazetecilere yaptığı açıklamada, "Maç sonrasında olanlardan televizyonlardaki görüntülerden sonra UEFA'nın kararı şaşkınlık yaratıcı. Roma'nın UEFA'nın bir üst komisyonuna itiraz başvurusunda bulunmasını umarım. 
     Farklı unsurları da sunarak ilkine oranla değişik bir karar çıkabilir. 
     Sadece UEFA Disiplin Komitesi'nin tanıdığı bir belge üzerine yorumda bulunmak çok zor" dedi. 
     Öte yandan, kurallara göre Roma Kulübü'nün karara, 72 saat içerisinde UEFA'nın bir üst kurulu olan itiraz komitesine itiraz etme hakkı bulunuyor. 
     Bu arada, Roma kulübü aldığı saha kapatma cezası nedeniyle, gelecek sezon Avrupa kupalarındaki ilk maçını, Roma'ya 300 kilometre uzaktaki bir kentte yapacak. 
     






</TEXT>
</DOC>
