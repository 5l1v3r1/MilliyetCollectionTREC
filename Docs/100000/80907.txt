<DOC>
<DOCNO> 80907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur02.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en büyük anıtı 65 metre olacak 
</HEADLINE>
<TEXT>

     Türkiye'nin en büyük Atatürk Anıtı'nın, 18 metre boyundaki heykelleri, Bursa'nın Gemlik İlçesi'nde, Prof. Dr. 
     Tankut Öktem'in hünerli ellerinde şekilleniyor. 
     Marmara Üniversitesi Güzel Sanatlar Fakültesi Öğretim Üyesi Prof. 
     Dr. Tankut Öktem'in, Bursa'nın Gemlik İlçesi'ne bağlı Küçükkumla Beldesi'ndeki atölyesinde, Türkiye'nin en büyük Atatürk Anıtı'nda yer alacak Manisalı Efe'nin ayaklarının kalıba dökülmesinin heyecanı yaşanıyor. 
     Manisa-İzmir karayolunda, yapımına 2 yıl önce dönemin Manisa Valisi ve halen İçişleri Bakanlığı Müsteşarlığı görevini yürüten Muzaffer Ecemiş'in girişimleri sonucu başlanan Atatürk Anıtı'nın dev heykelleri yavaş yavaş şekilleniyor. 
     Kore'den Libya'ya, Almanya'ya kadar birçok ülkede eseri bulunan Prof. Dr. Tankut Öktem, A.A muhabirine, Vali Ecemiş'in iki yıl önce kendisini arayarak, Atatürk Anıtı'nın yapımını teklif ettiğini, kendisinin de sadece masraflarının karşılanmasını isteyerek, teklifi kabul ettiğini söyledi. 
     Prof. Dr. Öktem, anıt hakkında şu bilgileri verdi 
     ''65 metre yüksekliğinde bir bayrak stilizasyonu üzerinde 7 metre boyunda bir Atatürk büstü yer alacak. Beton stilizasyon ve Atatürk büstü tamamlanarak yerine konuldu. Şu anda, ön cephede yer alacak olan Manisa Efesi ile modern giyimli bir genç kız heykelleri üzerine çalışıyorum. 18 metre boyundaki Manisa Efesi'nin ayak kalıpları bile görkemli. Anıtın içinde de 20'ye yakın figür yer alacak. Böylece dünyada ilk kez içi ve dışı sanat eserleriyle dolu Türkiye Cumhuriyeti'ni simgeleyen bir anıt olacak.'' Prof. Dr. Öktem, anıtın eylül ayında yapılacak Manisa'nın kurtuluş törenlerine yetiştirilmesi için çalışmalara hız verdiğini de belirterek, anıtın çevre düzeni ve açık hava tiyatrosu bölümünün Mimar Erhan İşözen tarafından yapıldığını söyledi. 
     Anıtın görkeminin yanı sıra finansmanının karşılanması yönteminin de ilginç olduğunu bildiren Prof. Dr. Öktem, ''Vali Ecemiş zamanınında başlatılan çalışma ile araçlardan alınan egzos pulu ile bu eser meydana getiriliyor. Bu yöntem ve anlayış bence tüm idarecilere örnek olmalıdır'' dedi 
     
     ''SANATÇILAR SOLUYOR'' 
     Prof. Dr. Öktem, Türkiye'de sanata ve sanatçıya yeterince önem verilmemesinden de yakınarak, yerel yönetimlerin sanata yeterince önem vermemesi yüzünden, genç yeteneklerin eser yaratamadıklarını, ''sulanmayan çiçekler gibi solup gittiklerini'' söyledi. 
     Yerel yönetimlerin her yıl 100 metre asfalta harcadıkları parayı sanata ayırmaları halinde, yeni nesil sanatçılar için imkanlar yaratılmış olacağını sözlerine ekledi. 
     





</TEXT>
</DOC>
