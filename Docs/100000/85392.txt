<DOC>
<DOCNO> 85392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/ycil.html </URL>
<DATE> 2002/05/22/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
6 yılda 6 başarı 
</HEADLINE>
<TEXT>

     Gedikpaşa’dan Fenerbahçe’ye gelen bir santrfor Bahri Kaya... Aynı zamanda şimdiki adıyla Yıldız Üniversitesi’nde okuyordu. 
     Müthiş bir golcüydü. Ama Fenerbahçe’de Cemil, Tuna, Şevki, Raşit Çetiner ve Ali Kemal gibi forvetler olunca, çok fazla forma bulamadı. Bahri Kaya bu yüzden başka takımlarda oynayıp futbolu bıraktı. 
     On numara karakter, müthiş bir dürüstlük, karınca sessizliği ve çalışmasıyla, bakın altı yılda, altı başarıyı nasıl yakaladı... 
     Giresun ve Gaziosmanpaşa’yı 3. Lig’den 2. Lig’e, bu yıl Adana ve Zeytinburnu’nu 2. Lig’den 1. Lig’e yükseltiyor. Mütevazı Ağrıspor ve Diyarbakırspor da Play - Off’a çıkıyor. 
     Diyarbakır’da, Play - Off’a çıkıldığı gece, yerine Güvenç Kurtar geliyor. Ağrıspor ise Play - Off Yarı Finali’nde eleniyor. 6 yılda boşu yok. 
     Bahri Kaya, yarınların Türk Futbolu’na damgasını vuracak, büyük antrenörlerinin yanında olacaktır. 
     
     Ankaragücü, Ersun Yanal’ı elinden kaçırınca, Başkan Cemal Aydın, küplere bindi. ...Ve Ersun Yanal, Gençlerbirliği ile 3 yıllık sözleşme imzaladı. "Boşadığın kadının topuğuna bakmayacaksın" der atalarımız. Bence Cemal Aydın’ın hiç üzülmesine gerek yok. Fatih Terim - Lucescu çekişmesi nasıl basının zirvesinden inmiyorsa, Cemal Aydın da Erdoğan Arıca’yı alırsa, Ankaragücü ve Gençlerbirliği manşetlerden hiç inmezler. 
     Arıca’nın Gençlerbirliği’nden, soyunma odasından çıkmayan idareciler yüzünden ayrıldığını biliyorsunuz. Bence hiç düşünme Başkan... Bu iki takım ve antrenör, renkli bir ligin sinyallerini veriyor. 
     Samet Aybaba’nın Trabzonspor’a gidip, yerli oyuncuları toplamaya başlaması ve de iyi transferler yapması, Türk Futbolu’nda "Olmayınca olmaz" olan Trabzon’un, bu yıl iyi bir lig izleteceği izlenimini veriyor. 
     Hele Fenerbahçe, Ortega ve Almeyda’yı da alırsa, gelecek sezon müthiş bir lig mücadelesi izleyeceğiz. 
     



 SPOR 























</TEXT>
</DOC>
