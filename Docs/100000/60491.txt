<DOC>
<DOCNO> 60491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/siyaset/siy03.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sola SHP bombası’ düştü 
</HEADLINE>
<TEXT>
CHP’ye benzemeyecekler 
SHP’yi kurmaya çalışan ekip Mümtaz Soysal’a teklif yaptı. Celal Doğan ve Onur Kumbaracıbaşı, oluşum içerisinde yer almadıklarını açıkladılar 
     EZELHAN ÜSTÜNKAYA Ankara 

     SHP’nin yeniden kurulacağı haberi, solda günün konusu oldu. En geç 15 Ocak’ta yeni partiyi kamuoyuna açıklamayı hedefleyen Yeni Sol, Ankara ve İstanbul’daki görüşmelerini iyice hızlandırdı. Solun kurmayları, bugün İstanbul’da danışma toplantısı yapacak. Ekipler 7 Ocak Pazartesi günü Ankara’da bir araya gelecek. Partinin ismi konusunda henüz netlik sağlanamadı ancak "sosyal demokrat, sosyal demokrasi" kelimelerinin mutlaka yer alması gerektiği konusunda uzlaşmaya varıldı. "SHP ismi eskiyi çağrıştırabilir" endişesinde olan yeni oluşumcular, ismin başına ekleme yapmayı düşünüyor. 
     
     CHP gibi olmayacağız 
     Sosyal Demokrasi Vakfı SODEV Başkanı Ercan Karakaş, yeni partinin temel ilkelerini, demokrasi, çoğulculuk, insan hakları, küreselleşme karşıtlığı, kültür, sanat, sivil toplum örgütleriyle ilişkiler şeklinde sıraladı. Karakaş, "eski CHP’deki hizip tekrar başladı" şeklindeki eleştirilere ise şu yanıtı verdi 
     "CHP’nin en önemli özelliği parti içi demokrasinin olmaması. Sağ partilerdeki gibi lider sultası var. Yeni parti CHP gibi olmayacak. Üye ve örgüte dayanacak. Taban özgür tartışma içinde olacak. Parti içi tartışma verimlidir. Delege oyunu, yığma üyelik, atama ile genel merkezden milletvekili ve belediye başkanı belirleme olmayacak. İlkelerimiz demokrasi, saydamlık, çoğulcu anlayış." 
     Karakaş, yeni partinin seçmenin yüzde 50’sine hitap edeceğini ve birinci parti olacağını da savundu. 
     
     Soysal’a birleşme teklifi 
     Fikri Sağlar, önceki gün Bağımsız Cumhuriyet Hareketi Lideri Mümtaz Soysal’ı ziyaret ederek birleşme çağrısında bulundu. Soysal ise, "Karayalçın’ın çağrısı" şeklinde yorumlanan öneriye sıcak bakmadı. 
     Gerek Soysal, gerekse diğer oluşumcular gözlerini sendikalar üzerine çevirdi. Sol ekipler öncelikle DİSK ve KESK temsilcileri ile bir araya gelerek, program ve ilkelerini anlatacaklar. 
     
     Doğan ve Kumbaracıbaşı Biz yokuz 
     Yeni partinin kurucuları arasında isimleri geçen Gaziantep Büyükşehir Belediye Başkanı Celal Doğan ile Onur Kumbaracıbaşı, oluşum içinde yer almayı düşünmediklerini söyledi. 
     



 SİYASET 


















</TEXT>
</DOC>
