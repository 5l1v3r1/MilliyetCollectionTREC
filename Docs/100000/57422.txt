<DOC>
<DOCNO> 57422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/guncel/gun01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Azeri annenin Onur’u 
</HEADLINE>
<TEXT>
Oğlunu görebilmek için ölüyordu 
Eski eşi tarafından kaçırılan oğluna bir kez olsun sarılabilmek için hayatını tehlikeye atan Azerbaycanlı anne yine de ona kavuşamadı 
     TESLİME TOSUN Antalya DHA 

     Birlikte yaşadığı Muzeddin Gülü tarafından çocuğunun kaçırılmasıyla hayatı kararan Azerbaycanlı Sevda Hüseyiova 35 2 yaşındaki oğlu Umut’a kavuşmak isterken az kalsın canından oluyordu. 
     Gülü ve resmi nikahlı eşiyle Antalya’da oturmaya razı olan Hüseyinova’nın 1999’da bir oğlu oldu. Oğlu Umut 1 yaşına geldiğinde Gülü, Azeri eşini Türkiye’de kaçak yaşıyor diye polise ihbar edip sınır dışı ettirdi. 
     
     Haberden etkilendi 
     Oğlunun velayetini almak için dava açan Hüseyinova, avukatı Ali Fuat Özbakır’la oğlunu bulabilmek için 3 ay iz sürdü. 
     Genç kadının dramı Kanal D Haber Özel programıyla ekranlara gelince bundan etkilenen Muzeddin Gülü avukatı aracılığıyla Hüseyinova’nın avukatını arayıp çocuğu göstereceklerini söyledi ve Antalya’daki Çakırlar Restaurant’ta randevu verdi. 
     
     Avukat engelledi 
     Oğluna kavuşacak olmanın heyecanını yaşayan genç kadının bu mutluluğu uzun sürmedi. DHA ve Kanal D Haber Özel ekibini, buluşma yerinde gören Gülü’nün avukatı Ertuğrul Usanmaz, "Biz buraya şov yapmaya gelmedik. Çocuğu göstermeye geldik. Bu ortamda ben kesinlikle çocuğu göstermeyeceğim" diyerek bağırmaya başladı. 
     Otomobilin içindeki Gülü’yle avukata yalvaran Hüseyinova, arka koltukta uyuyan oğlunu görünce kapıyı açıp ona sarılmak istedi. 
     
     Az kalsın eziliyordu 
     Direksiyondaki Usanmaz bunu farkedince otomobili hızla hareket ettirdi. Bu sırada kapıya tutunan Sevda Hüseyinova sürüklenmeye başladı. 10-15 metre otomobille sürüklenen genç kadın daha sonra yere yuvarlanırken, otoparkın çıkış kapısına ulaşmak isteyen Usanmaz, manevra yaptıktan sonra yerde yatan genç kadının yanından hızla geçti ve olay yerinden uzaklaştı. 
     



 GÜNCEL 














</TEXT>
</DOC>
