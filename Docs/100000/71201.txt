<DOC>
<DOCNO> 71201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/guncel/gun01.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah operasyonu 
</HEADLINE>
<TEXT>

Hizbullahçılar hücre evini basan polise el bombalarıyla karşılık verdi. Baskında iki Hizbullahçı öldü, 9 polis de yaralandı... 
     ADANA DHA 

     Adana’da Hizbullah evine düzenlenen baskında örgütün Gaziantep sorumlusu olduğu iddia edilen Arif Keser ile Mardin sorumlusu Hatip Dağ öldürüldü. 8 polis yaralanırken evde bulunan Arif Keser’in eşi ve 4 çocuğunun burnu dahi kanamadı. 
     
     Toplantı istihbaratı 
     Polis, Aydınlar Mahallesi’ndeki tek katlı bir evin önündeki seyyar tezg hta terlik satan şüpheli bir kişiyi izlemeye aldı. Eve girip çıkanları belirleyen polis, evde örgütün Adana sorumlularının katıldığı bir toplantının yapıldığı istihbaratını alınca dün saat 04.30’da operasyon başlattı. 
     Önce Hizbullahçılara Teslim ol’ çağrısı yapıldı ancak evdekiler çağrıya iki el bombasıyla karşılık verdi. Patlamada 8 polis memuru şarapnel parçalarıyla yaralanırken, çatışma da başlamış oldu. 
     
     Kadın ve çocukları bıraktılar 
     Evde kadın ve çocukların bulunduğunu belirleyen polis, operasyona ara verip Hizbullahçıların çocukları serbest bırakmasını istedi. Bunun üzerine 1 kadınla yaşları 1.5 ile 12 arasında değişen 4 kız çocuğu dışarı gönderildi. Polisin yinelediği teslim ol’ çağrılarına iki adet el bombasıyla karşılık verildi ama bombalar bu kez patlamadı. Bunun üzerine genişletilen operasyon sonucu evdekilerden biri dış kapı, diğeri de evin giriş kapısında öldürüldü. 
     Operasyonda ölü ele geçirilen Keser’in, örgütün Gaziantep’te yapılanmasında büyük rol oynadığı ortaya çıktı. İstihbarat kaynaklarının edindiği bilgilere göre örgüt, Gaziantep’te Keser ve akrabaları tarafından kuruldu. Önceden PKK’lı olan Keser, baskılar sonucu 1992’de Gaziantep’e göç etti. 
     PKK faaliyetlerini sürdürüp polisin takibine girince Ceyhan’a kaçan Keser, 1994’te Hizbullahçı olarak Gaziantep’e dönen akrabası Sıddık Arslan ve kendisi gibi üst şuradaki akrabaları Halil Aslan, Hifsullah Sülük, İbrahim Kaya, Abdülrezzak Aslan ile birlikte kentte Hizbullah adına örgütlendi. Arif Keser Adana DGM’ce gıyabi tutuklu olarak örgüt üyeliğinden yargılanıyordu. 
     
     Terlikle mesaj 
     Polis yetkilileri, Keser’in kendisine evinin önünde terlik satan seyyar satıcı süsü vererek örgütü canlandırmayı hedeflediğini belirtti. 
     



 GÜNCEL 















</TEXT>
</DOC>
