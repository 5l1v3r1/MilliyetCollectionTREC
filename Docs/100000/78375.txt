<DOC>
<DOCNO> 78375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/ekonomi/aeko.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birbirimizin müşterisini almayalım 
</HEADLINE>
<TEXT>

Bireysel emeklilik sisteminde şirketlerin ortak faydalarının önemli olduğunu belirten Anadolu Hayat Sigorta Genel Müdürü Mustafa Su, birbirinden müşteri kapmanın yarar getirmeyeceğini söyledi 
     FİNANS SOHBETLERİ 
KADİFE ŞAHİN 

     Türkiye’de hayat sigortacılığının uzun bir geçmişinin olmasına karşın toplanan fonların 1.5 milyar doları geçmediğini bildiren Anadolu Hayat Sigorta Genel Müdürü Mustafa Su, kişi başına düşen hayat sigortası prim üretiminin 8 dolar olduğunu söyledi. 
     Bu rakamın yurtdışında 4 bin dolar olduğunu ifade eden Su, yıl sonunda ilk ürünlerinin piyasaya çıkacağını tahmin ettiği bireysel emekliliğin, sektörde yeni bir dönem başlatacağını belirtiyor. 
     
     Yoğun bir rekabet yaşanacak 
     Bireysel emeklilik sisteminin başarılı olmasının sektörün büyük oyuncularının layıkı ile hareket etmelerine bağlı olduğunu bildiren Su, bu alanda agresif bir rekabet yaşanacağını da bildirdi. Bütün şirketlerin bu günlerde yoğun bir şekilde sisteme hazırlık yaptığını kaydeden Su, şöyle konuştu 
     "Hayat sigortası fonlarını olduğu gibi alıp bireysel emekliliğe aktarmak bir başarı değildir. Çünkü amaç yeni fon yaratmak. Aksi takdirde hayat sigortasında oluşmuş fonları alıp öbür tarafa geçirmek sadece isim değişikliği sağlar, bir sonuç yaratmaz. 
     Bu nedenle bütün sigorta şirketlerinin buna dikkat etmesi lazım. Sigortada rekabet zaten var. Burada daha agresif bir rekabet yaşanacağını düşünüyoruz. Hep beraber yapmamız gereken yeni fon yaratmak. Birbirimizin fonlarına göz dikersek bu da bir şey ifade etmez. Çünkü bireysel emeklilik sistemi ile amaçlanan bu değil." 
     
Devletin teşviği yeterli değil      Bireysel emeklilikte sistemin başarılı olmasında devletin verdiği teşviğin çok önemli olduğunu bildiren Su, bireysel emekliliğin yurtdışında devlet teşvikleri ile kuvvetlendiğini söyledi. 
     Devletin getirdiği en önemli teşviğin vergi avantajı olduğunu kaydeden Su, "Kanaatime göre bu teşvik yeterli değil" dedi. Sistemin yeni başlayacağını ve ülkede arka arkaya ekonomik krizler yaşandığını belirten Su şöyle konuştu 
     "Her ne kadar bir takım kıpırdanmalar olsa da insanlar daha tam olarak geleceklerini düzenleyemiyorlar. Yeterli derecede teşvik yapmadan çok ileri ölçüde bir takım yatırımlarda bulunmalarını beklemek gerçekçi olmaz. Ama şunu da belirtmek lazım, yetersiz bile olsa devlet bir takım teşvik unsurları koydu. Ancak, sektörün içinden biri olarak devletin daha fazla teşvik koymasını dilerdim." 
     
Uzun vadede k rlı      Bireysel emekliliğin 10 yıllık bir süre içinde 10 milyar dolarlık fon yaratmasının beklendiğini belirten Su, yapılan projeksiyonlara göre sistemin ilk yıllarda çok k r yaratmasının beklenmeyeceğini söyledi. 
     "Sistemin ilk yıllarda çok k rlı olacağını düşünmüyoruz" diyen Su, "Bizim senaryomuzda fon belli bir hacim ve erginliğe ulaşıncaya kadar k r elde etmek yok. Yıllar ilerledikçe ve müşteri sayısı arttıkça şirketin fon yönetim hizmetlerinden dolayı k ra geçeceğini düşünüyoruz" diye konuştu. 
     
Satışlarda artış var      Sektörde kıpırdanmaların olduğunu belirten Mustafa Su, Anadolu Hayat Sigorta’nın yeni ürünlerinde kasım ayından itibaren çok hızlı bir yükseliş olduğunu bildirdi. Su, geçen yılın aynı dönemlerine bakıldığında yüzde 200’leri geçen artışlar olduğunu söyledi. 
     İnsanların psikolojilerinin değişmeye başladığını ifade eden Su, "Genelde ihtiyatlı iyimserlik var. Türkiye’de yavaş yavaş da olsa o çok kötü hava dağılmaya başladı. Bu bize ürün satışı ile doğrudan yansıdı." 
     



 EKONOMİ 














</TEXT>
</DOC>
