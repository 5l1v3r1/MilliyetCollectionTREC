<DOC>
<DOCNO> 88850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/soneko02.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Siyasetin piyasaya saygılı olması lazım" 
</HEADLINE>
<TEXT>

     Devlet Bakanı Kemal Derviş, ''Siyasetin de piyasaya saygılı olması lazım. Siyaset, siyasi gücü elinde tutan insanların kaynağı kendine aktarma mekanizması olmamalı'' dedi. 
     Derviş, Ekonomistler Platformu'nun Türkiye İhracatçılar Meclisi'nin TİM katkılarıyla düzenlediği Ekonomi Politikaları Zirvesi'nin 2. gününde, ''Türkiye'ye Gelecekten Bakmak ve Türkiye'nin Rekabet Gücü'' başlıklı özel oturumuna katıldı. 
     Konuşmasının başında günlük siyasi konulara girmeyeceğini belirten Derviş, iktisat biliminden bahsetmek istediğini söyledi. 
     Ülkeler arasındaki refah farkını açıklayan yaklaşımlara değinen Derviş, tek tek ülkeler arasındaki farklara bakıldığında doğal kaynaklar, teknoloji, sermaye girişimi ve eğitim unsurlarının ön plana çıktığını ifade etti. 
     Konuşmasında büyüme teorilerine değinen Derviş, ülkelerarasındaki refah farkını açıklamada bu 4 unsurdan daha önem taşıyan konunun ekonomi politikaları olduğunu söyledi. 
     Piyasa ekonomisinin de kendiliğinden oluşan bir olay olmadığını, bir kurum ve kurumlar kümesi olduğunu anlatan Derviş, piyasa ekonomisinin iyi işletilmesi için birçok şeye ihtiyaç olduğunu kaydetti. 
     Derviş, şunları kaydetti 
     ''Yasal sistemin iyi çalışması lazım. Yasal çerçevenin sağlıklı güvenli olması lazım. Gelir dağılımında devletin sosyal işlevini yerine getirmesi lazım. Aynı piyasa mekanizmasını bozmadan, piyasayla uyumlu olması lazım. Sağlık sigortasında, işsizlik sigortasında olduğu gibi... Birçok yerde devletin müdahalesi gerekiyor. Ama o müdahalenin piyasayla ters düşmemesi lazım. Siyasetin de piyasaya saygılı olması lazım. Siyaset, siyasi gücü elinde tutan insanların kaynağı kendine aktarma mekanizması olmamalı. Çok yoksul ülkelerde siyasetin temelinde, siyasi gücü ele geçirip o gücü kullanarak kaynağı o gücü kullananlara aktarmak var.'' Derviş, siyasetin piyasa ekonomisinin sağlıklı işlemesi için gerekli sosyal düzenlemeleri oluşturan kurum olması gerektiğini vurguladı. 
     Kemal Derviş, asıl önem taşıyanın kurumlar olduğunu, kişilerin önemli olmadığını belirterek, bir kişi veya üç kişiye bağlanan toplumların her zaman tehlike içinde olduğunu söyledi. 
     





</TEXT>
</DOC>
