<DOC>
<DOCNO> 70890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun12.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Soul II Soul'un ünlü vokalistinin acı sonu 
</HEADLINE>
<TEXT>

     İngiltere'de süpermarketten ufak-tefek şeyler çalarken yakalanan ve personelin takibinden kurtulmak için kaçarken otomobilin altında can veren kişinin, bir zamanların ünlü şarkıcısı Doreen Waddell olduğu ortaya çıktı. 
     1989-1995 yılları arasında Soul II Soul adlı grupta başvokal olarak şarkı söyleyen, ilk albümü Avrupa ve Amerika'da 2 milyonun üzerinde satan Waddell'in, kazandığı iki Grammy ödülünden sonra klasikler arasına girmeye aday gösterildiği belirtiliyor. 
     Sanatçı ve arkadaşlarının, daha sonra aynı başarıyı yakalayamadıkları kaydediliyor. 
     Tüm bunlardan sonra doğu Sussex'e yerleşen Doreen Waddell'in 4 yaşında bir çocuğu bulunduğu ve çaldığı eşyaların çoğunun da çocuk eşyaları olduğu ifade ediliyor. 
     Belediyenin yoksullara verdiği evlerden birinde yaşamını sürdüren Waddell'in komşuları ise onun bir zamanların ünlü bir şarkıcısı olduğundan haberleri bulunmadığını belirtirken, ''çok iyi bir insandı. Zor bir hayatı vardı ama onurluydu. Bizden zaman zaman küçük borçlar alır, mutlaka zamanında öderdi'' dedi. 
     Waddel ve grubunun plaklarını yapan ve grubun isim hakkını halen elinde tutan firma ise genç kadının ölümü kadar ölüm biçiminin de son derece üzücü olduğunu belirtti. 
     






</TEXT>
</DOC>
