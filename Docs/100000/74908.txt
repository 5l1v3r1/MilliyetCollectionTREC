<DOC>
<DOCNO> 74908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko09.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Nihayet düzlüğe çıkmaya başlıyoruz..'' 
</HEADLINE>
<TEXT>

     Başbakan Bülent Ecevit, ekonominin nihayet düzlüğe çıkmaya başlamış gibi göründüğünü ifade ederek, ''Nihayet ufukta kara göründü'' dedi. 
     Bülent Ecevit, ''Yarının Kurulması-Hedef 2023'' sloganlı Forum İstanbul Yüzyıl Konferansı'nda yaptığı konuşmada, hükümetin ekonomideki sıkıntılar konusunda yaptığı çalışmaları anlatarak, üçlü koalisyon hükümetinin klasik anlamda bir politakacılık tavrı içinde olmadığını vurguladı. 
     Hükümetin nesnel biçimde her eleştiriyi göze alan bir tutum izlediğini belirten Ecevit, ''Nihayet ekonomi düzlüğe çıkmaya başlamış gibi görünüyor'' dedi. 
     Asya ve Rusya krizlerinden sonra yaşanan depremler ve 11 Eylül krizine işaret eden Ecevit, hükümetin deyim yerindeyse hiç istifini bozmadan işlerine devam ettiğini ve olumlu sonuçlar alınmaya başladığını söyledi. 
     ''Nihayet kara göründü'' diyen Ecevit, enflasyonun, faizlerin düşmeye, TL'nin değer kazanmaya başladığına, dış satım gelirlerinin arttığına dikkat çekti. 
     
     "Yatırımcıya kolaylık" 

     Ecevit, şimdi Türkiye'de yatırım yapmak isteyen bir girişimcinin 40 kapı çalmayacağını belirterek, ''Tek bir kapıyı çalacak ve yıllarca da yanıt beklemeyecek. 3 ay içinde olumlu veya olumsuz yanıtını alacak'' dedi. 
     Ecevit, ''Yarının Kurulması-Hedef 2023'' sloganlı Forum İstanbul Yüzyıl Konferansı'nda yaptığı konuşmada, Türkiye'de uzun yıllar yüksek enflasyonla, yüksek borçla ve yüksek spekülasyonla yaşandığını ifade ederek, ''Bu şekilde boşlukta dönen bir ekonomik süreç ortaya çıkmıştı. Bu sürecin artık sonuna, uçurumun kenarına gelmiş durumdaydık'' diye konuştu. 
     Hükümetin bu durumda, bu aşamada görevi devraldığını ve üçlü koalisyon hükümetinin hiçbir şekilde klasik anlamda politikacılık tavrı içinde olmadığını dile getiren Ecevit, ''Çok objektif biçimde, nesnel bir şekilde her eleştiriyi göze alarak bir tutum izledi ve nihayet ekonomi düzlüğe çıkmaya başlamış gibi görünüyor'' dedi. 
     Geçmişin olumsuz mirasları üstüne Asya, Rusya krizleri, depremler ve 11 Eylül krizinin eklendiğini belirten Ecevit, hükümet hiç istifini bozmadan eğer deyim yerindeyse büyük bir kararlılıkla işini sürdürdüğünü bildirdi. 
     Ecevit, bütün bu olanlara karşın olumlu sonuçlar da alınmaya başladığını ifade ederek, ''Geçen bir köşe yazarının söylediği gibi Nihayet ufukta kara göründü '' dedi. 
     Enflasyon ve faizlerin düşmeye, Türk Lirası'nın değeri yükselmeye başladığını ve dış satım gelirlerinin bir yılda yüzde 12.3 oranında arttığını anlatan Ecevit, şunları kaydetti 
     ''Bütün dünyada genellikle dış satımlar duralarken bu sağlanabildi. Turizm gelirlerimiz büyük ölçüde artmaya başladı ve bu arada çok kararlı birtakım yapısal reformlar yapıldı. Çok kısa sürede 2-2.5 yılda yaklaşık 350 yasa çıkarıldı. Bu yasaların büyük bir 
     çoğunluğu ya Uluslararası Para Fonu, Dünya Bankası veya AB'nin isteklerini de karşılayacak nitelikteydi. Aynı zamanda ekonomimizi bunalımdan çıkarmanın gereği olan yasalardı bunlar. Bu şekilde kararlı bir tutumu, kararlı yapısal reformları başlattık ve ısrarla kararlı bir şekilde de sürdürüyoruz.'' Ecevit, bu arada bölge ülkeleriyle ekonomik ve ticari ilişkilerde de olumlu gelişmeler başladığını ifade ederek, ''Türkiye daha çok bölge dışı ülkelerle alışveriş yapmaya alışmıştı fakat son 1-2 yıl içinde komşu ülkelerle de ticaretimize, ekonomimize, ilişkiye önem verdik. Bunun arasında Suriye, Irak var, İran var. Bundan da giderek artan ölçüde gelir sağlama olanağını buluyoruz'' diye konuştu. 
     
     ABD ile ilişkiler 

     Bülent Ecevit, ABD ile ekonomik ve ticari ilişkilerin özellikle Ocak ayında yapılan görüşmelerden sonra sağlam kurumsal temellere dayandırılmaya başlandığını dile getirerek, o arada ABD ile nitelikli endüstri bölgeleri kurulmasının kararlaştırıldığını duyurdu. 
     Nitelikli endüstri bölgelerinin ilk örneğinin Ürdün ile İsrail arasında kurulduğunu ve bu bölgelerden ABD'ye ihraç edilen, satılan her şeyin gümrüklerden, vergilerden bağışık olarak satıldığını hatırlatan Ecevit, devamla şunları söyledi 
     ''Biz de şimdi buna benzer bir kuruluş meydana getireceğiz. Bu konuda ABD ile anlaşmış durumdayız. Şu aşamada kumaşlar için, giysiler için bunu yeterince değerlendiremeyeceğiz ama bütün sanayi ürünleri için bu olanaktan değerlendirebileceğiz. Buna işadamlarımızın çok zamanında ve gereği gibi değerlendireceklerine inanıyorum.'' Organize sanayi bölgelerini geliştirecek Teknolojik Geliştirme Bölgesi Yasası'nın çıkarıldığını bildiren Ecevit, bunun son derece önemli olduğunu açıkladı. Ecevit, ''Çünkü kendi teknolojimizi oluşturmadan dünyayla rekabet etme olanağımız yoktu'' dedi. 
     Uluslararası standartlara uygun bir Kamu İhalesi Yasası çıkarıldığını ve Endüstri Bölgesi Yasası'yla yerli ve yabancı yatırımların özendirilecek duruma geldiğini vurgulayan Ecevit, ''Bu arada benim büyük bir şikayetim vardı'' diyerek, konuşmasını şöyle sürdürdü 
     ''O da Türkiye'de yatırım yapmak isteyenler ister Türk ister yabancı olsun büyük bürokratik engellerle karşılaşıyorlardı. Yani bir işveren girişimci aşağı yukarı 40 kapı çalmak zorunda kalıyordu ve başvurusuna yıllarca yanıt alamıyordu. Şimdi bu çıkarttığımız yasanın piyasaya koyduğumuz hükümlerle bu duruma son vermiş oluyoruz inşallah. 
     Şimdi Türkiye'de yatırım yapmak isteyen bir girişimci 40 kapı çalmayacak, tek bir kapıyı çalacak ve yıllarca da yanıt beklemeyecek. 
     3 ay içinde olumlu veya olumsuz yanıtını alacak. Bunun tüzük ve 
     yönetmelikleri hazırlanıyor. Eğer gecikirse hemen müdahale edilecek. 
     Çünkü buna çok önem veriyorum. Bu şekilde Türkiye'ye yabancı sermaye akımının artacağını umuyorum. Yeter ki bölgemizde dış sermayeyi caydırıcı, olumsuz etkenler ortaya çıkmasın.'' Bülent Ecevit, bu arada, fonların büyük ölçüde kaldırıldığını, bütçe disiplininin sağlandığını, uluslararası tahkimle ilgili anayasa ve yasa teşvikleri ile gümrük reformunun yapıldığını, Akreditasyon Yasası'nın çıkarıldığını anlatarak, tarım alanında atılımların başladığını bildirdi. 
     Köy-kent projesinin uygulanmaya konduğunu belirten Ecevit, ''Köy-kentler yaygınlaştığı zaman ki bu yıl içinde bile büyük ölçüde bir yaygınlık sağlayacağımızı umuyoruz. O zaman kırsal alanda büyük bir kalkınma hamlesi kendiliğinden başlayacak ve bu hamle devlete yük olmadan tam tersine devlete katkıda bulunarak gerçekleşecektir'' diye konuştu. 
     






</TEXT>
</DOC>
