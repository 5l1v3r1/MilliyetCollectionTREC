<DOC>
<DOCNO> 94173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/dun03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars’a insanlı yolculuk 2015’te 
</HEADLINE>
<TEXT>
Mars’ın fethi için 6 bilet 
Ruslar, ABD ve Avrupa ile işbirliği yapıp Mars’a 6 uzay adamı göndermeyi tasarlıyor 
     MOSKOVA Milliyet 

     Ay’a ayak basılması ve uzayda sürekli bir istasyon kurulması gibi tarihi adımlardan sonra bilim adamlarını en çok heyacanlandıran Mars’a insanlı uçuşu düzenlenmesi projesi de gerçekleşmek üzere. 
     Şimdiye kadar Mars’a ulaşma çabaları sonuçsuz kalan ve bu nedenle kendisine "lanetli gezegen" adını takan Rus uzay araştırmacıları, 2015 yılında hazır olacak bir proje üzerinde çalışmaya başladı. Keldişa Uzay Araştırmaları Merkezi’nde Mars’la ilgili projenin sorumluluğunu üstlenen Vitaliy Simyonov, gezegene 440 günlük bir yolculuk düzenlenmesini önerdi. Amerikan Uzay ve Havacılık Dairesi NASA ile Avrupa Uzay Ajansı’na işbirliği çağrısında bulunan Simyonov, 20 milyar dolarlık proje çerçevesinde altı kişilik bir uzay aracıyla bir kargo gemisi yapılmasının düşünüldüğünü söyledi. 
     Rus uzman, Mars’a ulaşmalarından sonra üç uzay adamının gezegene ineceğini, diğer üçünün ise uzay aracında kalacağını belirtti. Simyonov, dev projeyi tek bir ülkenin gerçekleştirmesinin olanaksız olduğunu belirterek, Rusya’nın masrafların yüzde 30’unu karşılamaya hazır olduğunu açıkladı. Mars’ta su bulunduğunu belirleyen NASA’nın uzay aracı Mars Odyssey, gezegenin yapısını incelemeyi sürdürüyor. 
     



 DÜNYA 













</TEXT>
</DOC>
