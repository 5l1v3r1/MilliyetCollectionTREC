<DOC>
<DOCNO> 84430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/eko05.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı’nda icra’ düğümü 
</HEADLINE>
<TEXT>

Bazı bankaların yeniden yapılandırılacak kredilerin icraya verilmiş kredilerle sınırlı tutulmasında ısrarcı olması nedeniyle tartışma çıktı 
     HARUN GÜREK Ankara 

     İstanbul Yaklaşımı konusunda "icra" tartışması yaşanıyor. İstanbul Yaklaşımı’nın yürürlüğe sokulabilmesi için Bankalar Birliği’nin çerçeve anlaşmasının tamamlanarak, bankalar tarafından imzalanması gerekiyor. 
     Çerçeve anlaşma, bankaların büyük bölümü tarafından kabul edilirken bazı bankaların, yeniden yapılandırılacak kredilerin kapsamına itiraz ettiği öğrenildi. Bu bankalar, yeniden yapılandırılacak kredilerin sadece icraya verilmiş kredilerle sınırlı tutulmasında, bu nedenle sözleşmenin bazı maddelerinin değiştirilmesinde ısrar ediyor. Bankalar Birliği yönetiminin söz konusu bankaları ikna ederek, sözleşmeyi imzalatmaya çalıştığı kaydedilirken sözleşmenin değiştirilmesi talebine karşı çıkan bir bankanın yetkilisi şöyle konuştu 
     "İcra aşamasına gelmiş kredi, hukuki takibe geçmiş kredidir. Bu aşamaya gelmiş kredinin zaten tahsil olanağı azalmıştır. Bu tür krediler de İstanbul Yaklaşımı’nın tanımında yer almıyor. Bir banka bir firmayı icraya verdiği zaman, ne kadar alacaklısı varsa harekete geçer ve o firma zaten kurtulamaz. Böyle bir talebi anlamak mümkün değil." Yetkili, İstanbul Yaklaşımı’nın çok geciktiğini, bir an önce uygulamaya girmesi gerektiğini belirterek, "Gecikme bankaların kendini de olumsuz etkilemeye başladı. Çünkü borcunu ödeyecek gücü olan da ödemiyor" dedi. 
     
     Yumuşama yok 
     Bu arada uzun süre kredi karşılıklarında yumuşatılmasında direnen bankalar, bu taleplerinden sonuç alamadı. IMF’nin geçen ocak ayında yapılan yasal düzenleme ile kaldırılan karşılıklardaki dört yıllık geçiş süresinin tekrar geri getirilmesine karşı çıktığı kaydedildi. BDDK’nın da bu talebi reddettiği öğrenildi. 
     



 EKONOMİ 




















</TEXT>
</DOC>
