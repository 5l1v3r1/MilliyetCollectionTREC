<DOC>
<DOCNO> 79301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo05.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ümit Karan golü unuttu 
</HEADLINE>
<TEXT>

     Galatasaray'ın bu sezon Gençlerbirliği'nden büyük umutlarla transfer ettiği Ümit Karan, ligdeki gol orucunu sürdürüyor. 
     Transfer olduktan sonra özellikle Avrupa Şampiyonlar Ligi ön eleme ve grup maçlarında attığı kritik gollerle dikkat çeken Ümit, lig maçlarında özellikle son dönemde suskun kaldı. 
     Ümit Karan, ligde son olarak 23 Şubat'ta Gençlerbirliği ile Ali Sami Yen Stadı'nda yapılan maçta fileleri havalandırırken, o tarihten bu yana 57 gündür gol atma başarısını gösteremedi. 
     Ümit, kendisine ait olan internet sitesinde gol atamamasını, ''Bir suskunluk içerisindeyim. Son golümü 24. haftada Gençlerbirliği'ne atmıştım. Rakiplerimiz Avrupa'da kazandığımız başarılardan sonra bizim maçlarımızda çok sert oynamaya ve önlem almaya başladılar. Dolayısıyla ben de eskisi gibi pozisyonlara giremiyorum'' diye açıklıyor. 
     
     Son 6 lig maçını boş geçti 
     Ligde son olarak Gençlerbirliği maçının 7. dakikasında gol atan Ümit, bundan sonra ligde oynama şansı bulduğu 6 maçı da boş geçti. 
     Ümit, bu maç sonrasında oynadığı Göztepe 31 dakika , Beşiktaş 86 dakika , Diyarbakırspor 90 dakika , Trabzonspor 90 dakika , Samsunspor 58 dakika ve İstanbulspor 45 dakika maçlarında gol atmayı başaramadı. 
     Milli futbolcu, Bursaspor ile yapılan maçta ise yedekler arasında kalıp, oyuna girme şansı bulamadı. 
     Ümit Karan, bu dönemde yalnızca AS Roma ile deplasmanda yapılan Avrupa Şampiyonlar Ligi maçında 1 gol atabildi. 
     





</TEXT>
</DOC>
