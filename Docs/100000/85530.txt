<DOC>
<DOCNO> 85530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur13.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Başbakanlık koltuğu fiilen boşluk içinde" 
</HEADLINE>
<TEXT>

     DYP Genel Başkanı Tansu Çiller, Başbakanlık koltuğunun fiilen boş olduğunu savunarak, seçim hükümeti kurulması gerektiğini söyledi. 
     Çiller, DYP TBMM Grup Toplantısı'ndaki konuşmasında, Türkiye'nin Başbakan Bülent Ecevit'in sağlığına kavuşması için elinden geleni ve gerekeni yapacağını, ancak ülke olarak kendi hastalığının da çözümünü de bulmak zorunda olduğunu kaydetti. 
     "Ömrünü tamamlamış bir hükümeti sürdürme riskinin, yeni bir hükümet oluşumuyla bir şansa dönüştürülebileceğini" ifade eden Çiller, "Hükümet ortaklarının sorumsuzluk mevkiinden sorumluluk mevkiine geçmeleri gerekiyor" dedi. 
     DYP'nin gerekirse tek başına bile sorumluluğu üstlenmeye hazır olduğunu belirten Çiller, Artık bu meclisin Ecevit'in siyasi resmi arkasında yapacağı bir şey kalmadığını, şimdi herkesin halkla ve kendi sorumluluklarıyla yüzleşme zamanı olduğunu söyledi. 
     İktidar partilerinin arkasındaki desteğin yüzde 10'un altına düştüğünü de öne süren Çiller, "Şimdi emaneti sahibine iade etmek ve Meclis ile halkın desteğini yeniden birleştirecek bir formül üzerinde uzlaşmak gerekiyor. Bu da bir seçim hükümetidir" görüşünü dile getirdi. 
     





</TEXT>
</DOC>
