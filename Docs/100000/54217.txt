<DOC>
<DOCNO> 54217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur03.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aç geyikler yola indi 
</HEADLINE>
<TEXT>

     Abant Milli Parklar Geyik Üretme Çiftliği'nde yaşayan 50 geyik, kar yağışı sonrasında aç kalınca, Abant yoluna kadar indi. 
     Yiyecek aramak için Abant yolunun kenarına kadar gelen 50 geyiği gören tatilciler, geyikleri kaçırmadan fotoğraf çekmeye çalıştılar, yaklaşık 1 saat karların arasında yiyecek arayan geyikler, yolda kar temizleme çalışması yapan greyderlerin sesi ile ormana kaçtılar. 
     Bolu Milli Parklar Başmühendisi Sezgin Akay, milli parkta yaşayan geyiklere hergün 5 çuval özel geyik yemi verdiklerini, bu rakamın kış mevsiminde 7 çuvala çıkartılacağını söyledi. 
     Akay, kış mevsiminin geçen yıla göre erken geldiğini belirterek, ''Yağan kar sonrasında geyiklerin beslendiği orman örtüsü kar altında kaldı, geyikler bu yüzden aç kaldılar. Normalde saat 16-17 sıralarında beslenme noktasında iniyorlardı, karla birlikte 2 saat önce ormandan aşağıya yiyecek aramak için inmeye başladılar'' diye konuştu. 
     Sezgin Akay, Abant Geyik Üretme Çiftliği'nde 70 dişi, erkek ve yavru geyiğin yaşadığını belirterek, ''geyiklerden 10'u geçen yıl Gaziantep'e, 4'ü ise bu sene Karabük'e gönderildi, 6 geyik ise zaman zaman dışarı çıkıyor'' dedi. 
     






</TEXT>
</DOC>
