<DOC>
<DOCNO> 64886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/ekonomi/eko08.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanan Bakü Ramstore yeniden açıldı 
</HEADLINE>
<TEXT>

Migros, Bakü’de, geçen yıl yanan Ramstore Hatai’yi yeniden inşa etti. Ülkenin en büyük alışveriş merkezi olan Ramstore’un ikinci açılışında izdiham yaşandı 
     EKONOMİ SERVİSİ 

     Migros, Azerbaycan’da tamamen yanan en büyük mağazasını yeniden inşa ederek dün tekrar hizmete açtı. 1996 yılında Migros’un ilk yurtdışı mağazası olarak Azerbaycan Hatai’de açılan Ramstore, 2001 yılında tamamen yanmıştı. Altı ay gibi kısa bir sürede 4,5 milyon dolar yatırımla tekrar inşa edilen Ramstore Hatai’nin ikinci açılışına 10 binden çok kişi katıldı 
     Açılışa Türkiye’nin Azerbaycan Büyükelçisi Ünal Çeviköz, Koç Holding Tüketim Grubu Başkanı Cengiz Solakoğlu, Migros Genel Müdürü Ömer Bozer ve Migros Yönetim Kurulu Üyesi Oktay Irsıdar da katıldı. Yan üniteleri ile birlikte 10 bin metrekare inşaat alanı üzerine kurulan Ramstore , 2 bin 500 metrekare kapalı alanda hizmet veriyor. 
     Bakü’nün en çok talep gören ve en önemli alışveriş merkezi durumundaki Bakü Ramstore ile birlikte Migros’un Azerbaycan’daki mağaza sayısı 4’e çıkarken, 2002 yılının ilk açılışı ile toplam Ramstore sayısı da 17’ye yükseldi. Ramstore’un Moskova’da 9, Azerbeycan’da 4, Kazakistan’da 3 ve Bulgaristan’da 1 mağaza ve alışveriş merkezi bulunuyor. 
     



 EKONOMİ 














</TEXT>
</DOC>
