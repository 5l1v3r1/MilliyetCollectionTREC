<DOC>
<DOCNO> 53782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur12.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacze giden avukatı sille tokat dövdüler 
</HEADLINE>
<TEXT>

     Kayseri'de haciz işlemleri yapmak isteyen avukat dövüldü. Avukatı döven iki kardeş tutuklandı. 
     Kayseri Barosu avukatlarından Yakup Yurtseven, bir müvekkilinin 800 milyon lira tutarındaki alacağını tahsil etmek için Melikgazi İlçesi'ne bağlı Ağırnas Beldesi'ne gitti. 
     Alacağı tahsil edemeyince haciz işlemi yaptırmak isteyen Avukat Yakup Yurtseven, kamyon sürücüsü olan Savaş Uymaz ve kardeşi Mustafa Uymaz ile yakınları tarafından dövüldü. 
     Çene kemiği kırılan, kaburga kemiklerinde çatlaklar oluşan Avukat Yakup Yurtseven, tedavi için kaldırıldığı hastaneden 45 gün rapor ve 3 ay iş göremez raporu aldı. 
     Olayla ilgili olarak gözaltına alınan Savaş Uymaz ve kardeşi Mustafa Uymaz, çıkartıldıkları nöbetçi mahkeme tarafından tutuklanarak cezaevine gönderildiler. 
     Kayseri Barosu Başkanı Halit Ökçesiz avukatlara yapılan saldırıların son günlerde giderek arttığını söyledi. 
     Avukatların en çok haciz işlemleri yaptırmak isterken saldırıya uğradıklarını belirten Ökçesiz, şöyle konuştu 
     ''Bir arkadaşimiz, önceki gün haciz işlemi yaptırmak için gittiği Samsun'da silahlı saldırıya uğrayarak vuruldu. Bu olayın son olmasını diledik ama 3 gün sonra yine bir arkadaşımız, çenesi kırılırcasına kadar dövüldü. Avukatlar, yapılan fiziki saldırılardan asla yılmayarak hukukun egemen kılınması için çalışmalarını sürdüreceklerdir. 
     Avukatlara yapılan saldırıları şiddetle kınıyoruz'' dedi. 
     






</TEXT>
</DOC>
