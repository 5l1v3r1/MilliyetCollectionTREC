<DOC>
<DOCNO> 56387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/siyaset/siy01.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedava kira yok 
</HEADLINE>
<TEXT>

Milletvekili lojmanları kiralarına yeni yılla birlikte zam geliyor. Kasım’da aylık 214 milyona yükseltilen kiralar yeni artışla 429 milyona çıkacak 
     GÜNSELİ ÖNAL Ankara 

     Yıllardır oturdukları lojmanlara sembolik kiralar ödemeye alışan milletvekillerini yılbaşından sonra sürpriz kiralar bekliyor. Yılın başında, yakıt parası da dahil ayda 93 milyon 900 lira ödeyen vekillerin kiralarına geçen Kasım ayında zam yapıldı. Bu zam ile milletvekillerinin maaşlarından ayda 214 milyon lira kesilmeye başlandı. Sık sık satışı gündeme getirilen milletvekili lojmanlarıyla ilgili spekülasyona son vermek için kiraların rayiç bedele yükseltilmesini öneren DSP İstanbul Milletvekili Erol Al, Hazine’nin lojman kiralarını yılbaşında yüzde 100 arttırmak için hazırlık yaptığını belirterek, "Kira için üç aylık maaşlarımızdan 1 milyar 287 milyon lira kesilecek. Yani kira için ödediğimiz para aylık 429 milyan lira olacak" dedi. Lojmanlar için sadece milletvekillerinin eleştirilmesini yanlış bulan Al, kamudaki diğer lojmanları da hatırlatarak, "Ülkedeki 237 bin lojmandan 67 bini Silahlı Kuvvetlere, 54 bini öğretmenlere, 16 bini hakimler ve savcılara, 36 bini emniyet kuvvetlerine aittir. Gelin bunların kiralarını da yükseltelim" dedi. 
     



 SİYASET 











</TEXT>
</DOC>
