<DOC>
<DOCNO> 88308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko07.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'nın yoksul ülkesi Malavi'den IMF'ye suçlama.. 
</HEADLINE>
<TEXT>

     Afrika'nın yoksul ülkelerinden Malavi, yaşadığı gıda krizinden Uluslararası Para Fonu'nu IMF sorumlu tuttu. 
     Malavi Devlet Başkanı Bakili Muluzi, IMF'yi, gıda kıtlığı çeken ülkesini ''dış borçlarını ödemek üzere stratejik tahıl stoklarını satmaya zorlayarak'' mevcut krize yol açmakla suçladı. 
     Daha önce hükümetinden iki bakanın IMF'ye yönelttikleri suçlamayı destekleyen Muluzi, ''Bunu inkar edemezler. Bizzat kendim, stratejik rezervleri satmamak için onlarla tartıştım. Bunu yapmaya, bizi onlar zorladılar. IMF politikaları başarısız olmasıydı, şu anda içinde bulunduğumuz duruma düşmezdik'' dedi. 
     Muluzi, IMF ve diğer uluslararası kreditörlerin baskısıyla iki yıl önce çiftçilere verdikleri sübvansiyonları kaldırmak zorunda kaldıklarını belirtirken, devlet desteğinde ucuz tohum, gübre ve tarımsal ilaç sağlayamayan çiftçilerin gıda üretimini düşürdüklerini söyledi. 
     Malavi Devlet Başkanı, kendilerinin çiftçilere sübvansiyon vermesini engelleyen IMF'nin, ''zengin ülkelerin kendi çiftçilerine sübvansiyon vermesine seyirci kaldığını da'' savundu. 
     Gıda açığı 600 bin tona ulaşan Malavi, uluslararası acil yardım talebinde bulunmuştu. Dış yardım sağlanamadığı takdirde 10 milyon nüfuslu ülkede halkın büyük bölümünün açlıkla karşı karşıya kalacağı bildiriyor. 
     IMF ise suçlamaları reddederek, suçun, öğütlerini dinlemeyen Malavi hükümetinde olduğunu iddia ediyor. 
     





</TEXT>
</DOC>
