<DOC>
<DOCNO> 61992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/guncel/gun08.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mühendislik için diploma yetmez mi 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Mühendislik Fakültesi Dekanlar Konseyi, mezun öğrencilerin mesleğe başlamadan önce bir akreditasyon sınavından geçmelerini öneriyor. Bu sınavı, Mühendislik Akreditasyon Kurulu yapacak. Mühendislerin göreve başlamadan önce böyle bir sınava tabi tutulması mühendislik kalitesini yükseltir mi İşte görüşler 
     
     Prof. Dr. Sıddık Yarman Işık Üniversitesi Rektörü 
Yerinde bir karar      Fevkalade olumlu bir gelişme. ABD’de her üniversiteden diploma alan mesleki hayatta icracı konumuna gelemez. Bu konuma gelmesi için mutlaka sınava girerler. Üniversiteler mezunlarının kalitesine güveniyorlarsa böyle bir sınava itiraz etmezler. ABD’de bu sınavı bir defaya mahsus olmak üzere geçmek yeterli değildir. Benzer uygulamalar tıp doktorları için de geçerlidir. Kurumlar bununla da yetinmeyip, kendi içlerinde de her yıl eğitim programları düzenlerler ve çalışanların bilgisini sınavlarla kontrol ederler. Zaten işe girerken, "Mesleki sınavlarda başarılı olamazsam işimden ayrılmayı kabul ediyorum" şeklinde bir madde de imzalar. 
     
     Prof. Dr. Kadir Erdin Öğretim Üyeleri Derneği Başkanı 
Faydalı olacaktır      Bugün yeni mezun bir öğrencinin teorik bilgileri ve stajı ile hemen mezuniyet sonrasında işini uygulayacak, konumda olmadığı belirgin bir sorun. Kaldı ki, bugün üniversite sayımız 70’i aşmıştır. Farklı üniversitelerin aynı isimli fakültelerinde farklı nitelikte mühendis yetiştirilmektedir. En azından bu farkın ortaya konulması ve nitelikten yana tavır alınabilmesi için mezun öğrencilerin ortak bir değerlendirilmeye tabii tutulması gerekir. Hatta bu değerlendirmenin belli aşamalarda tekrarlanması da uygun olur. Bu şekilde teknik elemanların daha sağlıklı projeler üreteceğini, birikimlerini uzmanlık alanlarına taşıyacaklarını ve paylaşacaklarını en azından hızla gelişen teknolojiyi ve tecrübeleri takip etmek durumunda kalacaklarını düşünüyorum. 
     
     Prof. Dr. Ruhi Kaykayoğlu Bahçeşehir Üniversitesi 
Şart koşulmamalı      Mühendislerin meslek icra etmeden önce özel sınavlara girmesi gerekli. Bizim üniversitelerimizin hepsi elbette ABD ayarında değil. Yapılması gereken kendimize özgü bir akreditasyon geliştirmek. Bizde şu an varolan sistem, haziranda mezun ol, temmuzda işe başla. Mezunların böyle bir sınava girmeleri yerinde olacaktır. Böylece vakıf üniversitelerinde kalite düşüklüğüne yönelik eleştiri de ortadan kalkmış olacaktır. Yapılması gereken, sınavı şart koşmamak. Şart koşmaktansa tercih ettirilebilir. Yani işyerleri "Ben bu sınavı geçen mühendisle çalışmak istiyorum" diyebilir. 
     
     Recep Helvacı Gıda Mühendisleri Odası Başkanı 
Yarar sağlamaz      Bunu daha önce farklı bir yöntemle denemişlerdi. Yetkin mühendislik adlı bir yasa çıkmıştı. O yasa iptal edildi. Şimdi bu hazırlık üniversitelerde yapılıyor. Ancak beraberinde bir sürü sorunu getiren bir sistem bu. Üniversitelerin kaliteleri yükseltilmeden, denklik sağlanmadan tek bir sınavla bu kaliteyi kontrol etmek uygun olmaz. Sorunu öncelikle üniversitelerde verilen eğitimde aramak gerekir. Böyle bir sistem getirildiğinde, yeni mezunların eski mezunların altında belirli bir süre çalışma zorunluluğunu da birlikte getirir. Bu da yeni mezun öğrenciler için büyük bir problem. 
     Üniversitelerde denkliği ders bazında, öğretim üyesi bazında sağlamak gerekir. Böyle bir sınav, varolan işsizliği netleştirip, resmileştirir. Belirli üniversitelerin mezunları iş bulurken, diğerlerinin direkt işsiz kalmasına neden olabilir. 
     



 GÜNCEL 

























</TEXT>
</DOC>
