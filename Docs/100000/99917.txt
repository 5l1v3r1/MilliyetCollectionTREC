<DOC>
<DOCNO> 99917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/yasam/ayas.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam’ın saçı ağaracak 
</HEADLINE>
<TEXT>

28 Ağustos’ta ABD’de yapılacak Dünya Basketbol Şampiyonası’na farklı bir saç stiliyle çıkmak isteyen Basketbol A Milli Takımımız, saçlarını beyaza boyatacak 
     SEMRA KARDEŞOĞLU İstanbul 

     HAZİRAN ayında yapılan Dünya Futbol Şampiyonası’nda Dünya Üçüncülüğü’nü kazanan Milli Futbol Takımımız, oyunlarıyla olduğu kadar farklı saç stilleriyle de dikkatleri üzerlerinde topladılar. Şimdi, Basketbol Milli Takımımız da 28 Ağustos’ta ABD’de başlayacak Dünya Basketbol Şampiyonası’na farklı bir saç stiliyle çıkmak istiyor. 
     
     Hidayet ve Hüseyin’in fikri 
     HİDAYET Türkoğlu ve Hüseyin Beşok, "Farklı bir saç stili düşünüyoruz. İlk aklımıza gelen saçlarımızı beyaza boyamak. Arkadaşlarımızla görüşüyoruz. Herkes kabul ederse, maçlara beyaz saçlı olarak çıkacağız" diyorlar. Takımın diğer elemanlarının bu öneriyi kabul edip etmeyeceğini zaman gösterecek. 
     
Boylarına uygun yatak yok      Dünya Basketbol Şampiyonası’na hazırlanan basketbolcularımız, kendilerine uyan yatak bulamamaktan dertli. Türkiye’de, boyları 2 metreyi geçen basketbolcularımıza uygun yatağı olan üç otel var. Basketbol Milli Takımlar Genel Menajeri Doğan Hakyemez, "İstanbul’da Holiday in Marina, Ankara’da Hilton ve Bilkent’te özel yatak var. Buradaki çalışmalarda sıkıntı çekmiyoruz. Gece rahat uyuyamayan basketçinin gündüz iyi maç çıkarması mümkün değil" diyor. 
     



 YAŞAM 


















</TEXT>
</DOC>
