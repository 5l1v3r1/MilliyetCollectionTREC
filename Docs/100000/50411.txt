<DOC>
<DOCNO> 50411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo16.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Gaziantep'e sıkıntılı gitti 
</HEADLINE>
<TEXT>

     Gaziantepspor ile deplasmanda yarın zorlu bir lig maçı yapacak olan Fenerbahçe, Gaziantep'e 3 puan hedefiyle gitti. 
     Avrupa Şampiyonlar Ligi'ne kötü bir biçimde veda ettikten sonra Birinci Süper Lig'e daha fazla önem veren sarı-lacivertliler, lider Galatasaray'ın Bursa deplasmanında farklı skorla yenilmesinin ardından kendisine son yıllarda deplasmanda ''ters'' gelen Gaziantepspor'u yenerek, aradaki puan farkını 1'e indirmeyi hedefliyor. 
     Basına kapalı olarak Samandıra Tesisleri'nde yaptığı antrenmanla hazırlıklarını tamamlayan Fenerbahçe'de, sakatlığı süren Rapaiç, teknik direktör Mustafa Denizli tarafından maç kadrosuna alınmadı. 
     Hafif sakatlığı bulunan Abdullah, bugün takımla birlikte çalışırken, dün gece İsviçre'den dönen Oktay'ın da Gaziantepspor maçı kadrosuna alındığı bildirildi. 
     Kulüp doktoru İsmail Başöz, Oktay'ın rahatsızlığının hemoroid olmadığını belirterek, ''Oktay'ın kasığında ağrısı vardı. Yurtdışında tedavi oldu. Oynayacak durumda. Takımla birlikte çalışan Abdullah'ın da durumu iyi'' dedi. 
     Fenerbahçe kafilesi, özel uçakla bu akşam Sabiha Gökçen Havalimanı'ndan Gaziantep'e uçtu. Sarı-lacivertliler, yarın maçtan sonra yine özel uçakla İstanbul'a dönecek. 
     
     Muhtemel 11 
     Fenerbahçe'de zorlu Gaziantepspor maçı öncesinde 4 önemli eksik bulunuyor. 
     Ciddi biçimde sakatlıkları bulunan Ogün ve Revivo'nun yanı sıra, FC Barcelona maçında sakatlanan Rapaiç ile Malatyaspor maçında gördüğü kırmızı kart nedeniyle cezalı duruma düşen Johnson, Gaziantepspor maçında forma giyemeyecek. 
     Fenerbahçe'nin, Gaziantepspor maçına şu muhtemel 11 ile çıkması bekleniyor 
     Rüştü, Zoran Mirkoviç, Ümit, Mustafa, Ali Akdeniz, Mert Meriç, Yusuf, Lazetiç Hakan , Abdullah, Andersson, Oktay Serhat . 
     Kamil Ocak Stadı'nda saat 19.00'da başlayacak maçı, hakem Erol Ersoy yönetecek. 
     






</TEXT>
</DOC>
