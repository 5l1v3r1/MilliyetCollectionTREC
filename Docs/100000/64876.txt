<DOC>
<DOCNO> 64876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/dunya/dun01.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözünün yaşına bakmadı, azletti 
</HEADLINE>
<TEXT>

     DIŞ HABERLER SERVİSİ 

     Japonya Başbakanı Juniçiro Koizumi, "yalancılıkla" suçlandığı için geçtiğimiz cuma günü kameraların önünde gözyaşlarına boğulan Dışişleri Bakanı Makiko Tanaka’yı sürpriz bir şekilde görevden aldı. Koizumi, Tanaka’nın ağlamasıyla ilgili yorumunda, "Gözyaşları, bir kadının en büyük silahıdır. Kadınlar ağladığı zaman erkekler hiçbir şey yapamaz" demişti. Ancak dün, bu yönde davranmayıp, Tanaka’nın gözyaşlarına aldırmadığını gösterdi. 
     Japon medyası, Koizumi’nin, toplantılarda sık sık akıttığı gözyaşlarıyla da ilgi toplayan Tanaka’yı, Tokyo’da yapılan Afganistan’a yardım konferansıyla ilgili bakanlık bürokratlarıyla arasında çıkan anlaşmazlıklar nedeniyle görevden aldığını duyurdu. 
     Tanaka, Liberal Demokrat Parti’den bir milletvekilini, Tokyo’daki konferansa iki sivil toplum örgütünün katılmaması için kendisine baskı yapmakla suçlamıştı. Baskı yaptığı iddia edilen Muneo Suzuki ise iddiaları reddetmiş ve Tanaka için "yalancı" demişti. 
     



 DÜNYA 











</TEXT>
</DOC>
