<DOC>
<DOCNO> 65876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo10.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da 15 eski futbolcudan yönetime çağrı... 
</HEADLINE>
<TEXT>

     Trabzonspor'da önceki yıllarda forma giyen ve aralarında Necmi Perekli, Ali Kemal Denizci, Kadir Özcan ve Bekir Barçın gibi şampiyonluklar yaşamış futbolcuların da yer aldığı bazı futbolcular, takımın güzel günleri için güçlü bir oluşumun şart olduğunu savundu. 
     Bordo-mavili takımda futbol oynayan 15 eski futbolcunun imzası ile yapılan açıklamada, Trabzonspor'un içinde bulunduğu kötü günlerden bir an önce kurtulması gerektiği belirtilerek, ''Trabzonspor'un kaybedilen itibarının tekrar kazandırılması, ligde hakettiği yere getirilmesi için mevcut yönetim kurulu bir an önce gerçekleri görüp, tüm Trabzonsporluları kucaklayacak ve Trabzonspor'un tüm dinamiklerini harekete geçirecek bir olağanüstü genel kurulun mutlaka önünü açmalıdır'' denildi. 
     Açıklamada, Trabzonspor'un yaşadığı kötü günlerden dolayı büyük üzüntü duyulduğu da ifade edilerek, şu görüşlere yer verildi 
     ''Bizler Trabzonspor formasını taşımaktan büyük onur duyduğumuz Trabzonspor'a karşı sorumluluklarımızın, sadece futbol oynadığımız yıllarda kalmayıp, bu kötü günlerinde de devam etmesinden yanayız. Her mevcut yönetim kurulu Trabzonspor'u en iyiye taşımak için göreve gelmiştir. Ancak tarihe kara bir leke olarak geçecek olan sonuçlardan sonra Trabzonspor'un içler acısı hali ortadadır. Bu içler acısı duruma ve yanlışlıklara son vermek için hep birlikte el ele verelim. Efsane Trabzonspor'un bu hallerden kurtulması için bizce tüm güçler biraraya gelmeli ve artık kulübü kaosa sürükleyen çatışmalar bitirtilip Trabzonspor diriltilmeli.'' 
     






</TEXT>
</DOC>
