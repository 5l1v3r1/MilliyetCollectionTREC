<DOC>
<DOCNO> 93610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/spo04.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Videodan adam seçmem" 
</HEADLINE>
<TEXT>

Trabzonspor Teknik Direktörü Samet Aybaba, transferde aceleci olmadığını söyledi, "Bilmediğim oyuncuyu alıp, ülkemin ve kulübümün parasını sokağa atamam" dedi 
     MEHMET TAN 

     TRABZONSPOR Teknik Direktörü Samet Aybaba, transfer haberleri konusunda çarpıcı açıklamalar yaptı. Aybaba, takıma takviye istediğini ve bunun için doğru zamanı beklediğini vurgulayıp, "Video kasedinden izleyerek oyuncu almam. Ne bu ülkenin, ne de Trabzonspor’un parasını sokağa atmaya hakkımız var. Çok seçici davranmak zorundayız. Gelen isimler, bize birşey vermeden dönmemeli" dedi. 
     GEREDE’DE yapılan hazırlık kampını "mükemmel" olarak nitelendiren Samet Aybaba, "Çoğu oyuncularımız tatil dönemini iyi geçirmişler. Güçleri ve dayanıklıkları umduğumun çok üstünde. 12 günlük bu hazırlık döneminde hedeflediğimiz performansı yakaladık. Şimdi bunun üzerine kata kata büyüyeceğiz. Almanya’da artık geleceğimizi planlayacağım" yorumunu yaptı. 
     
     Ağaoğlu destek çıktı 
     TRABZONSPOR kampını önceki gün ziyaret eden Başkan Yardımcısı Ahmet Ağaoğlu, Teknik Direktör Samet Aybaba’ya destek çıktı. Ağaoğlu, Brezilyalı Jarro ve Da Silva konusunda hocalarının verdiği karara saygı duyduklarını ifade ederek, "Aksi bir düşünce içinde olmamız mümkün değil. Böyle bir kopukluk daha yolun başında bizi yaralar. Verilecek karara göre hareket edeceğiz" dedi. 
     
     Sambacılar’a af yok 
     TRABZONSPOR’DA, kampa katılmayan Da Silva, Agustine ve Patrick’in Almanya kampına alınmayacağı öğrenildi. Üç oyuncunun da mazeretsiz olarak geri dönmediği için yönetim ve Samet Aybaba’nın bu yabancıları gözden çıkardığı bildirildi. Geçen sezon ligin en fazla yabancılı üç takımından biri olan Karadeniz ekibinde, Jarro’nun da eksikliğiyle birlikte yabancı futbolcu sayısı şu anda sadece dört. 
     



 SPOR 



























</TEXT>
</DOC>
