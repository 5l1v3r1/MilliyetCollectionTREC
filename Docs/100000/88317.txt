<DOC>
<DOCNO> 88317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko16.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Chhibber "Siyasi belirsizliklere tepki daha az oldu" 
</HEADLINE>
<TEXT>

     Dünya Bankası Türkiye Direktörü Ajay Chhibber, şu anda siyasi belirsizllikler olsa bile, insanların tepkisinin, bu siyasi belirsizliklere karşı daha az olduğunu belirterek, ''Bu da kalite açısından önemli bir göstergedir'' dedi. 
     Chhibber, 3. Kamu Kalite Sempozyumu'nda yaptığı konuşmada, son 3 yılda, kamu sektöründe reform açısından çok şeyin yapıldığını, reformlarda önemli bir ilerleme kaydedildiğini, fakat bu ilerlemenin rehavete kapılmayı gerektirmediğini belirterek, ''Önümüzdeki aylarda bu reformların devam ettirilerek tamamlanması çok daha önemli'' dedi. 
     Kamu sektörü reformunun, diğer reformlara göre, Türkiye'nin genelini kapsaması nedeniyle, önemli, fakat bu reforma direnç göstermesi nedeniyle de, zor bir reform olduğunun altını çizen Chhibber, sözlerini şöyle sürdürdü 
     ''Kamu sektörü reformunda, bazı itici güçler bulunmaktadır. Bunlardan birincisi, kamu sektöründeki kurallar ve kısıtlamalardır. İkincisi, vatandaşın yönetime sesli bir şekilde katılımını teşvik etmek gerekir. Üçüncüsü, kamuda rekabetin tam olarak teşvik edilmesi önemlidir. Kamu sektöründe kaliteyi sağlamak için rekabetçi bir baskı yaratılması gerekir. Örneğin, Devlet Hava Yolları, Özel Havayolları ile rekabet ettirilebilir. Demiryolu ve posta hizmetlerinde de rekabet baskısı sağlanabilir. Bütün bunların, yani itici güçlerin odak noktasında ademi merkeziyet sağlanmalıdır. Bu üç itici güç olmadan, yerel yönetim reformu da gerçekleştirilemez.'' Türkiye'de kamu harcama yönetiminde önemli reformların gerçekleştirildiğini vurguluyan Chhibber, Kamu İhale Yasası'nın, doğru uygulanması halinde, kamu harcamaları açısından çok önemli bir gelişme olacağını ifade etti. Türkiye'nin kamu sektöründe tam olarak rekabetçi yapıyı sağlayamadığını belirten Chhibber, kalite açısından rekabetin mutlaka sağlanması gerektiğini söyledi. 
     Chhibber, bir soru üzerine bağımsız ve siyasetten uzak bir bankacılık sisteminin, Türkiye'yi olumlu etkileyeceğini, yeni Borçlar Kanunu'nun borçlanmaya kısıtlamalar getireceğini, bağımsız bir Merkez Bankası'nın da enflasyonun indirilmesinde, daha etkin olacağını belirtti. Bütün bu reformların, kamu yönetimini daha etkin olmasını sağlayacağını kaydeden Chhibber, rekabetçi bir baskının Türkiye'de nasıl sağlanabileceğine ilişkin bir soru üzerine, Türk Telekom örneğini verdi. Türk Telekom'un yapısının değişmesinden ve telekomünikasyon konusunda tekelin kalkmasından sonra, Türkiye'de rekabet ve kalitenin artacağını belirterek, demiryollarında bunun yapabileceğini bildirdi. Chhibber, Devlet Demiryolları'nda değişik hatlarda, devlet demiryolu dışındaki kuruluşların, özellikle yemek hizmeti verebileceğini, bunun da rekabet baskısı ve kalite sağlayacağını söyledi. 
     





</TEXT>
</DOC>
