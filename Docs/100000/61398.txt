<DOC>
<DOCNO> 61398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun28.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "ABD, Orta Asya'da kalıcı olmaya gidiyor" 
</HEADLINE>
<TEXT>

     ABD'nin Orta Asya'da kalıcı askeri varlık bulundurmaya hazırlandığı bildirildi. 
     New York Times gazetesi, askeri kaynaklara dayanarak verdiği haberde, Orta Asya'ya adım atan ABD'nin bölgedeki varlığını güçlendirerek kalıcı kılma hazırlıkları içinde olduğunu yazdı. 
     Washington ve müttefiklerinin, Kırgızistan'da hava üssü inşa etmekte olduklarını kaydeden gazeteye göre, üste 3 bin asker ve birçok uçak konuşlandırılabilecek. 
     Özbekistan ve Pakistan'da Amerikan birliklerinin konuşlandırıldığı üslerdeki istihkam birliklerinin pistleri, iletişim ağlarını, aydınlatma sistemlerini, depo ve lojmanları iyileştirme çalışmalarını sürdürdüklerini belirten gazete, bütün bunların uzun vadeli hedefler çerçevesinde yapıldığını kaydetti. 
     Afganistan'daki Kandahar havaalanına 101. hava indirme tugayından birliklerin deniz komandolarının yerini almak için konuşlandırılmasının da Amerikalıların burada kalıcı varlık bulundurma niyetlerini gösterdiğine işaret eden NYT, Rusya ve Çin'in Orta Asya'da Amerikan varlığının kalıcı olmasına sıcak bakmadığını hatırlattı. 
     
     Rusya'dan itiraz 
     Rus parlamentosunun alt kanadı Duma'nın Başkanı Gennadi Selezniyov, NYT'yi doğrularcasına, ABD'nin Orta Asya'da uzun süre asker bulundurmasına kesinlikle karşı olduklarını bildirdi. 
     Selezniyov, Amerikalı üst düzey bir görevlinin, ''Biz Sovyetlerin yaptığı hatayı tekrarlamayacağız Afganistan'ı terk etmeyeceğiz'' demesini ''şaşkınlıkla karşıladığını'' söylerken, BDT Ortak Güvenlik Anlaşması'na taraf ülkelerde yabancı asker konuşlandırılması konusunda, üyeler arasında tam mutabakat sağlanması gerekliliğine işaret etti. 
     Selezniyov ayrıca, Kırgızistan, Özbekistan ve Tacikistan'da oluşturulacak askeri üslere seyirci kalmayacaklarını kaydetti. 
     






</TEXT>
</DOC>
