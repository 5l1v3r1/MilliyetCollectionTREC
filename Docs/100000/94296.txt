<DOC>
<DOCNO> 94296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur14.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li Bekaroğlu "Bahçeli samimi değil" 
</HEADLINE>
<TEXT>

     SP Genel Başkan Yardımcısı Mehmet Bekaroğlu, MHP Genel Başkanı, Devlet Bakanı ve Başbakan Yardımcısı Devlet Bahçeli'nin, TBMM'nin 1 Eylül'de toplanarak erken seçim kararı alması yönündeki çağrısını, ''samimi bulmadığını'' ifade etti. 
     Bekaroğlu, Bahçeli'nin, daha önce terör örgütü elebaşının dosyasının Meclis'e getirilmesi için Çin'den hükümet ortaklarına çağrı yaptığını, ancak ''birşey elde edemediğini'' söyledi. 
     Erken seçimi kendi partisinin de istediğini belirten Bekaroğlu, Bahçeli'nin açıklamalarıyla ilgili şu değerlendirmeyi yaptı 
     ''Bahçeli'nin erken seçim açıklamaları, Çin Seddi'nden 'Öcalan'ı asalım' açıklaması gibi olmasın. Erken seçime ilişkin açıklamalarına katılıyorum. Eğer samimilerse Meclis'i hemen toplasınlar. Ama bence, Bahçeli'nin bu çıkışı, Ecevit sonrası siyasi gelişmelerde partisine bir yer bulmak için yapılmış bir manevradır. Çünkü, 110 milletvekilinin imzası ile Meclis'i hemen olağanüstü toplantıya çağırabilirler. Hükümet'te kendileri yer alıyor. Dolayısıyla erken seçime ilişkin açıklamalarını destekliyorum. Ama açıklamaları, sözlerini samimi bulmuyorum. Bahçeli'nin sözlerine inanmıyorum.'' 
     





</TEXT>
</DOC>
