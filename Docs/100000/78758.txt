<DOC>
<DOCNO> 78758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/ekonomi/aeko.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, MHP’yle barıştı 
</HEADLINE>
<TEXT>

Fon Avrupa Direktörü Deppler, Türkiye’nin 2002 sonunda hızlı büyümeyi yakalayacağını belirtirken, MHP liderinin popülist politikalara karşı yaptığı konuşmayı da teminat gösterdi 
     YASEMİN ÇONGAR Washington 

     Uluslararası Para Fonu IMF , Türkiye’nin iktisadi programının büyük ölçüde rayına oturduğunu, özellikle de makro iktisadi alanda olumlu gelişmeler sağlandığını belirtti. 
     Fon yönetimi, Türk ekonomisindeki yavaşlamanın Arjantin’dekine benzer bir çöküşe yol açmayacağının teminatı olarak, koalisyon hükümetinin tutumunu gösterdi. IMF’nin bu kapsamda özellikle, MHP lideri ve Başbakan Yardımcısı Devlet Bahçeli’nin bir süre önce yaptığı, popülist politikalara karşı konuşmasını örnek vermesi dikkat çekti. 
     
     Şoklara dayanırsınız’ 
     IMF İcra Kurulu’nun, 1.1 milyar dolarlık yeni kredi dilimini serbest bırakmasının ardından telekonferans yoluyla bir basın toplantısı düzenleyen IMF Avrupa Direktörü Michael Deppler, Bahçeli’nin geçmişten ders çıkararak iktisadi alanda popülist politikalar uygulanmaması gerektiğini savunan konuşmasını hatırlattı. Deppler, Bahçeli’nin sözlerini, "Son derece yerinde, soruna tam anlamıyla parmak basan bir açıklama" diye nitelendirdi. IMF Avrupa Direktörü ayrıca, Türkiye’nin Arjantin gibi bir ödeme krizine girmeyeceğinin en önemli işaretlerinden biri olarak da faiz hadlerinin son altı - dokuz aylık dönemde yarı yarıya azalmasını gösterdi. 
     Deppler, yavaş büyüme, olası dış ve bölgesel şoklar ile yapısal sistemde süren bazı katılıkları ise devam eden riskler olarak nitelendirdi ve döviz kuru sistemi ile bankacılık sektörünün bu tür şoklara geçmiştekine kıyasla çok daha "dayanıklı" hale getirilmesinin güvence oluşturduğunu vurguladı. 
     
     İstihdam kaygısını anlıyoruz 
     Kamuda personel indirimi konusuna da değinen Deppler, "Hükümet işi ağırdan mı alıyor " sorusu üzerine, son niyet mektubundaki taahhütlere dikkat çekti. KİT’lerdeki şişkin istihdamın yüzde 10 oranında azaltılmasının öngörüldüğünü ve bunun "büyük bir rakama karşılık geldiğini" hatırlatan Deppler, hükümetin personel indirimlerini "gönüllülük" esasına göre, emekliliği teşvik ederek yapma niyetini anlayışla karşıladıklarını belirtti. 
     Deppler, bankaların açık döviz pozisyonu almalarıyla ilgili bir soru üzerine de, "Bu bizim kesinlikle çok dikkatle izlediğimiz bir şey. Çünkü bu problemin kaynaklarından biriydi. Açık pozisyonlar, sıkı bir şekilde izleniyor. Ancak genel görünümün güvenli olduğunu söyleyeceğim" dedi. 
     

</TEXT>
</DOC>
