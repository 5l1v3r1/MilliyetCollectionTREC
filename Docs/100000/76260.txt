<DOC>
<DOCNO> 76260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur20.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlyas Salman, vize alamayınca eylem yaptı 
</HEADLINE>
<TEXT>

     Paris'te düzenlenen bir toplantıya katılmak için yaptığı vize başvurusu kabul edilmeyen sinema oyuncusu İlyas Salman, Fransa'nın İstanbul Başkonsolosluğu görevlileri tarafından tartaklandığını ileri sürerek oturma eylemi yaptı. 
     Paris'te 5 Nisan'da gerçekleştirilecek ''Avrupa'da Yaşayan Türk İşçileri'' konulu toplantıya katılmayı planlayan Salman'ın vize talebi, Fransa'nın İstanbul Başkonsolosluğu tarafından kabul edilmedi. 
     Konsolosluk binası önünde 2 saat oturma eylemi gerçekleştiren Salman, gazetecilere yaptığı açıklamada, ''Fransa'da nerede kalacağının'' sorulduğunu, belli bir adresi olmadığını ve arkadaşlarını göreceğini söylediğini anlattı. Salman, bunun üzerine tartışma çıktığını, tartışmanın büyümesi sonucu konsolosluk görevlileri tarafından tartaklanarak dışarı atıldığını ileri sürdü. 
     Salman, bazı vatandaşların ''Bir Türk sanatçısına Fransız duvarına dayanıp eylem yapmak yakışmıyor'' demesi üzerine oturma eylemine son verdi. 
     






</TEXT>
</DOC>
