<DOC>
<DOCNO> 83502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/guncel/gun02.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitaplarım için alyansını sattı 
</HEADLINE>
<TEXT>

Kendisine kitap alabilmek için 15 yıllık alyansını satan annesini anlatan 11 yaşındaki Onur Aydın, Milliyet Gazetesi ve Goldaş Kuyumculuk’un düzenlediği "Benim Annem Yılın Annesi" yarışmasında birinci oldu 
     İSTANBUL Milliyet 

     Milliyet Gazetesi ve Goldaş Kuyumculuk’un bu yıl ikinci kez düzenlediği "Benim Annem Yılın Annesi" yarışması sonuçlandı. Dört bine yakın katılımcının kompozisyon ve şiirleriyle başvurduğu yarışmada birinciliği İstanbul’dan 11 yaşındaki Onur Aydın kazandı. Aydın, kendisine okul kitaplarını almak için 15 yıllık alyansını satan annesini anlatıyordu. 
     
     Öğretmen olmak istiyor 
     23 Nisan İlköğretim Okulu beşinci sınıf öğrencisi Aydın, Küçükköy’de tek katlı bir evde yaşıyor. İlkokul mezunu anne ve babanın iki çocuğundan biri olan Onur, sınıfını her yıl takdirle geçiyor. Onur Aydın, 35 yaşındaki annesi Saray’a farklı bir hediye vermek istediği için Milliyet’in "Benim Annem Yılın Annesi" yarışmasına katıldığını belirtiyor ve şöyle diyor 
     "İki yıl önce maddi durumumuzun iyi olmadığı bir dönemdi. Tüm arkadaşlarım okul kitaplarını almaya başladılar. Ama ben alamamıştım. Sonunda annem tek altını olan ve onca yıl kullandığı manevi değer taşıyan alyansını kuyumcuya götürüp sattı. Onun parası ile kitaplarımın bir bölümünü aldı. O yıl ben derslerime daha büyük bir hırsla çalıştım. Annemin halen parmağında alyansı yok. Utanmama rağmen bunu yazdım. İleride öğretmen olmak istiyorum." 
     Anne Saray Aydın da, oğlunun kazandığı birinciliğin kendisi için en büyük anneler günü hediyesi olduğunu söylüyor ve ekliyor "Görüyorum ki emeklerim boşa gitmemiş. Bir annenin isteyeceği en önemli şey mutlu ve ne istediğini bilen çocuklar yetiştirmektir." 
     Yarışmada ilk üçe girenler Goldaş’tan birer takı seti, ilk 10’a giren diğer yarışmacılar da Harry Potter kolye kazandılar. 
     
İşte birinci seçilen mektup...      "... Benim annem sevgiyi, mutluluğu bana hissettiren en değerli en güzel kişidir. Hayatımda en sevdiğim çiçek gül ve en değer verdiğim, sevdiğim kişi annemdir. Annemin bana yaptığı fedak rlıkları saymaya kalksak sayamayız. Ama benim ömrüm boyunca unutmayacağım ve daima hayatımda bana yol göstereceğine inandığım birisini bütün insanlarla paylaşmak istiyorum. 
     Annem okul kitaplarımı almak için alyansını satmıştı. Çünkü ekonomik anlamda zor bir dönemdeydik. Kitaplarımı zamanında alamayacaktık. Ben çok üzüldüm. Annem kendisi için manevi değeri çok büyük olan alyansını satıp kitaplarımı almıştı. 
     Sizin aracılığınızla bir kezdaha annemin ellerinden ve gül kokulu yanaklarından öpüyorum." 
     
     
</TEXT>
</DOC>
