<DOC>
<DOCNO> 80425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur19.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "AB'ye çetin pazarlıkla gireceğiz" 
</HEADLINE>
<TEXT>

     Devlet Bakanı Tunca Toskay, Avrupa Birliği üyeliği için, ''Pazarlığı çetin bir şekilde yapacağız. Onurlu bir şekilde gireceğiz. Ne pahasına olursa olsun gireceğiz. Ver, kurtul politikası 57. Cumhuriyet hükümetinin politikası değil'' dedi. 
     Toskay, Dünya Türk İşadamları 4. Kurulutayı'nda yaptığı konuşmada, 21. yüzyılda Türkiye'de ve dünyada hem siyasi hem de ekonomik alanda önemli eğişiklikler, gelişmeler yaşandığını, bu ortamda Türkiye'nin yerini ve konumunu doğru tespit etmek zorunda olduğunu kaydetti. 
     Türkiye'nin dünyadaki krizlerden etkilenmesine rağmen dinamik gelişimi, girişimcilik ruhu ve başarı kararlılığıyla 21. yüzyılın gelişen 10 büyük pazarı içinde sayıldığına işaret Toskay, Türkiye'nin bu doğrultuda serbest ticaret ve dışa açılma kararlılığıyla büyümeyi sürdürdüğünü söyledi. 
     Toskay, ekonomik olarak küçümsenmeyecek bir büyüklüğe sahip 70 milyonluk Türkiye'nin, çevresindeki birkaç yüz milyona entegre olmaya çalışan bir ülke olduğunu vurguladı. 
     2001 yılında Türkiye'nin 31.2 milyar dolarlık ihracat, 40.5 milyar dolarlık da ithalat yaptığını hatırlatan Toskay, çevresindeki ülkelerle ticareti az olan Türkiye'nin bunu ciddi şekilde artırma yönünde çaba sarfettiğini söyledi. 
     Toskay, Orta Asya, Balkanlar, Kafkaslar, merkezi Avrupa ve Ortadoğu'da 5 binden fazla Türk firmasının çalıştığını dile getirerek, şöyle dedi 
     ''Bunların yaptığı yatırım miktarı 20 milyar dolara varmış, ticaret hacmi de 8 milyar doları bulmuştur. Orta Asya ülkelerinde ABD'den sonra en fazla doğrudan yatırım yapan 2. ülke Türkiye'dir. Tabii ki, gönül isterki makro ekonomik dengelerini oturtmuş, yılda asgari istikrarlı yüzde 5'lik büyümeyle Türkiye, bu rakamları 5-10 katına çıkarsın.'' Devlet Bakanı Toskay, küreselleşen dünyada Türkiye'nin bunun gerektirdiği hukuki altyapıyı hazırlayarak yerli ve yabancı sermayeye eşit davranan bir ortamı hazırlama gayreti sarfettiğine işaret ederek, ''Ancak doğrudan yabancı sermaye konusunda şu anda istediğimiz hedeflere varmış değiliz. Bazı belirtiler bizi ümitli olmaya sevk ediyor. Dünyanın en büyük 500 firmasından 104'ü Türkiye'de yatırım, sermaye içerisinde mütaala edilebilir'' diye konuştu. 
     Dışarıdaki Türk işadamları ve Türkiye'deki yerli girişimcilerin dışa açılma politikası sonucunda dünyada bir Türk işadamları lobisinin hemen hemen oluşturulduğunu belirten Toskay, bunu Türkiye'nin çok iyi kullanması gerektiğini söyledi. 
     
     Çetin pazarlık 
     Konuşmasında Türkiye-AB ilişkilerine de değinen Tunca Toskay, Türkiye'de yapılan bütün anketlerin Türk halkının çok büyük bir bölümünün Türkiye'nin AB'ye tam üye olmasını istediğini ortaya koyduğunu belirterek, siyasi partilerin tamamında da AB-Türkiye ilişkilerini kendi bakış açılarından değil, Türkiye'nin devlet politikası olarak algıladıklarını söyledi. 
     ''Türkiye'de ne tek tek vatandaşlarda ne de o vatandaşları temsil eden siyasi partilerde AB ile ilişkiler konusunda bir tereddüt mevcut değildir'' diyen Toskay, konuşmasına şöyle devam etti 
     ''Konuşmacılardan birisi rakam verdi. AB'de yapılan bir ankette aday ülkeler içinde Türkiye'nin AB'ye alınmasını isteyenler yüzde 30 ile en son sırada. Türkiye'yi en son sıraya tabi tutuyorlar. AB ile Türkiye ilişkilerine bakarken sadece tek bir çerçeveden bakmamak lazım. Biz girmekte kararlıyız. Bunu devlet politikası olarak algılayın ancak gireceğimiz yerdeki evsahibi bize nasıl bakıyor ve bunun şartları ne olacak Şirketler bile birleşirken sahipleri günler süren çıkarlarını korumak için çok çetin müzakereler yapıyorlar. Biz de milli çıkarlarımızı korumakta kararlıyız ve bu politikamız değişmeyecek. Pazarlığı çetin bir şekilde yapacağız. Onurlu bir şekilde gireceğiz. 
     Ne pahasına olursa olsun gireceğiz. Ver, kurtul politikası 57. 
     Cumhuriyet hükümetinin politikası değil. Bunu herkesin kabul etmesi lazım. Pazarlık çetin olacak. Kişilikli bir şekilde bu camiada yerimizi alacağız.'' Toskay, AB'nin bir çiçek buketine benzetilmesi halinde Türkiye'nin de rengiyle kokusuyla ve kişiliğiyle orada renk ve kişilik katan bir üye olarak yerini almak zorunda olduğunu kaydetti. 
     





</TEXT>
</DOC>
