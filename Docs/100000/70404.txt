<DOC>
<DOCNO> 70404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/soneko05.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Vergi alınsın da ne olursa olsun havasında değilim" 
</HEADLINE>
<TEXT>

     Maliye Bakanı Sümer Oral, kamu finansman dengesi ile üreten reel ekonomi arasındaki çizginin bulunmasının çok önemli olduğunu belirterek, 2002'deki en önemli gündem maddesinin bu çizginin nasıl bulunacağı olduğunu söyledi. 
     Kamu finansman dengeleri sağlıklı olmadığı takdirde, sağlıklı ekonominin yaratılamayacağını belirten Bakan Sümer Oral, bu birlikteliğin yaratılmaması halinde ekonominin de canlandırılamayacağını söyledi. 
     Oral, sözlerini şöyle sürdürdü 
     ''Bir elimiz kamu finansal dengesinin nabzında, bir elimiz de reel üreten ekonominin nabzında olacak. Her ikisi arasındaki çizginin nasıl bulunacağı 2002'deki en önemli gündem maddesi olacak. 2002 bütçesi yapılırken, yüzde 3-4 büyüme hedef alındı. Türkiye'nin yine büyümeyi yakalaması lazım. Vergilerin ağırlığından bahsediliyor. Maliye Bakanı olarak vergi alınsın da ne olursa olsun havasında değilim. Türkiye, öyle bir noktada ki hassas dengede. Ekonomi uzun yıllar dengesizliklere dayanan bir denge içinde gitti. Dikkatli gitmek lazım. 
     Türkiye artık kalıcı dengeyi oluşturmak zorunda. Yoksa 21. asrın yıllarını kolay kucaklayamayız. 2002'deki hedeflere ulaşınca 2003'ten itibaren vergi oranlarında da anlamlı ekonomik mantığa uygun iyileşmeler yapmamız gerekir.'' Vergi sisteminin ekonominin en önemli alanlarından biri olduğunu üç yıllık vergi stratejisi hazırladıklarını belirten Oral, verginin kamu hizmetlerinin karşılanması için alındığını, ancak sadece bu unsurunun bulunmadığını söyledi. Verginin adil olması, ekonominin önünü açması gerektiğini de kaydeden Oral, ''Vergi stratejisindeki temel amaç vergi yükünü azaltmak vergi tabanını genişletmek, dağılımı adil hale getirmek ve kayıtlı mükelleflerin üzerindeki yükü her geçen gün azaltmaktır'' dedi. 
     
     Vergi stratejisi ve e-maliye 
     Vergi stratejisinin en önemli unsurlarından birinin ''e-maliye ve e-gelir'' idaresini oluşturmak olduğunu anlatan Oral, bu sayede Türkiye genelindeki saymanlıklardan günü gününe bilgi alabildiklerini kaydetti. Vergi kayıp ve kaçağı ile güçlü hale geldiklerini bir yılda 10 milyondan fazla vergi kimlik numarası verildiğini söyleyen Oral, 
     böylece ekonominin kayıt içine alındığını belirtti. 
     Bütün amaçlarının sağlıklı kamu maliyesi oluşturmak olduğunu belirten Oral, şunları söyledi 
     ''Her toplanan 200 liralık verginin 70-80 lirası faize gidiyor. 
     Personel gideri için bile borçlanmak zorunda kalıyorsunuz. AB ülkelerinde ise 2 bin 100 liralık verginin sadece 1 lirası faize gidiyor. 1980'e kadar Türkiye'de taşınabilir faiz vardı. Bunu daha fazla götüremeyiz. 1 yıl daha götürme imkanımız yok, mümkün değil. 
     Kamu dengesini sağlayacak uygulamaları yapamadığımız zaman Türkiye dünya ile mali ilişkilerinde ve sermaye hareketlerinde uyum sağlayamaz. 2001 yılında devlet 42 katrilyon lira faiz ödemiş, bunun 21 katrilyon liradan fazlası bankacılık sektörünün sağlıklı hale 
     getirilmesi için yapılan düzenlemelere ödenen faizdir.'' Bakan Oral, Türkiye'nin uzunca süre sorunlarını kümüle ederek götürdüğünü artık elbirliğiyle sorunların çözülmesi gerektiğini belirterek, ''Bugüne kadar mali dengeler tuttuysa Türk insanının büyük özverisiyle tutmuştur. Bundan sonra devlet büyük özveri içinde bulunacak. Umutsuz olmamak lazım. Türkiye, yine en kısa zamanda özlediğimiz 21. yüzyıl dengeleri kalıcı şekilde oturmuş, G-20'lerin aslan gibi üyesi, AB yolunda ciddi adımlar atan bir Türkiye olacak'' diye konuştu. 
     






</TEXT>
</DOC>
