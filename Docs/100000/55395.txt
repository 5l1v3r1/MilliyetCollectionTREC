<DOC>
<DOCNO> 55395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur19.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İki krizin Türkiye'ye maliyeti 122 milyar dolar 
</HEADLINE>
<TEXT>

     ANAP İstanbul Milletvekili Nesrin Nas, yaşanan iki ekonomik krizin Türkiye'ye maliyetinin 122 milyar dolar olduğunu söyledi. 
     NAS, TBMM Genel Kurulu'nda, bütçe üzerinde partisinin görüşlerini açıklarken, sıkıntılı olmasına karşın 2002 bütçesinin pekçok yönden ümit veren bir doküman olduğunu kaydetti. 
     Nesrin Nas, yaşanan ekonomik krizlerin Türkiye'ye maliyetinin 122 milyar dolar olduğunu ve milli gelirin 57 milyar dolar küçüldüğünü bildirdi. Son yıllarda milli gelirin yüzde 100 artmasına karşın kamu harcamalarının yüzde 200 arttığını anlatan Nas, kamu harcamalarında kısıntıya gitmenin önemine işaret etti. 
     Hürriyetlerin daraltılmasıyla yaşanan krizin daha da derinleştiğini savunan Nas, her alanda hürriyetlerin geliştirilmesinin krizden çıkışı kolaylaştıracağını söyledi. 
     Gerçeklerin örtüldüğü ve ''halının altına süpürüldüğü'' sürece krizlerden çıkışın mümkün olmadığını anlatan Nas, alınan ekonomik önlemlerin olumlu sonuçlar vermeye başladığını söyledi. 
     Nas, milli gelir ve istihdamın gelecek yıl arttığının görüleceğini bildirerek, ''Türkiye, günün aydınlandığı dönemi yakaladı. Türkiye, yeniden yatırım yapılabilir bir ülke haline geldi'' diye konuştu. 
     IMF'den gelen ek kaynağın piyasalarda yarattığı iyimser havaya da dikkati çeken Nas, bu yardımların yapısal değişikliklerle desteklenmemesi durumunda iyimser havanın her an tersine dönebileceği uyarısında bulundu. 
     Bazı kurumların kapatılmasını veya yerel yönetimlere bırakılmasını öneren Nesrin Nas, özelleştirmenin de gelir getirici bir olay olarak görülmesinden vazgeçilmesini istedi. 
     Nas, ekonomik yapının sağlık işlemesi için Türkiye'nin her yerine dağılmış, zarar eden kamu işletmelerinin kapatılmasını veya ücretsiz devredilmesini savundu. Nas, bu işletmeler kapatıldıktan sonra çalışanlarının ücretlerinin ödenmesi durumunda bile mevcut zararın yarı yarıya azalacağını söyledi. 
     






</TEXT>
</DOC>
