<DOC>
<DOCNO> 99386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko26.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayı ihracatı 29 arttı... 
</HEADLINE>
<TEXT>

     Türkiye'nin en büyük ihracat pazarı Avrupa Birliği ülkelerinin ortak birimi Euro'nun dolar karşısında hızla değer kazanması, ülke ihracatına doping etkisi yaptı. Türkiye'nin Temmuz ayı ihracatı, bir önceki yılın aynı ayına göre yüzde 29.3 artışla 3 milyar 155 milyon 382 bin dolara ulaştı. 
     Türkiye İhracatçılar Meclisi'nin açıkladığı verilere göre, yılın ilk 7 ayında ise ihracat yüzde 9.1 büyüyerek 19 milyar 287 milyon 740 bin dolar olarak gerçekleşti. 
     Temmuz ayı sonu itibariyle 1 yıllık ihracat tutarı, yüzde 11.7 artışla 32 milyar 659 milyon 906 bin dolar oldu. 
     Sanayi ürünleri ihracatı da Temmuz ayında, geçen yılın aynı ayına oranla yüzde 35.9 arttı. 
     Temmuz ayları itibariyle, sanayi ürünleri ihracatı 2 milyar 43 milyon 800 bin dolardan, 2 milyar 776 bin 511 dolara yükseldi. 
     Artış tekstil ve hammaddelerinde yüzde 17.4, deri ve deri mamullerinde yüzde 30.6, halıda yüzde 21.6 olurken, kimyevi maddeler ve mamullerindeki artış yüzde 47.6 olarak belirlendi. 
     İhracatın lokomotifi olan hazırgiyim ve konfeksiyon ihracatı yüzde 41.9 artışla 895 milyon 155 bin dolar olurken, taşıt araçları ve yan sanayii ihracatı yüzde 32.6 artışla 429 bin 198 dolara yükseldi. 
     Elektrik, elektronik ve makina ihracatı yüzde 55.6, demir ve demirdışı metaller yüzde 26.0, çimento ve toprak ürünleri yüzde 11.7 arttı. 
     
     TARIM ÜRÜNLERİ İHRACATI GERİLEDİ 

     Maden ve metaller ihracatı yüzde 19.8 yükseliş kaydederken, tarım ürünleri ihracatı ortalama yüzde 8.2 geriledi. 
     Bitkisel ürünler ihracatı içinde hububat, bakliyat, yağlı tohumlar ve mamulleri yüzde 21.0, kuru meyve ve mamulleri yüzde 7.9, fındık ve mamulleri yüzde 16.0, zeytin ve zeytinyağı ise yüzde 92.6, tütün yüzde 48.6 kayba uğradı. 
     Ancak, kesme çiçek ihracatı yüzde 30.9, yaş meyve ve sebze yüzde 24.9, meyve sebze ürünleri ise yüzde 10.0 arttı. 
     
     ''GERÇEK ANLAMDA ÜMİT VERDİ'' 

     İhracat verilerini değerlendiren Türkiye İhracatçılar Meclisi TİM Başkanı Oğuz Satıcı, ''İçine düştüğümüz iç borç ve dış borç sarmalından çıkmak için planlar yapan ülkemiz ekonomisine adeta bir ışık yakan Temmuz ayı ihracatı gerçek anlamda ümit vermiştir'' dedi. 
     Satıcı, Ocak-Temmuz dönemi dikkate alındığında geçen yılın aynı dönemine göre ABD Doları cinsinden yüzde 9,1'lik artışın ateşleyicilerinin sırasıyla, sanayi ve madencilik olduğunu, tarım sektörünün ihracatı ile ilgili olumsuz seyrin devam ettiğini kaydetti. 
     Satıcı, Euro'nun Haziran ve Temmuz ayında Amerikan Dolarına karşı hızla değer kazanması ve Türk Lirası cinsinden kurların hızlı seyrinin nominal anlamdaki ihracat artışını yaratan en önemli dışsal etkiler olduğunu bildirdi. 
     
     IRAK İLE İLGİLİ SENARYOLAR 

     Oğuz Satıcı açıklamasında, Irak ile ilgili senaryoların gün geçtikçe azalarak elle tutulur adımlara dönüşmesinin hem iç yatırımlar hem de bölge ülkeleri ile yapılan ticaretin beklemeye alınmasına yol açtığına da dikkat çekti. 
     Satıcı, ''Sonbahar aylarında bir askeri operasyonun her kesim tarafından seslendirilmesi, tedirginliği artırırken bölgede uzun vadeli bir istikrarsızlığın ortaya çıkaracağı sonuçlar hakkında net bir fikir bulunmamaktadır'' dedi. 
     Temmuz ayındaki ihracat rakamlarının, hem büyüme hızı hem de döviz girdileri konusunda IMF ile yürütülen programın en sağlam dayanağının ihracatçı kesim olduğunun bir kere daha altını çizdiğini anlatan Satıcı, açıklamasında şu görüşlere yer verdi 
     ''Buna rağmen IMF ve Maliye Bakanlığı'nın öngördüğünden daha yüksek bir hızla artan ihracat nedeniyle KDV iadelerinin yavaşlatılacağının basın ve yayın organlarında yer alması, TİM yönetimi ve üyeleri olarak programın uygulanış şekliyle ilgili müdahaleler yapmamız gerekliliğini ortaya koymuştur. Konuyu IMF ve hükümet ile yapacağımız temaslarda gündem maddesi olarak koymuş bulunmaktayız. 
     Temmuz ayındaki gelişme ve yıl boyunca üretim ve ihracattaki gelişmeler göstermektedir ki Türkiye'nin geleceği ve iktisadi geleceği, üretim ve ihracattır. İhracat ve ihracata dönük üretimin hiçbir şekilde IMF ve hükümetin yanlış öngörüleri ile ya da erken seçim söylemine girilmiş bir ortamda yaratılabilecek bir belirsizlikle gölgelendirilmemelidir. Üretim ve ihracat Türkiye'nin garantisidir. 
     





</TEXT>
</DOC>
