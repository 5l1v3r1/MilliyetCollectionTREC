<DOC>
<DOCNO> 76438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo11.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Beşiktaşlılar'dan özür diliyorum" 
</HEADLINE>
<TEXT>

     Beşiktaş Futbol Takımı Menajeri Sinan Engin, Türkiye Kupası finalinde Kocaelispor'a 4-0 yenildikleri maç için tüm Beşiktaşlılardan özür diledi. 
     Sinan Engin, Fulya Tesisleri'nde gazetecilere yaptığı açıklamada, Beşiktaş'a yakışmayacak bir sonuç aldıklarını söyledi. 
     Artık tek hedeflerinin lig şampiyonluğu olduğunu anlatan Engin, matematiksel olarak bu şansları sürdükçe mücadeleyi sürdüreceklerini bildirdi. 
     Şampiyonluk yarışındaki rakipleri Galatasaray ve Fenerbahçe'nin, kalan haftalarda da puan yitireceğini savunan Engin, ''Ancak önemli olan bizim kazanmamız. Önümüzdeki Malatyaspor ve Fenerbahçe maçlarını kazanarak iddiamızı sürdürmek istiyoruz'' diye konuştu. 
     Engin, bir soru üzerine şampiyonluk için futbolcularının da inançlarının tam olduğunu vurgulayarak, ''Oyuncularımızın bazen günü günlerine uymuyor. Ama herşeye rağmen futbolcuların sonuna kadar arkasındayım'' dedi. 
     
     Nevzat Demir'den Daum'a suçlama 
     Beşiktaş Kulübü eski başkan adaylarından Nevzat Demir de yaptığı yazılı açıklamada, yenilgide teknik direktör Christoph Daum'un hatalarının büyük payı bulunduğunu savundu. 
     Tüm bir sezon boyunca gösterilen çaba ve harcanan emeğin bu biçimde heba olduğunu belirten ve bunu ''sorumsuzluk'' olarak niteleyen Demir, ''Beşiktaş'ın gücü ortadadır. Bu gücü harekete geçirip, istenen sonucu elde edememek, kesinlikle Daum'un kusurudur'' dedi. 
     Demir, şunları kaydetti 
     ''Kongre sürecinde ligde kaybedilen akıl almaz puanların yanında bir de Türkiye Kupası'nın bu şekilde kaybedilmesi, kabul edilemez nitelikte bir çalışma kusuru oluşturmuştur. Böyle bir durum karşısında sessiz kalınamaz. Beşiktaş yönetimi, Daum ile uzun süreli bir sözleşme imzalama konusunu bir kez daha düşünmelidir. Daum, en zor zamanında kendisine hayat veren Beşiktaş'a karşı sorumluluğunu yerine getirme konusunda yeterince duyarlı değildir. Yönetim, bu durumu gerektiği gibi değerlendirmeli ve gereken önlemleri acilen almalıldır.'' 
     






</TEXT>
</DOC>
