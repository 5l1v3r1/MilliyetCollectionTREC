<DOC>
<DOCNO> 89553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/spor/spo05.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'e üçlü kıskaç 
</HEADLINE>
<TEXT>

Tur atlamak için farklı galibiyet hesapları yapan Ay - Yıldızlı ekibimiz, kritik maçta üç forvetle gol arayacak. Hakan Şükür, Arif ve Hasan Şaş rakip kaleyi ablukaya alacak 
     MEHMET DEMİRCAN ULSAN 

     Fark arayacaklar 
     MİLLİ Takım, Dünya Kupası’nda C Grubu’ndaki son rakibi Çin karşısına fark için çıkacak. Teknik Direktör Şenol Güneş, üç forvete görev verip, gol arayacak. Arif’e ilk on birde yer açmayı düşünen Güneş, Hakan Şükür ile Hasan Şaş’la birlikte tecrübeli golcüyü hücuma gönderecek. Cezaları biten Alpay ve Hakan Ünsal’a yeniden görev vermeye hazırlanan tecrübeli hoca, Nihat’ı da ilk kez on birde sahaya sürmeyi planlıyor. 
     
     Muzzy de yok 
     BREZİLYA maçı öncesinde kasığından sakatlanan Okan’ın yanı sıra Mustafa İzzet de Çin karşısında forma giyemeyecek. Son çalışmasını dün maçın yapılacağı Dünya Kupası Stadı’nda gerçekleştiren Ay - Yıldızlı ekibimizde, idmana sakatlığı süren Okan ile önceki günkü çalışmada adalesinde yırtık belirlenen Mustafa İzzet katılmadı. Kaleci Rüştü ile Hakan Şükür de adalelerinde gerilme nedeniyle hafif bir idman yaptı. 
     
     Forma kırmızı 
     HAKAN Şükür ve Rüştü’nün durumlarının iyi olduğu, Çin karşısında sahadaki yerlerini alacağı bildirildi. Sağ ayak bileğinde ağrı oluşan Fatih Akyel’in dün sabah MR’ı çekildi. Başarılı savunma oyuncusunun bileğinde ufak bir ödeme rastlanırken, bu durumun Çin müsabakasında oynamasına engel taşımadığı bildirildi. Öte yandan Ay - Yıldızlı ekibimiz, Çin karşısında kırmızı formayla mücadele verecek. 
     



 SPOR 



































</TEXT>
</DOC>
