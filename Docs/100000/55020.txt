<DOC>
<DOCNO> 55020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/yazar/bila.html </URL>
<DATE> 2001/12/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkiye Irak'a girer mi 
</HEADLINE>
<TEXT>

     ABD basınında, Türkiye'ye yapılan "ikram"ın haddi hesabı yok. 
     "Hediye" olarak Kuzey Irak'ı önerenler. 
     Musul ve Kerkük'ü verenler. 
     ABD basını ve bazı eski yöneticileri Irak kesesinden Türkiye'yi ağırlıyorlar 
     Anlaşılıyor ki, Irak senaryoları raflardan indirilip yeniden ısıtılıyor. 
     Türkiye, Irak'a girer mi 
     Körfez Savaşı sırasında Cumhurbaşkanı Özal'ın, "Musul - Kerkük rüyası" gördüğü belleklerde tazedir. Irak'a girip girmeme konusunda Özal'la ters düşen dönemin Genelkurmay Başkanı Org. Necip Torumtay'ın demokratik bir tepki gösterip bu görevinden istifa ettiği de... 
     O günden bugüne, Türk Silahlı Kuvvetleri'nin düşüncelerinde bir değişiklik yok. Türk Silahlı Kuvvetleri o gün olduğu gibi bugün de, bunun Türkiye'yi bir maceraya, bir bataklığa sürüklemek olduğu kanısında. 
     O günden farklı olarak bu kanıya bugünün Cumhurbaşkanı ve hükümeti de katılıyor. 
     Bu nedenle Ankara'nın Irak'a girmek gibi bir niyeti olmadığı, bunu aklından bile geçirmediğini söylemek mümkün. 
     Ankara'nın Irak'la ilgisinin "Musul - Kerkük heveslileri"yle uzaktan yakından ilgisi yok. Hatta bu ilginin tersine gerekçelerden kaynaklandığı söylenebilir. 
     Ankara'nın Irak olayına bakışı dört temel konuda odaklanıyor 
     1- Irak'ın toprak bütünlüğünün korunması, 
     2- PKK'nın Kuzey Irak'ta üslenmesi ve Türkiye'ye karşı bu bölgede tehdit oluşturmasının önlenmesi, 
     3- Irak'a muhtemel bir müdahalede büyük ölçekli bir göç olayının Türkiye'ye taşmadan karşılanması, 
     4- Irak'a uygulanan ambargo nedeniyle Türkiye'nin uğradığı zararların göz önüne alınması ve esneklik sağlanması. 
     Ankara'nın bakışı ve ABD'nin Irak'a müdahalesine karşı çıkışının nedeni bu... 
     Hükümet ve Genelkurmay'ın yaklaşımı bu olduğu sürece de, Türkiye'yi Irak'a yönelik bir kara harekatının içinde görmek ve buna göre hesap yapmak çok yanlış olur. 
     
     







'Sırası değil' ama... 


Salkımlı yazı 


Türkiye Irak'a girer mi 


Acıyla tanışan ABD'de jeton mu düştü 


Yıkıcı yapım 


"Sorry .." 


Paylaşmayı bilmek 


Irak seçenekleri 


Ben kalender meşrebim, güzel çirkin aramam 


Ankara'da böyle bakanlar vardı 


İnönü'nün bıraktığı kulvar 


Krizle değişen öncelikler 


Tehlike yasaya uymayanlarda 


"Sağlam Kuvvetler"e geniş ufuk yaraşır 


Önemli olan ne zaman çıkacağımız 


</TEXT>
</DOC>
