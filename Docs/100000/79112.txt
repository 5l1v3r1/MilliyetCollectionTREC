<DOC>
<DOCNO> 79112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko22.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "AB üyeliği siyasi ve demokratik reformlara bağlı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , AB üyeliğinin, siyasi ve demokratik reformların tamamlanmasına bağlı olduğunu savundu. 
     TÜSİAD, 15-16 Nisan tarihlerinde gerçekleştirilen AB-Türkiye Ortaklık Konseyi toplantısının sonuçlarına ilişkin yazılı bir açıklama yaptı. 
     Türkiye'nin üyelik süreciyle ilgili gecikmelere ilişkin tespitleri içeren AB-Türkiye Ortaklık Konseyi toplantısında, Türk tarafının müzakere tarihi talebinin yanıtsız kaldığı vurgulanan açıklamada, kısa zamanda önemli reformların gerçekleştirilmiş olmasından duyulan memnuniyet dile getirilmekle beraber, demokrasi ve insan hakları konularında daha fazla adım atılması gerektiğinin belirtildiği kaydedildi. Açıklamada, şu görüşler dile getirildi 
     ''AB üyeliği, siyasi ve demokratik reformların tamamlanmasına bağlıdır. Türkiye, Kopenhag kriterlerinde sözü edilen ve Ulusal Program'da taahhüt ettiği reformları çok kısa bir zaman içinde tamamlamaması durumunda, 2002 yılı sonunda AB ile üyelik müzakerelerine başlama fırsatını kaçıracak ve üyeliği belirsiz bir tarihe ertelenecektir. 
     Görüldüğü gibi, ölüm cezasının kaldırılması , kültürel yaşam ve bireysel özgürlükler gibi konular, Türkiye'nin geleceği açısından hayati önem taşımaktadır. Türkiye'den istenen, uluslararası sözleşmelere de esas teşkil etmiş bu değişiklikleri gerçekleştirmesidir.'' TÜSİAD açıklamasında, bu çerçevede, insan hakları ve temel özgürlükler bağlamında düşünce, dil ve vicdan özgürlüklerinden yararlanılmasıyla ilgili düzenlemelere devam edilmesi, işkenceyle mücadele, idam cezası, anadilde öğrenim ve anadilde yayın konularında da ciddi ilerleme sağlanması gerektiği kaydedildi. 
     





</TEXT>
</DOC>
