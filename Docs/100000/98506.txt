<DOC>
<DOCNO> 98506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sonspo02.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Bu yıl sezon çok zevkli geçecek" 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, Birinci Süper Futbol Ligi'nde 2002-2003 sezonunun çok zevkli geçeceğini sööyledi. 
     Dürüst, Fenerbahçe'nin güçlü bir takım olduğunu, Beşiktaş'ın da iyi transferler yaptığını belirterek, ''Ligimiz bu sezon kaliteli olacak. Çekişme de üst düzeyde yaşanacak'' dedi. 
     Üç büyüklerin dışındaki takımların teknik direktör değişiklikleri yaptıklarını ve iyi transferler gerçekleştirdiklerini dile getiren Dürüst, ''Herkes yeni bir heyecanla ligi bekliyor. İyi oyuncularla kadrolarını güçlendiren takımlar kaliteyi de yükseltecek. Bu da Türk futbolunun güçlenmesini sağlar'' yorumunu yaptı. 
     
     ''TAKIMIN OYUNUNDAN MEMNUNUM'' 
     Galatasaray'ın yaptığı iki hazırlık kampının da güzel geçtiğini anlatan 2. başkan Dürüst, takımın oyunundan da memnun olduğunu ifade etti. 
     Auxerre maçında iyi bir futbol ortaya konulduğunu kaydeden Dürüst, ''Takım içinde güzel bir rekabet var. Oyuncularımız varını yoğunu ortaya koyuyor. Lige kadar tam olarak hazır olacağız'' diye konuştu. 
     
     SANTRFOR ARAYIŞLARI 
     Ali Dürüst, santrfor mevkisi için süren arayışlarda seçici davrandıklarını söyledi. 
     Çok iyi bir takıma sahip olduklarını vurgulayan Dürüst, ''Auxerre maçında santrforumuz Ümit Karan 3 gol birden attı. Alacağımız oyuncu rekabeti artırmak için kaliteli olmalı. Bu nedenle de çok seçici davranıyoruz'' dedi. 
     Dürüst, Ergün'ün Galatasaray ile yaptığı sözleşmeyi, bu futbolcunun isteği üzerine, takımın İstanbul'a dönüşünün ardından değiştireceklerini sözlerine ekledi. 
     





</TEXT>
</DOC>
