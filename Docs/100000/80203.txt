<DOC>
<DOCNO> 80203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur14.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, Tayyip için suç duyurusunda bulundu... 
</HEADLINE>
<TEXT>

     Genelkurmay Başkanlığı, AK Parti Genel Başkanı Recep Tayyip Erdoğan'ın 22 Mayıs 1992'de Rize'de yaptığı konuşma nedeniyle, Türk Ceza Kanunu'nun TCK 159 ve 312. maddelerinden işlem yapılması istemiyle Adalet Bakanlığı'na suç duyurusunda bulundu. 
     Genelkurmay Başkanlığı Adli Müşavirliği'nin Erdoğan hakkındaki suç duyurusu 22 Nisan 2002'de Adalet Bakanlığı Ceza İşleri Genel Müdürlüğü'ne ulaştı. Suç duyurusunda, Erdoğan'ın kapatılan RP'nin il başkanıyken 1992'de Rize'de yaptığı konuşmanın TCK'nın 159 ve 312. maddelerine girdiği ve hakkında işlem yapılması gerektiği belirtildi. 
     Ceza İşleri Genel Müdürlüğü'nün suç duyurusuna ilişkin incelemesi devam ediyor. Genelkurmay Başkanlığı'nın Erdoğan hakkındaki suç duyurusunda işaret edilen TCK'nın 159. maddesi ''Devletin askeri güçlerini tahkir ve tezyifini'' düzenliyor. TCK'nın 312. maddesi ise ''Halkı ırk, sınıf, dil ve din farklılığı gözeterek kin ve düşmanlığa tahrik'' ile ilgili düzenlemeler içeriyor. 
     
</TEXT>
</DOC>
