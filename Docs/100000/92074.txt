<DOC>
<DOCNO> 92074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur28.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Sağduyunun sesi DSP'nin içinden geldi" 
</HEADLINE>
<TEXT>

     DYP Genel Başkanı Tansu Çiller, DSP'li milletvekillerinin çağrısını değerlendirirken ''Milletin sağduyusunun egemen geleceğinin bir göstergesidir. O, 9 kişi değil milletin yüzde 99'udur'' dedi. 
     DYP Genel Başkanı Tansu Çiller, TUSİAD koordinasyonunda faaliyet gösteren 41 sektör derneğinin biraraya gelerek oluşturduğu Sektörel Dernek Platformu İcra Kurulu Başkanı Güngör Keşçi ve beraberindeki heyeti kabul ederek bir süre görüştü. 
     Keşçi, kabulde AB projesinin bir an önce gerçekleşmesi için temaslarda bulunduklarını belirtti. 
     Kurulacak bir çalışma grubunun ekonomik ve siyasi kriterler üzerinde çalışmasını ve TBMM'nin 15 Temmuz'da toplanarak bunları yasalaştırmasını isteyen Keşçi, ''Siyasi partiler, bu projeye ne sahip çıkmalı ne de karşı çıkmalı. Türkiye, AB'ye Avrupa'ya teslim olmak için değil, Avrupalılarla birlikte Avrupa'yı yönetmek için giriyor'' dedi. 
     DYP lideri Çiller de konuşmasında partisinin görüşleri ile platformun görüşlerini çok uyuştuğuna dikkat çekti. 
     AB üyeliğine girişte Türkiye'nin gümrük birliği gibi çok zor bir aşamayı tamamladığına anlatan Çiller, bu anlaşmanın tarımdaki sıkıntılar ve Kıbrıs sorunu ile ilgisinin bulunmadığını öne sürdü. TBMM tatile sokulmadan ve konunun komisyonlara havale edilmeden çözülmesinden yana olduklarını kaydeden Çiller, ''Bu meseleyi bizzat Meclis'te 550 milletvekiliyle halletmek lazım. Çünkü onlar oy verecekler, bu sürece onları katmak lazım. Bunları bir diyalogla halletmezseniz 15 gün sonra ülkenin farklı yerlerinden çağıracağınız milletvekilleri, bu uzlaşmanın parçası olmakta zorlanırlar, gelmezler de zaten'' diye konuştu. 
     
     ''REJİM ALT-ÜST OLDU'' 
     Çiller, AB'nin Türkiye'nin önüne 12-14 kıstas koyduğunu, bunların yarısının yerine getirilmesi halinde çok büyük açılımlar olacağını tespit ettiklerini belirtti. Bu çerçevede hükümete önerilerini götürdüklerini belirten Çiller, ancak hükümetin önerilere bir şey demediği gibi alternatif de getirmediğini ileri sürdü. Çiller, kötü yönetildiği için Türkiye'nin ekonomik kriterlerden giderek uzaklaştığını belirterek, ''Bari Kopenhag kriterleri konusunda yol alalım.'' dedi. 
     Rejimin işleyişinde muhalefetin görevinin iktidarın eksikliği ve yanlışlıklarını göstermek olduğunu kaydeden Çiller, hükümet yetkilerinin ekonomi iyi gittiği gerekçesiyle AB yerine hükümeti tercih ettiklerini, ancak bunun inandırıcı olmadığını söyledi. Finans kesimindeki sıkıntıların aşıldığını söyleyenlerin fona alınan bankaların tümünden daha fazla büyüklüğe sahip bir bankayı daha fona aldıklarını, diğerlerinin ne olacağının da bilinmediğini ifade eden Tansu Çiller, ''AB'nin en önemli engeli hükümet olmuştur. Hükümetin başı yoktur, başbakanı yoktur. Hükümet AB yolundan adım atamamaktadır, ama koltuklarında da kalkmaya niyetleri yoktur''diye konuştu. 
     
     ''ELİMİZDEKİ KOZLAR'' 
     Çiller, gazetecilerin DSP ve ANAP'ın ölüm cezasının kaldırılması yönünde anlaşmaya vardıklarını hatırlatması üzerine uygulanmadığı için ölüm cezasının kaldırılmasının daha sonra ele alınabileceğini belirtti. Türkiye'nin bu meseleyi topyekün ele alması gerektiğini belirten Çiller, şunları söyledi 
     ''Türkiye şimdiden idamı kaldırıp, müzakereleri başlatma şansı yakalayamazsa-ki yakalayamazsınız diyorlar- o zaman Türkiye'nin ve bizim hassas olduğumuz bir konuda, Türkiye'deki bütün hassasiyetleri rencide edip sonra sonuç almayacağımıza gelin gerçekçi biçimde bütün bunları kucaklayalım. Yani eğitimi, yayını, gösteri hakkını, memurların siyaset yapabilmesini... 
     Bütün bunları yaptıktan sonra halen bir bu noktada takılınıyorsa, biz zaten bunun önünü açacağımızı şimdiden söyledik. Ama sadece bunu yapıp bu kadar hassas bir konuda Türkiye'yi ikiye bölüp sonra da sonucu almadığınız zaman, hem elimizdeki kozları kaybederiz, hem de ülkede AB karşısında çok negatif bir refleks oluştururuz.'' Devlet Bakanı ve Başkan Yardımcısı MHP Genel Başkanı Devlet Bahçeli ile görüşüp görüşmeyeceğinin sorulması üzerine de Çiller, görüşme arzusunda olduklarını söyledi. Çiller, ''Görüyoruz ki bizim Meclis'i açık tutma isteğimiz ve AB konusundaki kararlılığımız herkesi ürkütüyor ve kaçırıyor. Bir an önce Meclisi kapatalım da AB'den kaçalım refleksi hakim. Bunu kendi ağızlarından söylüyorlar'' diye konuştu. Güngör Kesçi'nin, parlamentonun üzerine düşeni yapmaması halinde bundan ekonominin de olumsuz etkileneceğini belirtmesi üzerine Çiller, TBMM'yi açık tutma olanağının iktidarın elinde olduğunu söyledi. 
     Tansu Çiller, DSP milletvekillerinin yaptığı açıklamanın anımsatılması üzerine de ''Artık bu milletin yüzde 99'u bu hükümetin bittiğini söylüyor'' dedi. Koalisyon ortakların ''Korku refleksiyle Ecevit'in fotoğrafının arkasına saklanarak koltuğa yapıştığını'' iddia eden Çiller, ''Bu korkudan arınmış olarak Türkiye'yi düşünmeye başlayan milletvekillerinin bizatihi Sayın Ecevit'in partisi içinden çıkmaya başlamış olması, milletin sağduyusunun egemen geleceğinin bir göstergesidir. O, 9 kişi değil, milletin yüzde 99'undur'' Çiller, Türkiye ne yaparsa yapsın AB'nin Türkiye almayacağı yolundaki görüşlere katılmadığını da belirtti. 
     





</TEXT>
</DOC>
