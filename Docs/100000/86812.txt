<DOC>
<DOCNO> 86812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo18.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım'ın otelinde hareketli saatler... 
</HEADLINE>
<TEXT>

     2002 Dünya Kupası Finalleri hazırlıklarını Güney Kore'nin Ulsan kentinde sürdüren A Milli Futbol Takımı'na üst seviyede güvenlik önlemleri 
     uygulanıyor. 
     Millilerin kamp yaptığı Ulsan'a 12 kilometre uzaklıktaki kale görünümlü otel, özel timler tarafından 24 saat boyunca korunurken, otel etrafında adeta kuş uçurtulmuyor. 
     Emniyet Genel Müdürlüğü tarafından milli takımın korunması için görevlendirilen Ömer Yanık ile ortak çalışma yapan Güney Kore timleri, otel etrafında şüphe çeken her şahsa müdahale ediyorlar. 
     
     ŞÜPHELİ BALIKADAMLAR 
     Üst seviyede korunan otelde, bugün şüpheli iki balıkadam nedeniyle hareketli saatler yaşandı. 
     Deniz kenarındaki otelin sahilinde dalış yapan iki balıkadama, Güney Koreli özel timler müdahale ederek, bölgeden uzaklaştırdılar. 
     Öte yandan, Türk Milli Takımı ile Güney Kore'de kamp yapılan otelde görevlendirilmesi beklenen aşçı dışındaki 6 kişilik ekibe, güvenlik nedeniyle izin verilmediği öğrenildi. 
     
     TEHDİT YOK 
     Milli Takım Güvenlik Sorumlusu Ömer Yanık, Türkiye'den ayrıldıkları tarihten bu yana, A Millilere yönelik herhangi bir tehdit almadıklarını açıkladı. 
     Türkiye'nin, finallere katılan 32 ülke arasında en üst düzeyde güvenlik önlemlerine tabi tutulan ekip olduğunu vurgulayan Ömer Yanık, ''Hong Kong'tan bu yana özel güçler ile yaptığımız işbirliğiyle korunduk. Şu an otelimizde de hem resmi polisler, hem de özel timler tarafından korunuyoruz. Oteldeki odamın her iki yanında, 24 saat süreyle Koreli timler de kalıyor. Japonya'da da aynı uygulama devam edecek. Güvenlikle ilgili tüm konularda, zehir, yemeklere doping katma, kimyasal maddelere karşı önlem gibi, yoğun bir çalışma sergileniyor'' diye konuştu. 
     
     YEMEKLERE KONTROL 
     Yanık, Milli Takım Doktoru Cengiz Dinç'in kurduğu bir ekip tarafından, yemeklerin 24 saat denetlendiğini söyledi. 
     Tüm yemeklerin, hem Koreli hem de kendi ekiplerimizce önce Tatlarına bakılıp, ondan sonra futbolculara sunulduğunu ifade eden Dinç, ''Otel kimyasal silahlarla ve elektronik sabotaj ihtimallerine karşı da korunuyor. Çok detaylı çalışmalar sürüyor'' dedi. 
     Hazırlıkların finallerin kura gününden itibaren başladığını ifade eden Yanık, şunları söyledi 
     ''Busan'da ilk, Strasburg da ikinci toplantı yapıldı. Japonya da da 3. güvenlik toplantısı yapıldı. Bunların hepsinden sonra birebir görüşmeler yapıldı. Tüm toplantılarda Türkiye, en üst düzeyde aktif rol oynadı. Özellikle Avrupa'da en tecrübeli polis, Türk polisidir. 
     Türk polisinin Güney Kore ve Japonya'da yapılacak finaller için önerdiği ve getirdiği bazı planlar, daha önce hazırlanan güvenlik sistemini değiştirdi ve çok iyi bir güvenlik planı ortaya çıktı. 11 Eylül'den sonra, çok tecrübeli emniyet ekiplerine sahip olan Türkiye, dünyada güvenlik sistemini yönlendirmeye başladı diyebilirim. Bunu bütün dünya desteklemeye başladı. Türkiye şu anda, dünyanın her türlü önemli spor müsabakasına, güvenlik konusunda bilgi ve yardım için davet ediliyor.'' 
     





</TEXT>
</DOC>
