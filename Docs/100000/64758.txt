<DOC>
<DOCNO> 64758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun01.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola ve Nokia, Telsim'i mahkemeye verdi 
</HEADLINE>
<TEXT>

     Amerikan Motorola ve Finlandiya'daki Nokia şirketleri, New York bölge mahkemesinde, 3 milyar dolar alacağı olduğu gerekçesiyle Telsim şirketi aleyhinde dava açtı. 
     Motorola ve Nokia'dan yapılan ortak açıklamada, Telsim şirketinden Motorola'nın 2 milyar dolardan fazla ve Nokia'nın da 700 milyon dolardan fazla alacağı olduğu ve bu yönde iki şirketin, ortak olarak mahkemeye başvurduğu duyuruldu. 
     Açıklamada, Telsim şirketinin, bu durumu iyi bir şekilde çözmeye yönelik niyet belirtmediği ve bu yüzden de iki şirketin, alışılmışın dışında bir adım atarak, ortak dava açtığı bildirildi. 
     
     Financial Times ne dedi 

     New York'da yapılan dava başvurusunda, Telsim'e, haraç almak ve dolandırmak için komplo kurmak gibi 13 ayrı suçlamaya yer verildiğini kaydeden Financial Times gazetesi, Motorola ve Nokia'nın, Uzanların sağlanan kredileri geri ödemeyerek ve kaynakları yasa dışı bir biçimde ailenin diğer şirketlerine yönlendirerek dolandırmayı amaçladıklarını öne sürdüler. 
     Financial Times, cep telefon ekipmanının alımını finanse etmek amacıyla sağlanan satıcı kredileri için Telsim'den Motorola'nın 2 milyar dolar, Nokia'nın ise, 700 milyor dolardan fazla tazminat talep ettiklerini bildirdi. 
     Uğradıkları zararların "haraç alan örgütlere ilişkin yasa" çerçevesinde değerlendirilip üç kat artırılarak tahsil edilmesinin istendiğini belirten Gazete, davalıların talepleri arasında Telsim'deki hisselerinin eski düzeyine çıkarılmasının bulunduğunu kaydetti. 
     Motorola'nın Uzanların ABD'de varlıklarının olması ve ikametlerinin bulunması nedeniyle davanın New York'ta açıldığını belirttiğini kaydeden Gazete, geçen Haziran ayında Motorola'nın Telsim'in 728 milyon dolarlık borcu ödememesi nedeniyle bu borcun yeniden yapılandırılmasını istediğini, Nokia'nın da geçen Temmuz ayında Uzan grubu ile tüm iş ilişkilerini kestiğini kaydetti. 
     İngiliz gazetesi, Türkiye'de geçen yıl yapılan yüzde 40'lık devaluasyonunun Telsim gibi gelirleri Türk Lirası, 
     borçları ise dolar cinsinden olan birçok grubu olumsuz etkilediğine dikkat çekti. 
     Telsim'in borçları sorununun Başbakan Bülent Ecevit'in Washington ziyareti sırasında ABD'li yetkililerce dile getirildiğini öne süren Gazete, Türkiye'de Telsim konusundaki yasal mücadelenin yabancı sermaye yatırımlarını caydırmasından kaygı duyulduğunu belirtti. 
     Türkiye'nin cep telefonu pazarında beklenen hızlı büyüme nedeniyle Motorola ve Nokia'nın ürünleri, altyapı ve ekipman alımlarını finanse etmeye istekli oldukları kaydedilen Gazete'de, ancak geçen Temmuz ayında iki şirketin Uzan ailesini araştırmak üzere Kroll Associates adlı ABD'li güvenlik şirketini kiraladıklarının anlaşıldığını belirterek Uzan ailesinin tartışmalı bir sicili olduğunu öne sürdü. 
     Financial Times gazetesi, Forbes dergisinin geçen yıl Uzan ailesinin servetinin 1.6 milyar dolar olarak hesapladığını, Kemal Uzan'ın Türkiye'nin ilk beş dolar milyarderi arasında bulunan bir ailenin başı olduğuna dikkat çekti. 
     Uzanlara karşı yapılan dava başvurusunda dolandırıcılığı kapatmak için Motorola'nın Telsim'deki hisselerinin yüzde 66'dan yüzde 22'ye, Nokia'nın hisselerini de yüzde 7.5'den yüzde 2.5'e indirildiğinin öne sürüldüğünü bildiren Gazete, başvuruda Motorola ve Nokia'nin hisselerinin oy hakkı olmayan hisseye dönüştürüldüğü, yönetecilerinin de Uzanlar tarafından tehdit edildikleri suçlamalarına yer verildiğini kaydetti. 
     






</TEXT>
</DOC>
