<DOC>
<DOCNO> 65114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/siy06.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip, kabuk değiştirmiş 
</HEADLINE>
<TEXT>

AK Parti Lideri, Washington’da geçmişten ders çıkardığı mesajını verirken, bir yandan da "Aslında değişmediğini" vurguladı 
     YASEMİN ÇONGAR WASHINGTON 

     AK Parti Genel Başkanı Tayyip Erdoğan, parti liderliğini üstlenmesinden sonraki ilk dış temaslarını yaptığı Washington’da, Bush yönetiminden ilgi görmedi. Erdoğan’ın ABD Dışişleri Kıdemli Bakan Yardımcısı Mark Grossman ile bir araya gelmesi yönünde yapılan girişimler sonuç vermeyince, ABD Dışişleri Bakanlığı’ndan alınan çok daha alt düzeyli bir randevu da Erdoğan ve heyetinin isteğiyle gerçekleşmedi. Ancak gerek Erdoğan gerekse AKP milletvekili Abdullah Gül, Washington’da esas amaçlarının, yönetimle değil sivil toplum kuruluşlarıyla görüşmek olduğunu belirterek, üst düzey kabul görmemelerinden şik yetçi olmadılar. 
     Erdoğan, Washington’da iki buçuk günde aralarında CSIS, Ortadoğu Enstitüsü, RAND gibi kuruluşların bulunduğu fikir çevreleriyle ve Türkiye’yi yakından izleyen ABD’li gözlemcilerle bir araya geldi. Erdoğan, bu temaslarını değerlendirirken, muhataplarına verdiği mesajın "değişim" olmadığını vurguladı. AKP Genel Başkanı "Değiştim diye bir ifadeyi hiç kullanmadım. Değiştim demek değerlerin ink rıysa bu ifadeyi kullanmam mümkün değil. Bizimki dünyadaki gelişmelere yönelik bir kabuk değişimidir" dedi. Gül ise, temaslarında "Takiye" yapmadıklarını özellikle vurgulayarak, "Burada farklı şeyler söyledi, kafasında farklı şeyler var anlamına gelecek hiçbir şey olmadı, açık, realist, abartıdan uzak konuşuldu" dedi. Gül, temelde değişmemelerine karşın geçmişten ders aldıklarını belirtti. 
     
     "Yakın takipteyiz" 
     Washington’da Irak, İsrail, 11 Eylül, Kürt sorunu, laiklik gibi konularda soru yağmuruna tutulan Erdoğan, Türk basınına ABD’deki fikir çevrelerinin kendileriyle ilgili düşüncesini aktarırken, "Bizi çok yakından takibe almış durumdalar. Bu ilgi bizi mutlu etmiştir" dedi. Erdoğan, Amerikalıların AKP hakkında yanlış fikre varmalarının önlenmesi için onlara "Bizi bizden dinleyin" mesajını verdiklerini vurguladı. 
     



 SİYASET 



















</TEXT>
</DOC>
