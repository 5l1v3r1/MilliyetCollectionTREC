<DOC>
<DOCNO> 73430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko08.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, "vergi cennetleri"ndeki paranın peşine düşecek 
</HEADLINE>
<TEXT>

     Türkiye, OECD'nin ''Vergi Cennetleriyle Mücadele'' programı çerçevesinde, ülke dışına çeşitli yollarla kaçırılan paraların da peşine düşebilecek. 
     OECD'nin 1998 yılında başlattığı Zarar Verici Vergi Uygulamalarıyla Mücadeleye dönük çalışmalar devam ediyor. Geçen hafta Paris'te düzenlenen ve Türkiye'den de ekonomi bürokratlarının katıldığı toplantıda, daha önce vergi cenneti olarak belirlenen 5 ülke daha, programa katılma ve zararlı vergiyle mücadele taahhüdünde bulundu. 
     Bu şekilde Bermuda, Cayman İslands, Kıbrıs Rum Kesimi, Malta, Mauritius ve San Marino da, OECD üyesi ülkelerle bu alanda işbirliğine girdi. 
     
     Bilgi verme dönemi başlayacak 
     Söz konusu toplantıda, 2005 yılı sonuna kadar hayata geçirilmesi planlanan Bilgi Değişim Anlaşması taslağı da, büyük ölçüde belirlendi. 
     Ülkelerin mali sistemlerini daha saydam hale getirecek olan anlaşma uyarınca, uluslararası para trafiği de yakın takibe alınacak. 
     Üye ülkeler, yapılan tespitle sonucunda vergi cenneti olarak tanımlanan ancak bu programa katılan ülkelerle Bilgi Değişim Anlaşması'nı imzalayacak. Anlaşma ikili ya da çok taraflı olabilecek. 
     Anlaşma uyarınca ülkeler, mevcut durumda varlığından bile çoğu zaman haberdar olmadıkları para trafiğini izler hale gelecek. Vergi cenneti nedeniyle belirli ülkelere kaçırılan para ile bu ülkelerde kağıt üzerinde kurulan şirketler eliyle gerçekleştirildiği belirtilen hayali ihracat ve ithalat olaylarını gözaltına alabilecek. Vergi cenneti ülkeler, anlaşma uyarınca kendilerine gelen paraya ilişkin kimlik bilgilerini, para miktarını, elde edilen nemayı detaylı bir şekilde karşı tarafa bildirmek zorunda bulunacak. 
     
     Türkiye de harekete geçecek 
     Bu arada ekonomi bürokratları, Bilgi Değişim Anlaşması ile birlikte Türkiye'nin de ülke dışına resmi olmayan yollarla çıkarılan paraları çok sıkı şekilde takibe alabileceğini belirttiler. 
     Halen Bahreyn, Cayman ve Seychelles adaları, Bermuda gibi çeşitli yerlere gerek off-shore, gerekse diğer yollarla önemli miktarda para kaçışı olduğuna dikkat çeken ekonomi bürokraları, Bilgi Değişim Anlaşması'nın uygulamaya girmesiyle birlikte Türkiye'nin OECD'nin vergi cennetleriyle mücadele programına katılma taahhüdünde bulunan bu tür ülkelerle hemen anlaşma yoluna gideceğini belirttiler. 
     Anlaşma ile birlikte Türkiye'den buralara aktarılan paralara ait bilgiler de, Türkiye'ye akmaya başlayacak. 
     Öte yandan OECD, aralarında ABD, İtalya, İsveç, İrlanda, Avstralya, Belçika, Macaristam, Hollanda, İspanya, İsviçrde, Yunanistan, Kanada, Almanya ve Fransa'daki çeşitli rejimlerle birlikte, Türkiye'deki off-shore bankacılık ve serbest bölge rejimlerinin de bulunduğu potansiyel zarar verici tercihli vergi uygulamaları için raporlar hazırlıyor. 
     İlgili ülkelerdeki sistemlerle ilgili bu uygulama raporları, daha sonra OECD toplantılarında gündeme gelecek ve gerçekten zararlı olduğu görüşüne varılan rejimlerle ilgili ilgili ülkelerden yeni düzenleme istenecek. 
     






</TEXT>
</DOC>
