<DOC>
<DOCNO> 58091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun02.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'daki Musevilerden Türkiye'ye destek... 
</HEADLINE>
<TEXT>

     ABD'de bulunan dokuz Musevi kuruluş, yazdıkları ortak bir mektupla, ABD Başkanı George W. Bush'u, Türkiye'ye ek ekonomik destek vermeye çağırdı. 
     ABD'deki Musevi toplumu ve liderliği olarak, Türkiye Cumhuriyeti'ne ve halkına desteği tekrarlamak amacıyla yazıldığı belirtilen mektupta, Türkiye'nin ekonomik güçlüklerine dikkat çekilerek, Başkan Bush'tan Türkiye'ye ek Amerikan desteği konusunu değerlendirmesi istendi. 
     Mektupta, bu yardımın, borç silinmesi, ticari imtiyazlar ve Uluslararası Para Fonu IMF'den yeni bir destekle sağlanabileceği belirtilirken, ''Biz inanıyoruz ki, böyle bir değerlendirme uygundur ve zamanıdır'' denildi. 
     Türkiye'nin, laik ve Müslüman bir ülke olarak, 11 Eylül'den sonra ABD'ye desteğini, son 50 yıldaki her büyük krizde olduğu gibi gösterdiği belirtilen mektupta, iki ülkenin ''stratejik ortak'' olduğu vurgulandı. 
     Mektupta, ''ABD 11 Eylül'de saldırıya uğradıktan sonra Türkiye, NATO'nun 5. maddesinin uygulanmasının en güçlü ve hızlı savunucularından biriydi. Ayrıca Türkiye'nin İsrail ile sosyal, ekonomik ve askeri konulardaki geniş ilişkilerinde hiçbir eksilme olmadı'' denildi. 
     Musevi kuruluşların Bush'a mektubunda, ''Halen, bu kritik müttefik, ek ekonomik yardıma ihtiyaç duyuyor. Stratejik İlişkiler Merkezi CSIS'in uzmanı Bülent Alirıza'nın da işaret ettiği gibi Türk siyasetçileri ve vatandaşları, sanayi sektörünü sekteye uğratan, yaşam standardını düşüren, işsizliği artıran ve Türkiye'nin uluslararası finansal borçlarını ödemesini tehlikeye atan ekonomik krizin günlük etkileriyle meşguller. Türkiye'nin ekonomik krizi, son kurban olan turizm endüstrisiyle birlikte, 11 Eylül'den beri kötüleşti'' ifadeleri kullanıldı. 
     Bush'a gönderilen mektupta, Amerikan Musevi Komitesi, Amerikan Musevi Kongresi, Büyük Amerikan Musevi Örgütleri Konferansı, Hadassah-Amerika Kadın Sionist Örgütü, Ulusal Güvenlik İlişkileri Musevi Enstitüsü gibi kuruluşların adı bulunuyor. 
     






</TEXT>
</DOC>
