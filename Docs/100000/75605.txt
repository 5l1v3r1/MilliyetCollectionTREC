<DOC>
<DOCNO> 75605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/spor/yozer.html </URL>
<DATE> 2002/03/31/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
90 dakika 
</HEADLINE>
<TEXT>

     Herhalde böyle kötü bir maçta en zor iş, bu 90 dakikayı yazmaktı... İnanın dikkate alınacak bir dakika bile yok. Silik bir maç. Galatasaray, 4 - 4 - 2 ile başladı, gol için 4 - 2 - 4’e bile döndü. Ama her şey nafileydi. 30. saniyede daha İstiklal Marşı’nda yerimize oturmadan Deniz sağdan sarktı, sert vurdu, top Mondragon’un kucağına gitti. 
     Diyarbakır’ın savunmasını sağlam tutup, Fazlı ve Kona ile kontratak aradığı alenen belliydi. Futbolunun gizli bir yanı yoktu. Biraz da korkak çıkmıştı. Ancak Galatasaray on biri, ne sağı, ne solu, ne de göbeği kullanıp, gol arıyordu... İlk tehlikesini 18. dakikada yarattı. Victoria’nın, klasik bir dan - dun ortasında top Ümit’e geldi. Golcü futbolcu dönerek vurmak istedi, ancak ıska geçti. Aslında bu dakikalar yazılacak kadar kıymetli değil... Yoklukta satır doldurmaktan başka hiçbir işe yaramıyorlar. 27. dakikada Fazlı, sağdan ortaladı, Kona’yı kolladı. Ancak Mondragon, uyanık davrandı. 32’de Fleurquin, Da Silva’yı hafif bir şarjla düşürdü. Herkes penaltı dedi ama, Ünsal Çimen penaltıyı verse, çok uyduruk olurdu. Galatasaray, 45 dakikada taktiksel hiçbir uygulama yapamadan koca bir yarıyı heba etti, gitti. Bu anlayışsız futbolu Diyarbakır’ın işine geldi. 
     İkinci yarı Galatasaray, sanki biraz daha kıpırdamıştı. Fleurquin ve Hasan Şaş forveti dörtleyip, karambol yaratmaya çalışıyorlardı. Victoria ve Capone uzun ortaları, Fleurquin’in kafasına nişanlıyordu. Ama bir tek isabetli orta bile gelmedi. Şenol hep antrenmandaki gibi bu topları topladı. 56. dakikaya maçın kader anı diyebiliriz. Galatasaray’ın o ana kadar tek isabetli ortası geldi. Hasan soldan, ince çalımlarla kanadı zorladı, her nasılsa kafasını kaldırdı, ortaladı. Fleurquin yükseldi, boş durumda kafasını sıyırtabildi. Biraz daha dikkatli olsa, Beşiktaş maçından daha net pozisyondu. 
     66’da Galatasaray’ın ikinci gol şansı geldi. Hasan, Arif ile verkaç yaptı. Top Ömer’e çarpıp, yine Hasan’ın önüne düştü. Hasan çok sert vurdu, ama Şenol refleksiyle bu topu kornere çıkardı. Bu pozisyon 90 dakikanın belki de en önemli fırsatıydı. Sonra Diyarbakır daha rahat top oynadı. Ama cesur kostümü üzerine giydiremedi. Zaten bıçak sırtında olan Galatasaray’ı zorlayamadı. Sarı - Kırmızılı takımda Hasan Şaş, Diyarbakır’da da Fazlı hücumda bir şeyler yapmaya çalıştı. 
     Lucescu baktı olmuyor, 67’de Arif’i çıkardı, Berkant’ı umut olarak aldı. 68’de Diyarbakır ikinci yarıdaki ilk atağını yaptı. Deniz, Fazlı’ya bıraktı. Bu oyuncu çok sert vurdu, top direği sıyırdı. Galatasaray, gözünü karartıp, Niculescu’yu da oyuna soktu, ama iş işten geçmişti. Böylesine kritik bir maçta bu kadar kötü futbolu oynamaya hakları yoktu. Bir Suat, bir Batista’nın dışında tutup, kenara ayıracak tek oyuncu bulamadık. Diyarbakır bir puanı hedeflemişti, istediğini aldı. Oyunu istediği gibi götürdü. Galatasaray da ona uydu. Ve yine deplasmandan boynu bükük döndü. 
     



 SPOR 



























</TEXT>
</DOC>
