<DOC>
<DOCNO> 90977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/soneko02.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den BDDK kararlarına destek 
</HEADLINE>
<TEXT>

     Uluslararası Para Fonu IMF, Bankacılık Düzenleme ve Denetleme Kurumu'nun BDDK son kararlarını överek, atılan adımların ardından zayıf bankaların sistemden çıkarıldığını ve Türkiye'nin bankacılık sisteminin güçlendirilmesi yönünde, ekonomik programın kritik bir aşamasının tamamlandığını bildirdi. 
     IMF Avrupa Birinci Bölge Direktörü Michael Deppler ve Para ve Döviz işleri Direktörü Stefan Ingves, BDDK'nın, özel bankalara sermaye enjeksiyonu değerlendirmesini tamamlamasının ardından ortak bir açıklamada bulundu. 
     Deppler ve Ingves, BDDK'ya gelecekte de bankacılık sisteminin sağlığının korunması ve gelişmelerin izlenmesi konusunda uyanık olması çağrısını da yaptılar. 
     IMF açıklamasında, ''BDDK'nın bugün, özel bankaların sermaye ihtiyaçlarını değerlendirmeyi tamamlamasını memnuniyetle karşılıyoruz. 
     Bu, Türkiye'nin bankacılık sistemini güçlendirmede programın kritik bir aşamasının tamamlanmasına işaret ediyor. Bankacılık sisteminin sermaye temelini güçlendirmek, Türkiye'nin IMF destekli programında merkezi bir unsur oldu. Bu süreç Ocak ayında özel bankalara sermaye desteği yasasının çıkmasıyla ivme kazandı ve BDDK düzenlemeleriyle birlikte, bankacılık sisteminin sermaye ihtiyaçlarının kapsamlı şekilde değerlendirilmesine izin verdi'' denildi. 
     Açıklamada, ''bu değerlendirme, uluslararası muhasebe ve sağduyulu standartları kullanarak, sermaye yeterliliği, kredi riski ve benzeri konulara odaklandı. Bu da BDDK'nın, Türkiye'de sağlıklı bir özel bankacılık sistemi tablosunu tamamlamasını sağladı'' ifadeleri kullanıldı. 
     
     PAMUKBANK KARARINA DESTEK 

     Deppler ve Ingves'in açıklamasında, BDDK'nın bugünkü, ''batık'' orta büyüklükteki bankalara müdahaleye ilişkin kararlı eyleminin, bankacılık sistemini ve reel ekonomiyi daha da güçlendireceği vurgulandı. BDDK'nın, Pamukbank'a müdahale kararının, bu değerlendirme sürecinin tamamlanması ve bütünlüğünü doğruladığı da kaydedildi. 
     IMF açıklamasında, BDDK'nın, bu zor uygulamayı gerçekleştirmede sebatlı ve profesyonel davranması tavsiye edildi. Açıklamada, BDDK'nın uygulamalarının sonucunda ortaya çıkacak özel sermayedeki artışın, bankacılık sistemi ve reel ekonominin geleceği için iyiye işaret olacağı vurgulandı. 
     Açıklamada, ''zayıf bankalar sistemden uzaklaştırılmadı ve kalan bankaların sermaye ihtiyaçları tanımlandı. İleriye bakarken, BDDK'nın bankacılık sistemindeki gelişmeleri izlemek ve sağlamlığı korumak için uyanık olmaya ihtiyacı olacak. Bu da bankaların, ekonomik düzelmeye yardım ederken aktif olarak birleşik borç yapılandırması, yeni kredi verebilmesi ve müşteri hizmetlerini gerçekleştirebilmesini garanti edecek'' denildi. 
     

     
</TEXT>
</DOC>
