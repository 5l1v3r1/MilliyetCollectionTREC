<DOC>
<DOCNO> 88752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/ekonomi/eko02.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın Apo’ kavgası 
</HEADLINE>
<TEXT>

Ekonomi Politikaları Zirvesi’nde kürsüye alkollü çıkan Atilla Yeşilada, Öcalan’dan sayın’ diye bahsedince tartışma çıktı ve Bakan Toskay toplantıyı terk etti 
     RIFAT DEMİR Şile 

     Ekonomistler Platformu tarafından Türkiye İhracatçılar Meclisi’nin TİM katkılarıyla gerçekleştirilen Ekonomi Politikaları Zirvesi’nde AB ile ilgili konuşan ekonomist Atilla Yeşilada’nın Abdullah Öcalan’dan sayın’ diye bahsetmesi tartışma yarattı. 
     Kürsüye elinde içki bardağı ve sigara ile çıkan Yeşilada’ya, TİM Uluslararası İlişkiler Strateji Danışmanı Bülent Başer, sürç - ü lisan mı ettiğini yoksa sayın’ ifadesinin bilerek mi kullandığını sordu. Yeşilada’nın, Öcalan’ın Avrupa İnsan Hakları Mahkemesi’nde yargı sürecinin devam ettiğini belirtip, herkese ’sayın’’ diye hitap ettiğini söylemesi üzerine, Başer salonu terk etti. Yeşilada’nın, "Salonu terk etmek isteyen başkaları da varsa buyursun çıksın" sözü üzerine Toskay ve beraberindeki bürokratlar da salondan çıktı. 
     
     Satıcı da kızdı 
     Toskay, "30 bin kişinin kanı boynunda olan birine sayın’ denilen platformda bizim yer almamız mümkün değil. Öcalan davasında kararı Türk yargısı ve kamuoyu çoktan vermiştir" dedi. Yeşilada’nın Toskay’ın yanına giderek "Özür diliyorum" demesi üzerine Toskay, "Gerek yok" dedi. 
     TİM Başkanı Oğuz Satıcı da, Yeşilada’ya sert bir tavırla şunları söyledi "Burda tartıştığımız konu bu değil, karşımıza geçiyorsun, elinde içki ve sigarayla şey ukalalık yapıyorsun. Sonra da sayından bahsediyorsun." 
     Toskay’ın gitmesinin ardından, Yeşilada ile katılımcılar arasında tartışmalar sürdü. Yeşilada’nın kıyafeti ve oturum sırasında sigara ve içki kullanması da tepki gördü. 
     
Ekonomistleri utandırdı, Platform’dan atıldı      Ekonomistler Platformu, Ekonomi Politakaları Zirvesi’nde tavırlarıyla tepki çeken Atilla Yeşilada’yı Platform’un asil üyeliğinden çıkarttı. 
     Ekonomistler Platformu Başkanı Tuna Bekleviç yazılı bir açıklama yaparak Bakan Toskay’dan da özür diledi. Açıklama şöyle 
     "Ekonomistler platformu, Ekonomi Politikaları Zirvesi’nde konuşmacı olarak davet edilen Atilla Yeşilada’nın aşırı alkollü olarak zirveye katılması, uygunsuz ve platforma yakışmayan bir uslup içine girerek, konu dışında yorumlar gerçekleştirdiği için, Ekonomistler Koordinasyon Ekibi tarafından Ekonomistler Platformu asil üyeliğinden çıkarılması kararı alınmıştır. İstem dışı çıkan tatsızlıktan dolayı, ekonomistler platformu katılımcılarından ve değerli bakanlarımızdan özür diler, öngördüğümüz net amaçlar çerçevesinde Türkiye’ye bilimsel ve faydalı çözümler üreteceğimizi taahhüt ederiz." 
     



 EKONOMİ 
















</TEXT>
</DOC>
