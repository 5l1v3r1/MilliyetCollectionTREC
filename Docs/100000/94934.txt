<DOC>
<DOCNO> 94934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur07.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İki terörist Türkiye'de dehşet eylemi mi yapacak 
</HEADLINE>
<TEXT>

     Türkiye'ye içeriği henüz belirlenemeyen zehirli bir biyolojik veya kimyasal maddenin sokulduğu ve terörist saldırıda kullanılacağı belirlendi. 
     Emniyet Genel Müdürlüğü, il emniyet müdürlüklerine bir teleks emri göndererek, Türkiye'ye sokulduğu belirlenen zehirli madde konusunda önlem alınmasını istedi. Emniyet Genel Müdürlüğü konuyla ilgili Jandarma Genel Komutanlığı'na da bilgi verdi. 
     CIA'nın tespit ettiği ve ABD Büyükelçiliği aracılığıyla Emniyet Genel Müdürlüğü'ne verdiği bilgiye göre, Gürcü kökenli Abu Atıya adlı kişi, elinde bulunan merhem şeklindeki zehirli maddeyi Türkiye'de bağlantılı olduğu Musab kod adlı kişiye kurye aracılığıyla gönderdi. 
     Biyolojik veya kimyasal içerikli olabileceği bildirilen merhem şeklindeki maddenin 20 gün içinde kullanılabileceği kaydedildi. Musab kod adlı kişi ya da Abu Tasıır adlı terörist tarafından kullanılabileceği bildirilen maddenin deri yoluyla absorbe edildiği kaydedildi. 
     Hangi örgüte bağlı oldukları yazıda ifade edilmeyen Musab ve Abu Tasıır adlı teröristlerin söz konusu maddeyi, metro, spor salonu, stadyum gibi halkın yoğun bulunduğu yerlerin kapı kolları, parmaklık ya da diğer nesnelere fırça ile sürebilecekleri bildirildi. 
     Terörist saldırının ABD veya Rusya'nın Türkiye'de bulunan tesis ya da temsilciliklere yönelik de kullanılabileceğine dikkat çekildi. 
     Emniyet Genel Müdürlüğü'nün ''ivedi'' kaydıyla gönderdiği teleks emrinde, büyük alışveriş merkezleri, otel, spor salonları, stadyum, tören yerleri, otogar, hava limanları, her türlü toplu taşım araçları, ABD ve Rusya'ya ait temsilcilik ve tesislerde belirlenen eylem tarzına göre çok yönlü önlem alınması talimatı verildi. Talimatta ayrıca adı geçen yabancı asıllı teröristlerin yakalanması ve bunlara yardımcı olabilecek yerli işbirlikçi örgüt mensuplarına karşı da duyarlı olunması istendi. Talimatta bu tür maddelerin kullanıldığı yerlerin tespiti durumunda, bölgenin hemen enterne edilmesi, haber merkezi vasıtasıyla ilgili uzman görevliler ile sağlık kuruluşlarına bilgi verilmesi istendi. 
     Teleks emrinde Gürcü kökenli Abu Atıya'nın bu zehirli maddeden Gürcistan, Afganistan ve Suudi Arabistan'a da göndermiş olabileceği istihbaratının elde edildiği de vurgulandı. 
     





</TEXT>
</DOC>
