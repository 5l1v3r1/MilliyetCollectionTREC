<DOC>
<DOCNO> 97143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/soneko01.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en başarılı "10 işletme yönetimi" kararı... 
</HEADLINE>
<TEXT>

     Amerikan iş dünyası, bugüne dek dünyada alınmış en başarılı ''10 işletme yönetimi'' kararını belirledi. 
     Bir Internet sitesinde yer alan bilgilere göre, Bill Gates'in firması Microsoft, izlediği strateji ve aldığı doğru kararla, Amerikan iş dünyasının en başarılı kararını uygulayan firma seçildi. 
     Buna göre, iş dünyası tarihinde alınmış en akıllı karar, ''Microsoft'un geliştirdiği işletim sistemini, başka bilgisayar üreticilerine de satabilmek için IBM'i ikna etmeyi başarması'' oldu. 
     Bu karar, Microsoft'un inanılmaz yükselişinin başlangıcı sayılırken, IBM'in sarsılmaz olduğuna inanılan tahtının sallanmaya ve dağılmaya başlamasının simgesini oluşturdu. 
     Dünyanın önde gelen bilgisayar firmalarından Apple'ın, dünyanın ilk kişisel bilgisayarını üretip piyasaya sürme kararı ise ikinci başarılı karar seçildi. 
     Alınan kararla atılan adımdan sonra, ilk kişisel bilgisayar olan Apple I'ın ardından Macintosh üretildi ve dünyanın en hızlı gelişen, ilerleyen sektörü böylece ortaya çıktı. 
     
     JOHNSON AND JOHNSON, İLACI PİYASADAN TOPLATTI 
     Johnson Johnson şirketi ise aldığı doğru kararla, Tyleon adlı ilacı piyasadan toplattı. Tyleon kapsüllerine siyanür bulaşması yüzünden sekiz kişinin ölmesi üzerine Johnson Johnson, kendileri için insan yaşamı ve sağlığının şirket kararlarından daha önemli olduğunu açıklayarak, piyasaya verdiği ilaçların tümünü toplayıp imha etti. 
     Öte yandan Japon otomotiv şirketi Toyota'nın, Amerikalı W. Edward Deming'in ortaya attığı kalite tekniklerini uygulamaya karar vermesi, Toyota'yı son yıllarda dünya otomotiv sektörünün zirvesine yükseltti. 
     Henry Ford'un, otomobil fabrikalarında çalışan işçilerin gündelik ücretlerine yüzde 100 zam yapması ise sıralamada beşinci yeri aldı. Ford, bu kararı otomobil satışlarının hızlanması üzerine alarak, gündelik ücretleri 2.5 dolardan 5 dolara çıkardı. 
     
     COCA COLA'NIN GELENEKSEL FORMÜLE DÖNME KARARI 
     Coca-Cola da, eski geleneksel formülüne geri dönme kararıyla başarıya imza atarken, Antik çağ'da, Tebai kentinde bir köle sahibinin, kaçak bir kölesinin bulunup geri getirilmesi için bir duyuru yayınlatması, dünyanın bilinen en eski reklamı sayıldı ve dünya reklamcılığının başlangıcı olarak kabul edildi. 
     Ayrıca Barbie bebeklerin üreticisi Mattel'in, Barbie'nin yanına erkek arkadaşı Ken'i ekleme kararı, en başarılı kararlar arasında yerini aldı. Uygulanan kararla Ken, Barbie serisine eklenen ilk çeşitleme sayıldı ve oyuncak bebeğe secere yaratmak, farklı kültürlerden yeni akraba ve arkadaşlar eklemek yoluyla markayı daha da geliştirip güçlendirme politikasının öncüsü oldu. 
     Dünyanın en büyük bilgisayar yapımcısı ''Dell Computer'' şirketinin, ürettiği kişisel bilgisayarları tüketicilere doğrudan kendisi satmaya karar verip, organizasyonunu bu amaçla yeniden düzenlemesiyle de, yalnızca dağıtım kanallarına ayrılan pay değil, şirketin gereksinim duyduğu işletme sermayesi maliyeti de önemli ölçüde düştü. Nihai tüketicilere doğrudan ulaşabilmek, Dell'e ürünlerinde müşteri taleplerine en uygun tasarımı en kısa sürede gerçekleştirme, stok maliyetlerini büyük oranda düşürme ve müşteri hizmetlerinde büyük atılım yapma olanağı kazandırdı. 
     
     İSVİÇRELİLERİN SAAT BÜTÜNLEŞMESİ 
     İsviçreli saat üreticilerinin, kendi markaları için birbirleriyle rekabeti sürerken, uluslararası düzeyde diğer ülkelerin saat üreticilerine karşı işbirliği yapma kararı vermesi yanında, ''İsviçre'' ile ''saat'' kelimelerinin bileşiminden oluşturdukları sözcüğü, bu amaçla kurdukları ortak şirketin markası ''Swatch'' olarak belirlemesi de, başarılı kararlar arasında yer aldı. Swatch ile birlikte, İsviçre'nin dünya saat piyasasındaki payı yüzde 15'ten yüzde 50'ye yükseldi. 
     





</TEXT>
</DOC>
