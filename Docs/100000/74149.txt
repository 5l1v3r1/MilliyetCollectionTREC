<DOC>
<DOCNO> 74149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/yasam/yas05.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Göz göre göre töre’ kurbanı 
</HEADLINE>
<TEXT>

Talihsiz Pınar, polise Ailem beni öldürecek’ diye ihbarda bulundu ama yine de babası ve kardeşi tarafından sokak ortasında kurşunlanmaktan kurtulamadı... 
     ŞEYHMUS ÇAKAN Diyarbakır DHA 

     Diyarbakır’ın Bismil ilçesinde oturan Kaçmaz ailesinin 20 yaşındaki kızı Pınar Kaçmaz, uzun süre önce evden kaçmıştı. Sağdan soldan kızlarının para karşılığı fuhuş yaptığı yolunda sözler duyan ailesi bunun üzerine Pınar’ı öldürme kararı aldı. 
     Hakkındaki kararı öğrenen Pınar, polise gidip ailesinin kendisini öldüreceği’ yönünde bir dilekçe verdi. Bunun üzerine baba Hıdır Kaçmaz, polis tarafından yakalanıp gözaltına alındıktan sonra Cumhuriyet Savcılığı’na çıkartılıp serbest bırakıldı. Ama kızını öldürmeye kararlı olan baba Pınar’ın peşini bırakmadı. Ve nihayet dün saat 14.30’da eski Ofis TRT Sokak’ta, Hıdır Kaçmaz ve oğlu Erkan, Pınar’ın kaldığı yeri belirledi. Sokakta tur atmaya başlayan baba ile oğlu, bir anda sokağın başında Pınar’ı fark edince silahlarını çektiler. 
     
     Polise gitti ama 
     Kurşun yağmuruna tutulan Pınar, kafasına ve vücuduna aldığı iki kurşunla oracıkta can verdi. Pınar’ın kanlar içindeki bedeni olay yerinde bir saat ambulans beklendikten sonra kaldırılırken Cinayet Büro ekipleri, olaydan sonra kaçan 18 yaşındaki Erkan Kaçmaz’ı kısa sürede yakaladılar. Ancak baba Hıdır Kaçmaz’ın izine rastlanamadı. Erkan Kaçmaz, ilk ifadesinde aile meclisinin kararlaştırdığı cinayeti babası Hıdır Kaçmaz’la birlikte uzun süredir planladıklarını söyledi. 
     



 YAŞAM 

















</TEXT>
</DOC>
