<DOC>
<DOCNO> 83948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko30.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Almanya dışından bir görev tercih ediyorum" 
</HEADLINE>
<TEXT>

     Beşiktaş eski Teknik Direktörü Christoph Daum, Almanya'dan şimdilik sadece 2. lig takımlarından teklifler aldığını, bu nedenle yurtdışında bir görev tercih ettiğini bildirdi. 
     Daum, haftalık Die Zeit gazetesine yaptığı açıklamada, bir gün mutlaka Almanya'ya döneceğini, ama şimdilik İtalyan, İspanyol ve İngiliz 1. liglerinden kendisine teklifler geldiğini belirtti. 
     ''Alman futbolu adına faydalı çalışmalar yapamayacağımı bilsem hemen teslim olurdum'' diyen Daum, buna rağmen sadece Almanya'ya döndüğünde kendisi ile barışık bir insan olacağını ifade etti. 
     Alman Milli takımının teknik direktörlüğünü üstlenmesinin bile ilerde mümkün olabileceğini savunan Daum, ''Dünyadaki hiçbir insan kendime olan güvenimi alamaz'' dedi. 
     Daum, Alman halkının kendisini affedip affetmeyeceği şeklindeki soruya ''Bu toplumun affedici olup olmadığını bekleyip görelim'' karşılığını verdi. 
     Kokain kullanması ile ilgili olarak hakkında açılan uyuşturucu davasına değinen Daum, ''Ben yeni bir hayata başlamaya karar verdim. Bundan böyle kendimle ilgili yalanlar söylemeyeceğim. Bir daha böyle bir duruma düşmemek için elimden gelen her şeyi yapacağım'' dedi. 
     





</TEXT>
</DOC>
