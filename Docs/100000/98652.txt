<DOC>
<DOCNO> 98652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun19.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "ABD'nin öncelikli hedefi Bağdat..." 
</HEADLINE>
<TEXT>

     New York Times gazetesi, ''ABD'nin, olası Irak harekatında Saddam Hüseyin yönetiminin çabuk yıkılması için öncelikle başkent Bağdat ile bir ya da iki komuta merkezi ve önemli silah deposunu ele geçirmeyi planladığını'' ileri sürdü. 
     Gazetenin haberine göre, Amerikan Savunma Bakanlığı Pentagon yetkilileri, bu planla Saddam Hüseyin'i öldürme veya tecrit etmenin yanı sıra Irak'ın, Amerikan müttefiki komşu ülkeler ve İsrail'e kitle imha silahlarıyla saldırmasının önlenmesinin amaçlandığını belirttiler. 
     Bağdat'ın ilk hedef olarak belirlenmesiyle ABD'nin uzun mesafeden vurma yeteneğini, askeri birliklerini geniş bir alanda hareket ettirebilme avantajına dönüştürmek istediğini yazan gazete, bu plan sayesinde, zaten şu anda olanaksız görünen 250 bin Amerikan askerinin bölgeye gönderilmesinden kaçınılmış olacağını bildirdi. 
     Gazetenin haberine göre, Pentagon yetkilileri, Irak'a yönelik harekatın avantaj ve riskleri ile çevreye yayılması tehlikesinin incelenmekte olduğunu belirtirken, henüz Başkan Geoege Bush veya üst düzey ulusal güvenlik yetkililerine resmi bir plan sunulmadığını kaydettiler. 
     Bu plan sayesinde merkeze bağlı ve otoriter Irak komuta ve kontrol sisteminin devredışı bırakılacağını belirten yetkililer, orta seviyedeki askeri komutanların inisiyatif kullanmayı bilmediklerini, komutanlarıyla irtibatlarının kesilmesi gerektiğini vurguladılar. 
     New York Times gazetesi, başka planlar da gözden geçirilirken, bu planın, bölgeye geniş çaplı Amerikan askeri konuşlandırılmasına karşı müttefik Körfez ülkelerinin daha çok hoşuna gidebileceğini yazdı. 
     





</TEXT>
</DOC>
