<DOC>
<DOCNO> 69347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/ekonomi/eko01.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutunma çabaları devam ediyor 
</HEADLINE>
<TEXT>

Uzun vadeli desteklerin test edilmesiyle senetlerde birer ikişer taban oluşumları izlenmeye başlayabilir 
     Zeynep Candan AKTAŞ 

     Endeks haftayı destek arayışı ile tamamladı. 10,975 puanı test ederek toparlanmaya çalışan endekste kısa vadeli göstergeler aşırı satım bölgelerinde güçlenme çabasında bulunuyor. 
     Uzun vadeli göstergeler ise uzun süredir test etmedikleri bölgelere geriledi. 
     Endeksin bu haftaki satış baskısında mali sektör hisselerinin yanında kamu senetlerindeki satış eğilimi de etkiliydi. Petrol Ofisi'nin halka arzı ve bu hafta piyasaya çıkan üç halka arz zaten zayıf olan talep tarafının güçlenememesine neden oldu. 
     
11,000’de risk azaldı      Teknik analiz tarafına bakıldığında endeksin ve senetlerin göstergelerinde izlenen aşırı satım görünümleri, desteklerde tutunma çabaları ve birçok senedin geçtiğimiz ekim-kasım fiyatlarına gerilemesi piyasanın 10,800-11,000 seviyelerinde destek bulma olasılığını güçlendiriyor. Ancak geçen hafta da sözettiğimiz gibi, düzeltme dalgalarının hangi seviyede dip yapacağını söyleyebilmek güç. 
     İstatiksel olarak bu seviyelerin altını görme olasılığı da mevcut. Ancak 11,000 seviyelerinde riskin oldukça azaldığı söylenebilir. 
     
İki büyük dip oluşumu var      Önceki haftalarda sözettiğimiz endeksin simetrik görünümü varsayımı dolar bazındaki grafikte ters omuz-baş- omuz taban formasyonu olarak izleniyor. 
     TL bazında geçtiğimiz mayıs ayında 13,000'lere yapılan atağın önünde ve arkasında iki büyük dip oluşumu var. Her ikisinin de direnç seviyesi 15,000'lerde bulunuyor. 
     Bu varsayıma göre tarihi zirveden geri gelişte önemli bir destek seviyesi olarak görünen 10,300 seviyeleri halihazırda içinde bulunduğumuz düzeltmede de önemli bir destek olarak karşımıza çıkıyor. 
     Diğer taraftan, dolar bazında oluşan ters omuz- baş- omuz görünümünde simetrik bir formasyon. Geçtiğimiz nisanda yani yaklaşık bir yıl önce 0,62 centte oluşan sol omuz görümünün karşısında sağ omuzun oluşumu devam ediyor. 
     
Endeks 0,77 sentte tutunuyor      Endeks halen 0,77 sent seviyelerindeki desteğinde tutunuyor. Bu seviyenin olası şekilde kırılması halinde diğer destek 0,70 sent seviyelerinde. Bu kırılma endeksin değer kaybı ile de olabilir, doların değer kazanması ile de olabilir. 
     Bol kazançlı haftalar. 


 EKONOMİ 











</TEXT>
</DOC>
