<DOC>
<DOCNO> 71900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/spo01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fulya’da gergin gün 
</HEADLINE>
<TEXT>

Daum, oyuncularını sert bir dille uyardı, "Benim de hatam olabilir" dedi. Sabah yapılan idmanda oyuncular arasında da stres yaşandı 
     ORHAN YILDIRIM 

     "Tanıyamadım" 
     BEŞİKTAŞ Teknik Direktörü Christoph Daum’un, Galatasaray karşısındaki futbolu sert bir dille eleştirdiği öğrenildi. Alman hocanın dün sabah önce Menajer Sinan Engin ile görüştüğü, ardından futbolcularla yaptığı toplantıda da, "Hiçbirinizi tanıyamadım. Bu sezonun en kötü futbolunu oynadınız. Taktik olarak, benim de hatam olabilir" dediği bildirildi. 
     
     "Toparlanın" 
     FULYA’DAKİ toplantıda zaman zaman gergin anların yaşandığı da belirtildi. Alman hocanın, oyunculara, "Yimpaş’a karşı oynadığınız futbolu oynasaydınız, bu maçı oldukça rahat kazanırdık. Bundan sonra kimseden mazeret duymak istemiyorum. Herkes aklını başına toplasın. İşinize dört elle sarılın. Çünkü ligdeki kredimiz bitti" ifadelerini kullandığı vurgulandı. 
     
     Moral sıfır 
     DENİZLİSPOR maçının hazırlıklarına dün ara vermeden başlayan Siyah - Beyazlı ekipte, yenilgi nedeniyle futbolcuların bir hayli moralsiz ve gergin oldukları gözlendi. Alman hocanın uzun süredir şans vermediği Sertan, kendisine pas vermeyen arkadaşlarına bağırırken, Stavrum, tecrübeli oyuncuyu sakin olması için uyardı. 
     
Mesai bitmedi      Daum’un, bugünkü duruşması nedeniyle, yer almadığı dünkü çalışmada, derbide forma giyen oyuncular düz koşu yaptılar, diğerleri dar alanda çift kale oynadılar. İdmana Tümer, Ahmet Dursun, Ahmet Yıldırım, Myhre, Ali Eren, Bayram ve sol ayak baldır kasında ödem oluşan Ronaldo katılmadı. 
     
Arat’tan yanıt      MUHALEFET lideri Hasan Arat, Yıldırım Demirören’in eleştirilerine sert yanıt verdi. Arat, "Yüreği olan çıkar, mali kongrede eleştirirdi. Ne Daum ne de Engin ile ilgili böyle bir şey söylemedim. Hiçbir sözümü de inkar etmem. Bu tip yalan ve iftiralara alışmış yönetim, teknik direktör ve menajer olayını bunun dışında tutsun, uyarıyorum. Onlara sarılarak seçim kazanmayı düşünüyorlarsa hata ediyorlar" dedi. 
     
Myhre’nin acı günü      BEŞİKTAŞ’IN file bekçilerinden Thomas Myhre, Norveç’ten gelen acı haberle yıkıldı. Myhre, 20 yaşındaki erkek kardeşinin trafik kazasında yaşamını yitirmesi üzerine, Norveç’e gitti. Bu arada Kaptan Tayfur derbi ile ilgili yorumunda "Kredimiz tamamen bitti. Ama pes etmedik" dedi. 
     
İbrahim 28 yaşında      BEŞİKTAŞ’IN tecrübeli sol kanat oyuncularından İbrahim, 28.yaş gününü, takım arkadaşı Ümit ile birlikte kutladı. Doğum günü pastasını kesen İbrahim, "Derbiden galibiyetle çıksaydık, bu günün anlamı daha da büyük olurdu. Ancak herşey bitmedi, şampiyonluğun en büyük adayı yine Beşiktaş’tır" dedi. 
     
Bilgili öfkeli      BİLAL MEŞE 

     BAŞKAN Serdar Bilgili, takımı kongre havasından uzak tutmak için yoğun uğraş verdiklerini belirtti, "Ancak bazıları, ısrarla takımı içeri çekti" dedi. Bilgili "Bundan da takım olumsuz etkilendi. Teknik kadro ve futbolcularımız bu yüzden rahat değildi. Ancak Beşiktaş, sayıları az da olsa, hem kendi içindeki hem de dışındaki rakipleri yenerek iki kupayı alacak" diye devam etti. 
     MENAJER Sinan Engin ise Galatasaray karşısında gerçek kimliklerinden uzak olduklarını kaydetti. Engin, "Maalesef, Beşiktaş gibi oynayamadık. Kendi kendimizi yendik, gerçek kimliğimizi sahaya yansıtamadık. Liderliği sadece emanete bıraktık, zamanı gelince geri alacağız. İlerleyen haftalarda herkes görecek. İlhan Mansız’a yapılan penaltı değildi" ifadelerini kullandı. 
     



 SPOR 
























</TEXT>
</DOC>
