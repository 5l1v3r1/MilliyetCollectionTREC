<DOC>
<DOCNO> 68741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/ekonomi/eko06.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi yapılandırma mayısta 
</HEADLINE>
<TEXT>

BDDK Başkanı Engin Akçakoca, "Şirket kredilerinde yeniden yapılandırmaya mayıs ayı sonunda başlanır" dedi 
     SEÇKİN ÜREY Ankara 

     Finans ve Üretim Danışma Kurulu toplantısında, Mali Sektörün Yapılandırılması çalışmalarının takvimi hakkında bilgi veren Bankacılık Düzenleme ve Denetleme Kurumu BDDK Başkanı Engin Akçakoca’nın, "Bankalarda yapılacak çalışmalar sonrasında reel sektörün kredilerinin yeniden yapılanmasına mayıs ayı sonunda başlanır" dediği öğrenildi. 
     Devlet Bakanı Kemal Derviş, Hazine Müsteşarı Faik Öztrak, BBDK Başkanı Engin Akçakoca, Merkez Bankası Başkan Yardımcısı Fatih Özatay, Kamu Bankaları Ortak Yönetim Kurulu Başkanı Vural Akışık, Türkiye Bankalar Birliği Başkan Vekili Akın Akbaygil, TOBB Başkanı Rifat Hisarcıklıoğlu ve TÜSİAD Başkanı Tuncay Özilhan’ın katıldığı toplantıda teminat mektubu sıkıntısı da tartışıldı. Türk firmalarının Afganistan’ın yeniden inşasına katılımında karşılaştıkları teminat mektubu sorunun Eximbank aracılığı ile çözülmesi üzerinde duruldu. 
     
     Eylem planı 
     Reel sektör sorunlarının çözülmesine yönelik bir eylem planı hazırlanmasına karar verilen toplantıda, Maliye ve özel sektörün katılımı ile Mali Milat ve enflasyon muhasebesi konusunda iki komisyon kurulması da kararlaştırıldı. 
     Bakan Derviş, toplantı sonrasında yaptığı kısa açıklamada, "Türkiye’nin önünde iki önemli hedef var. Enflasyon hedefini tutturmamız lazım. Tutturabiliriz de. Yüzde 3 büyümeyi de tutturmamız lazım. Bu konuda epey sorun var. Makro düzeyden mikro düzeye geçmeli, uyum sağlamalıyız. Gelecek hafta bir eylem planı hazırlayacağız. Bayramda çalışacağız" dedi. TÜSİAD Başkanı Özilhan da, hedeflerin tutturulması için özel sektörün çaba göstereceğini söyledi. 
     
Halkbank’a borcu olana müjde      Toplantıda Halk Bankası’nın takipteki kredileri çağırmaya başlaması da gündeme getirildi. Bunun üzerine bankanın 200 milyarın üstünde borcu bulunan bazı firmalarla görüşmelere başladığı bilgisi verildi. Konuyla ilgili olarak Halk Bankası da bir açıklama yaptı. Halkbank, yaklaşık 30 bin esnaf, sanatk r ve KOBİ ile 200 milyar liranın altında kredi borcu bulunan gerçek ve tüzel kişilere yönelik anapara ve faiz ödeme kolaylıkları getirdiğini açıkladı. 
     Bankadan yapılan açıklamada, "20 Şubat 2002’den önce kanuni takibe düşmüş olmak koşulu ile başvuru tarihine kadar temerrüt faizi yerine yüzde 75 faiz oranı uygulanarak bulunacak faiz tutarının faizsiz olarak 24 aya kadar eşit taksitlerle ödenmesi, anapara borçlarının da, 36 ayda 3 ayda bir faiz ödemeli olarak cari faiz oranları üzerinden ödenebilmesi kolaylığı getirilmiştir" denildi. 
     



 EKONOMİ 



Sultanbeyli’de kapıştı 















</TEXT>
</DOC>
