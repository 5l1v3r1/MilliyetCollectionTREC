<DOC>
<DOCNO> 95868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur11.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Dışişleri bakanı Gürel "Dış politika devlet politikasıdır" 
</HEADLINE>
<TEXT>

     Başbakan Yardımcısı ve Dışişleri Bakanı Şükrü Sina Gürel, Türk dış politikasının geleneksel temelleri bulunduğunu belirterek, ''Türk dış politikası, bir devlet politikası olarak zaten yürütülür'' dedi. 
     Gürel, Dışişleri Bakanı olarak, Bakanlığa ilk kez gelirken basın mensuplarına yaptığı açıklamada, bu geleneksel devlet politikasının Dışişleri Bakanı kim olursa olsun yürütüldüğünü, ancak farklılığın yalnızca ''nüanslar olabileceğini'' belirtti. 
     Bir gazetecinin, ''Hükümete yönelik uluslararası bir planın olduğu şeklindeki açıklamanızla neyi kastettiniz'' sorusunu Gürel, ''Dün o konuda söyleyeceğimi söyledim, ekleyecek bir şeyim yok'' diye yanıtladı. 
     MHP'nin, Devlet Bakanı Kemal Derviş'in konumundan duyduğu rahatsızlığın hatırlatılması üzerine de Gürel, hükümet sorumluluğunu devam ettirdiklerini ve Başbakan Bülent Ecevit'in de bu hükümet sorumluluğunu gereği içinde sürdürdüğünü kaydetti. 
     Bir gazetecinin, eski Dışişleri Bakanı İsmali Cem ile bir devir teslim töreni yapıp yapmayacakları sorusu üzerine de Gürel, ''Sayın Cem gerekli bulursa, bana çalışmaları konusunda bilgi verme şansına her zaman sahiptir'' dedi. 
     Gürel, Irak konusundaki görüşlerinin sorulması üzerine de, spekülasyonlara değil, olgularla ve bilgilerle hareket edilmesi gerektiğini ifade ederek, kendisinin de bu çerçevede hareket edeceğini söyledi. Bir başka soru üzerine ise Gürel, ABD Savunma Bakan Yardımcısı Paul Wolfowitz ile görüşeceğini belirtti. 
     Başbakan Yardımcısı ve Dışişleri Bakanı Gürel ayrıca, 20 Temmuz Kıbrıs Barış Harekatı'nın yıldönümü nedeniyle 19 Temmuz'da Türkiye Cumhuriyeti'ni temsilen KKTC'ye gideceğini belirtti. Gürel, Türkiye'nin Kıbrıs konusundaki görüşünü dünyaya iletmek için adaya gideceğini sözlerine ekledi. 
     





</TEXT>
</DOC>
