<DOC>
<DOCNO> 95754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/spor/spo20.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Hami sevinci      LİGDE bu sezon Ankaragücü formasını giyecek olan Hami, kampta performansıyla övgü alıyor. PAF takımı ile önceki gün oynanan maçta orta sahadan attığı golle Rumen Teknik Direktör Stoichita’yı büyüleyen tecrübeli oyuncu, frikik atışlarında da Yılmaz ile tatlı bir rekabete girişti. Başkent temsilcisi yarın sabah ter idmanı yaptıktan sonra Hollanda’ya gidecek. 
     
Körfez yerleşti      KOCAELİSPOR, Avusturya’nın Seefeld kasabasınaki kampına başladı. Akşam saatlerinde bir ter idmanı yapan Körfez ekibi, yarın da Çek Çumhuriyeti’nden Zizkov ile bir hazırlık maçı oynayacak. Teknik Direktör Hikmet Karaman, "Oksijeni bol ve serin bir yer. Bizim aradığımız nitelikte. En iyi şekilde hazırlanıp, UEFA ve ligde başarılı olacağız" diye konuştu. 
     
Sutopunda gümüş      ULUSLARARASI İspolo Sutopu Turnuvası’nda Türkiye ikinciliği kazandı. Ataköy Açık Yüzme Havuzu’nda dört gün süren organizasyonun son gününde Türkiye, Romanya’yı 9 - 5 mağlup ederek, tüm maçlarını kazanan ABD’nin ardından ikinciliği elde etti. Diğer maçlarda ABD, Mısır’ı 17 - 5, üçüncü olan Rusya da Kanada’yı 11 - 2 yendi. 
     
Yeşil Bursa’da zafer Ünal’ın      TÜRKİYE Ralli Şampiyonası’nın 4. etabı olan 27. Yeşil Bursa Rallisi’ni, Opel ekibinden Hamdi Ünal kazandı. 11 özel etabın geçildiği ve 48 ekipten 40’ının finiş gördüğü yarışta Atölye Kazaz ekibinden Ercan Kazaz ikinci, Penta’dan Celal Gülerhan üçüncü sırada yer aldı. F3 kategorisinde ilk sırayı Palio Kit Car ile yarışan Taner Şengezener aldı. 
     
Becker’e soruşturma      TENİS dünyasının ünlü ismi Boris Becker’in başı yine maliyeyle dertte. Babalık davaları ile ismi sürekli gündemde olan Alman sporcunun, 1990’lı yıllarda Monaco’da oturduğunu beyan etmesine rağmen Münih’te ikamet ettiği ve bu yolla vergi kaçırdığı iddia edildi. 
     
Müthiş takas      İTALYA’DA Lazio Başkanı Sergio Cragnotti’nin, Rivaldo’ya karşılık Barcelona’ya Mendieta takasını önerdiği öne sürüldü. Gelecek sezon sonunda kontratı bitecek olan Rivaldo’yu bedava kaybetmemek için tekliflere sıcak yaklaşan Barcelona’nın vereceği karar merakla bekleniyor. 
     
Boğa farkı      İSTANBULSPOR yeni sezon hazırlıkları çerçevesinde yaptığı maçta İkinci Lig takımlarından Yıldırım Bosna’yı 6 - 1 yendi. Golleri Cenk 2 , Selçuk, Petkov, Kubika ve Mehmet atarken, konuk takımın tek sayısı İsmail’den geldi. Diğer karşılaşmalar şöyle Adanaspor - Ç.Rize 0 - 0, Elazığ - Adana Dmr. 1 - 2. 
     



 SPOR 




















</TEXT>
</DOC>
