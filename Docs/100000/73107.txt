<DOC>
<DOCNO> 73107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/soneko01.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye harcırah kalkıyor.. 
</HEADLINE>
<TEXT>

     Maliye Bakanlığı, memuriyete ilk başlayanlardan sonra emeklilere de harcırah ödenmesi uygulamasını kaldırmaya hazırlanıyor. 
     Maliye Bakanlığı günümüzde ihtiyaçlara cevap veremez hale gelen ve birçok kamu kuruluşunu kapsam dışında bırakan Harcırah Kanunu'nda köklü değişiklik için çalışma yapıyor. 
     Yürütülen ön çalışmalarda Merkez Bankası, TRT ve bazı KİT'ler başta olmak üzere halen Harcırah Kanunu kapsamı dışında kalan kamu kurum ve kuruluşlarının da Kanun hükümleri içine alınması öngörülüyor. 
     Bu şekilde çeşitli kamu kuruluşlarının farklı uygulamalara yönelmesi ve harcırah tutarlarında keyfiliğe kaçılmasının da önüne geçilecek. 
     Görevlendirmelerde belge karşılığı harcırah ödenmesine geçilirken, söz konusu ödemelerin de çeşitli sınırlar dahilinde yapılması planlanıyor. 
     
     200 milyondan 1,5 milyara 
     Yeni Harcırah Kanunu ile getirilmesi planlanan en köklü değişikliği bazı ödemelerin yürürlükten kaldırılması oluşturuyor. 
     2002 yılı Bütçe Kanunu'na konulan ''Memuriyete ilk başlayanlara 
     harcırah ödenmemesi'' hükmüne yeni düzenlemede de yer verilmesi ve bu şekilde bu tür bir uygulamanın kalıcı olarak hayata geçirilmesi amaçlanıyor. Memuriyete ilk adım atanların yanısıra, emeklilikle birlikte çalışma hayatından çekilenlere de artık harcırah ödenmemesi düşünülüyor. Maliye Bakanlığı ve Emekli Sandığı Genel Müdürlüğü yetkilileri, halen kamudan emekli olanların yüzde 70-80'inin emeklilikte ikamet adresi olarak Kars, Van, Hakkari, Siirt, Bitlis, Ağrı gibi uzak yerleri gösterdiğini, bu şekilde yüksek harcırah alma yoluna gittiğini belirtiyor. Söz konusu yanlış beyanlarla devletin trilyonlarca lira fazla ödeme yaptığını kaydeden yetkililer, emeklilerin daha sonra adres değişikliği ile maaşlarını gerçek ikamet adreslerine yönlendirdiğini ifade ediyor. Halen gerek kamu görevi sırasında, gerekse emeklilikte en yakın mesafeye 200 milyon, uzak yörelere ise 1.5 milyar liraya varan tutarlarda harcırah ödendiğine dikkat çeken yetkililer, suiistimallere çok açık olan bu olayda emekliye ayrılana harcırah verilmesinin bir mantığı da olmadığını dile getiriyor. Bu nedenle de yeni düzenlemede, emeklilikte harcırah ödenmesi uygulamasına son verilmesinin planlandığı bildiriliyor. 
     
     Otel yerine kiralık ev 
     Yeni Harcırah Kanunu ile kamu görevlilerine kiralama protokolü yapma hakkı da tanınıyor. Bu şekilde uzun süreli görevlendirmelerde kamu görevlisinin otelde kalmak yerine ev kiralayarak devlete daha düşük bir fatura çıkaracağı söyleniyor. 
     Harcırah konusunda en fazla şikayetin otel faturalarında yaşandığına dikkat çeken bir yetkili, yeni düzenlemeler kapsamında kamu görevlilerinin otel paralarının yevmiyelenin belli bir katı şeklinde ödeneceğini söyledi. 
     Yapılacak değişiklikler sırasında kamu kuruluşlarının kendi hizmetleriyle ilgili hususlar dışında harcırah ödemesine de son verilecek. 
     






</TEXT>
</DOC>
