<DOC>
<DOCNO> 85716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko28.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan sahte banknot uyarısı... 
</HEADLINE>
<TEXT>

     Merkez Bankası, sahte banknotlar konusunda vatandaşları uyararak vatandaşların sahtelik kontrollerinde tek bir güvenlik unsurunun incelenmesi ile yetinmemelerini istedi. 
     Merkez Bankası, vatandaşların banknotlarda bulunan diğer güvenlik özelliklerini de kontrol etmelerinin sağlıklı ve güvenilir bir tespit yapılması bakımından son derece önemli olduğunu bildirdi. 
     Merkez Bankası tarafından yapılan açıklamaya göre, 16 Mayıs 2002 tarihinde Banka'nın Ankara Şubesinde A44 932077 seri ve sıra numaralı sahte 20 milyon Türk Liralık banknot yakalandı. 
     Açıklamada, yapılan incelemelerde, söz konusu sahte banknotun özel bir kimyasal madde ile kaplanması nedeniyle, ultraviyole ışık mor ışık altında parlamasının önlendiği belirtildi. 
     Yine ultraviyole ışık altında, ön yüz sol üst taraftaki siyah baskılı seri ve sıra numarasının yeşil, sağ alt taraftaki kırmızı baskılı seri ve sıra numarasının ise kırmızı yansıma verdi. 
     Atatürk portresinin bulunduğu alanda, çıplak gözle görülemeyen Atatürk'ün imzası ile 12 adet meşale deseninin ultraviyole ışık altında yeşil parlayan transparan mürekkep ile taklit edildiği tespit edildi. 
     
     SAHTE BANKNOTUN ÖZELLİĞİ 
     Orijinal banknot kağıdından farklı olarak selülozdan imal edilen sahte banknot, daha ince bir kağıt kullanılarak ofset baskı tekniği ile basıldığından dolayı ön ve arka yüzünde kabartma baskı bulunuyor. 
     Emniyet şeridinin ön yüzde, yaldız baskı tekniği kullanılarak taklit edilmesi nedeniyle, banknot ışığa tutulduğunda düz bir hat şeklinde görülmüyor ve üzerinde mikro yazılı TCMB harfleri yer almıyor. 
     Ön yüz sağ alt tarafında yer alan oval motifin değişik açılardan bakıldığında altın sarısından yeşile doğru farklı renklerde görüntü vermiyor ve yaldız mürekkeple taklit edilmiş durumda bulunuyor. 
     Işığa tutulduğunda TCMB amblemini oluşturan motifler tam olarak bütünleşmiyor. Ön yüz sağ alt köşesindeki kahverengi-yeşil giyoş desene, enine veya boyuna yatay konumda göz hizasında bakıldığında görülmesi gereken, ''TC'' harflerinden oluşan gizli görüntü yer almıyor. 
     Ön yüzdeki 20 000 000 rakamlarının içinde ve sağ üst taraftaki nominal değerin zeminini oluşturan bant içinde mikro yazılı ''YİRMİMİLYONTL'' ibaresi ile dünyanın enlem ve boylamlarında yine mikro yazılı ''TCMB'' harfleri bulunmuyor. 
     Atatürk filigranının arka yüzde baskı yapılarak taklit edilirken, ultraviyole ışık altında parlayan renkli elyafların, baskı yöntemi ile elde edildiği ve kırmızı renkli yansıma verenlerin çıplak gözle de görülebildiği, tespit edildi. 
     Açıklamada, şöyle denildi 
     ''Söz konusu sahte banknotun para destesi veya paketi içinde yer alması durumunda, ilk bakışta kolaylıkla anlaşılamayacağı belirlenmekle birlikte, başta kağıdın kalitesi, kabartma baskı, emniyet şeridi, filigran, tamamlamalı baskı, ve renk değiştiren mürekkep olmak üzere diğer güvenlik özelliklerinin de kontrol edilmesi halinde, mesleği gereği para ile uğraşan kişilerin yanısıra, diğer vatandaşlarımızca da kolaylıkla tespit edilebileceği anlaşılmaktadır.'' 
     





</TEXT>
</DOC>
