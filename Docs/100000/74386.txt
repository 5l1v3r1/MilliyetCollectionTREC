<DOC>
<DOCNO> 74386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur07.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şemsiyesiz dışarı çıkmayın... Yağışlı hava sürecek 
</HEADLINE>
<TEXT>

     Balkanlar ve Orta Akdeniz üzerinden geçen Cuma günü gelen yağışlı hava, hafta ortasına kadar yurdun büyük bölümünde etkili olacak. 
     Devlet Meteoroloji İşleri Genel Müdürlüğü'nden alınan bilgiye göre, yarın, Trakya dışında tüm yurt yağışlı geçecek. 
     Yağışlar, Marmara'nın doğusu, Akdeniz, Doğu Anadolu'nun batısında etkili olmak üzere genellikle yağmur ve sağanak, İç Ege, Doğu Anadolu'nun doğusu ile Batı Karadeniz'in iç kesimlerinde karla karışık yağmur şeklinde olacak. 
     Marmara'da rüzgar poyrazdan, İç Anadolu'nun doğusu, Doğu Anadolu ve Doğu Akdeniz'de ise lodostan kuvvetli, zaman zaman fırtına şeklinde esecek. 
     26 Mart Salı günü, Marmara'nın batısı ve Kıyı Ege dışında tüm 
     yurtta yağış bekleniyor. Marmara'nın doğusu, Batı Karadeniz ve Doğu Akdeniz'de yağmur ve sağanak şeklinde beklenen yağışlar, Batı Karadeniz ve Kuzey Ege'nin iç kesimleri ile Doğu Anadolu'nun doğusunda karla karışık yağmur şeklinde olacak. Yağışlı hava ile birlikte Marmara'da kuvvetli rüzgar, zaman zaman kısa süreli fırtına görülecek. Marmara'nın doğusu, Karadeniz, İç Anadolu'nun kuzey ve doğusu, Doğu Akdeniz ile Doğu ve Güneydoğu Anadolu bölgeleri, 27 Mart Çarşamba günü yağışlı geçecek. Yağışlar, yağmur ve sağanak şeklinde olacak. Batı ve Doğu Karadeniz'in iç kesimleri, İç Anadolu'nun kuzeydoğusu ile Doğu Anadolu'nun doğusunda ise karla karışık yağmur ve kar bekleniyor. Yağışlı hava, önümüzdeki hafta sonuna kadar yurdun kuzey ve doğu kesimlerinde etkili olmaya devam edecek. Hava sıcaklıkları ise mevsim normalleri civarında, yurdun kuzey ve batısında mevsim normallerin altında seyredecek. Meteoroloji yetkilileri, özellikle yurdun güney ve batı kesimleri ile denizlerde beklenen kuvvetli rüzgar ve etkili yağışlar nedeniyle vatandaşların ve ilgililer tedbirli olmalarını istediler. 
     






</TEXT>
</DOC>
