<DOC>
<DOCNO> 67487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur05.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevgilinize çiçek verirken pot kırmayın 
</HEADLINE>
<TEXT>

     ''Sevgililer Günü''nde, sevgilisine karşı taşıdığı hisleri çiçekle ifade etme yolunu seçenlerin, çiçeklerin taşıdıkları anlamlara dikkat etmesi gerekiyor. 
     ''Çiçeklerin dili'' ilk kez 1600'lü yıllarda İstanbul'da oluşturulmaya başlandı. 1716 yılında eşi ile birlikte İstanbul'da yaşayan İngiliz Lady Mary Wortley Montagu tarafından İngiltere'ye götürülen bilgiler, burada sürekli geliştirilerek, çiçeklere yüklenen anlamlara uluslararası nitelik kazandırmış oldu. 
     Çiçeklerin taşıdıkları anlamlara ilişkin Fransa'ya da sıçrayan merak, kısa sürede 800 çiçeğin anlamının belirlenmesine ve tüm dünyada ortak bir ''Çiçek dili'' oluşmasına yol açtı. 
     Oluşturulan bu dil sayesinde, duyguların en kolay ve etkili şekilde ifade edilmesi mümkün olurken, bu dil gözönünde tutulmadan verilecek çiçekler, karşınızdakinin hiç beklemediğiniz tepkilerine neden olabilir. 
     
     Ayrılık çiçekleri 

     Tüm dünyada aşkların birkez daha ilan edilmesi için fırsat oluşturan 14 Şubat'ta, vereceği çiçekle sevgilisinin gönlünü fethetmek isteyenler, ''Kaş yapayım derken göz çıkarmak'' misali Hint açelyası, kırçıllı karanfil, sarı gül, nilüfer, sarı kasımpatı ve pembe gülden sakınmaları gerekiyor. 
     Tüm dünyada kabul gören ''Çiçek dili''ne göre, Hint açelyası ''Gerçek şu ki, herşey bitti'', kırçıllı karanfil ''Üzgünüm ama, bitmek zorunda'' anlamına gelirken, sarı gül, nilüfer ve sarı kasımpatı ''azalan aşk ve sevgiliden soğuma'' anlamına, pembe gül ise sevgide kararsızlık anlamlarını taşıyor. 
     Değişik anlamlar yüklenen çiçekler, sevgisini dile getirmek isteyenlere, henüz aşkını ilan etmemiş olanlara ve sevgilisiyle arasındaki sorunları gidermek isteyenlere de kolaylık sağlıyor. 
     ''Çiçek dili''nde ''Seni seviyorum. Sana ihtirasla bağlıyım'' anlamına gelen kırmızı gül, sevgisinin büyüklüğünü ifade etmek isteyenlerce tercih edilmesi gerekirken, çan çiçeği ''Aşkımıza sadakatle bağlıyım'', Çin gülü ''zarif ve çok güzelsin'', orkide ''Aşkım, sen çok güzelsin, sen çok özelsin'' anlamlarını içermesi bakımından önem taşıyor. 
     Aşkını, bu özel günde ''Çiçek dili''ni kullanarak ilan etmek isteyenlerin ise kırmızı lale, mor leylak ile pembe veya kırmızı akasyayı tercih etmeleri gerekiyor. 
     Sevgilisiyle sorun yaşayan ve yeniden beraber olmak isteyenler de, duygularını çiçeklerle anlatabilirler. Terk edilen sevgili, aşkına fulya çiçeği gönderdiğinde ''Sevgilim geri dön'' demek isterken, ayrılığa rağmen hala o özel kişiye karşı sevgisini sürdürenler, ''Beni unutma, gerçek aşkımsın'' anlamına gelen gardenyayı tercih etmeli. 
     






</TEXT>
</DOC>
