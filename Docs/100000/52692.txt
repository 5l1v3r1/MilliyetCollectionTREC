<DOC>
<DOCNO> 52692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/dunya/dun06.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı Yabancı asker istemiyoruz’ 
</HEADLINE>
<TEXT>

     DIŞ HABERLER SERVİSİ 

     Afganistan’ın başkenti Kabil’i Taliban yönetiminden geri alarak kentin hakimiyetini ele geçiren Kuzey İttifakı, bölgede uluslararası barış güçlerini görmek istemediklerini açıkladı. "Sonsuz Özgürlük" harekatına önderlik eden ABD ve İngiltere ise bir an önce uluslararası barış gücünün ülkede görev yapmaya başlamasını arzuluyor. 
     Afganistan’da güvenliği kendi imkanlarıyla sağlayabileceklerini savunan Kuzey İttifakı, ABD’nin bütün itirazlarına rağmen Kabil’e girmiş yine ABD, İngiltere ve Birleşmiş Milletler’in BM çağrılarına muhalefet ederek, içinde ılımlı Taliban üyelerinin de bulunacağı geniş tabanlı bir hükümet kurulması teklifini reddetmişti. 
     
     Gerek kalmadı 
     Şimdi de "uluslararası güç istemeyiz" açıklamalarında bulunan Kuzey İttifakı’nın dışişleri bakanı Abdullah Abdullah, "Barışın önündeki tek engel Taliban yönetimi ve teröristlerdir. Bu unsurlar ortadan kaldırıldığında savaş da olmayacağı için, uluslararası barış güçlerine gerek kalmayacaktır" dedi. Abdullah, BM’nin Afganistan’daki geleceğinin, sadece "gözlemcilik" statüsüyle sınırlı kalacağını düşündüğünü bildirdi. 
     
     Müdahale hatadır 
     Kuzey İttifakı komutanlarından İsmail Han ise, ittifak güçlerinin Kabil’i aldığını hatırlatarak, Afganistan’da yabancı askeri varlığına karşı olduğunu söyledi. 
     Han, Kabil yakınlarına ulaşan İngiliz askerlerine atfen, "Kabil şimdi özgür. Orada olmaları gerekmiyor. Bunun hata olduğunu düşünüyorum" şeklinde konuştu. 
     



 DÜNYA 















</TEXT>
</DOC>
