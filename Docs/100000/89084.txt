<DOC>
<DOCNO> 89084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/dunya/adun.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkuların Zirvesi’ gerçek oluyordu... 
</HEADLINE>
<TEXT>

CIA ve FBI’ın, Washington’da radyoaktif bomba ile saldırı planlayan El Kaide bağlantılı bir ABD vatandaşını yakaladıkları açıklandı. Terörist zanlısı, 'savaş yasaları’ kapsamında ve 'düşman’ statüsünde yargılanacak 
     YASEMİN ÇONGAR Washington 

     Radyoaktif madde içeren bir bomba ile Washington’da saldırı düzenleme hazırlığında olduğundan kuşkulanılan El Kaide bağlantılı bir terörist zanlısının, ABD güvenlik birimlerince yakalandığı açıklandı. ABD vatandaşı olan ve asıl adı Jose Padilla iken, 1991’de cezaevinde kaldığı süre içinde Müslümanlığa geçerek Abdullah El Muhacir adını alan 33 yaşındaki terörist zanlısının mayısta Chicago’da tutuklandığı ve önceki gün, "savaş yasaları" kapsamında yargılanmak üzere, ABD Savunma Bakanlığı’na Pentagon teslim edildiği bildirildi. 
     
     Deniz üssünde tutuluyor 
     ABD Adalet Bakanı John Ashcroft’ın dün kamuoyuna açıkladığı yeni terör planı, gösterimdeki "Korkuların Zirvesi" The Sum of All Fears filmine benzeyen ayrıntılar içeriyor. Yetkililere göre, El Muhacir, tıpkı filmdeki gibi, ABD kaynaklı radyoaktif madde içeren bir "kirli bomba" ile saldırı planlarken, Merkezi İstihbarat Örgütü CIA ve Federal Soruşturma Bürosu’nun FBI işbirliğiyle yakalandı. 
     ABD Savunma Bakan Yardımcısı Paul Wolfowitz, nükleer ve konvansiyonel patlayıcılar konusunda Pakistan’da eğitilen El Muhacir’in son dönemde iki kez Karaçi’ye gittiğini ve burada üst düzeyli El Kaide yetkilileriyle görüştüğünü açıkladı. Wolfowitz ayrıca, El Muhacir’i, "Henüz hedefini tam seçmemişken, plan aşamasında ele geçirdiklerini" de bildirdi. Yetkililer, El Muhacir’in Karaçi dönüşü Chicago O’Hare Havaalanı’nda yakalanmasını sağlayan bilginin, ABD’nin elinde tutuklu bulunan El Kaide liderlerinden El Zübeyde tarafından verildiğini kaydettiler. 
     El Muhacir’in yakalandığının kamuoyuna bir ay sonra yansıtılması soru işaretleri yaratırken, ABD yetkilileri açıklamayı geciktirmelerini, yargılama sürecine netlik kazandırma gereksinmesine dayandırdılar. Başkan George W. Bush’un önceki gün verdiği onayla El Muhacir’in "savaş sırasında düşman safına geçen bir ABD vatandaşı" ile aynı statüde olması, dolayısıyla Adalet Bakanlığı yerine, Savunma Bakanlığı tarafından sorgulanması ve yargılanması kararlaştırıldı. Halen Güney Carolina eyaletindeki Charleston Askeri Deniz Üssü’nde tutulduğu belirtilen El Muhacir’in "düşman" statüsünde yargılanması, ABD vatandaşlığından kaynaklı birçok hukuki avantajını kullanmasını da engelleyecek. 
     
     Bush İstihbarat başarısı 
     El Muhacir’in yakalandığının açıklanması, CIA ve FBI’ın 11 Eylül saldırıları öncesinde yeterince etkin ve eşgüdümlü çalışmadıkları yönündeki eleştirilerin yoğunlaştığı bir döneme rastladı. Başkan Bush, terörist zanlısının ele geçmesini "istihbarat ve güvenlik birimlerinin başarısı" diye nitelendirdi ve "Onlar sayesinde, ülkemizi tehdit eden bir adam artık sokakta dolaşamayacak" dedi. 
     



 DÜNYA 










</TEXT>
</DOC>
