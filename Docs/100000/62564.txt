<DOC>
<DOCNO> 62564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun23.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer, Hz Muhammed'in hırkasını omuzuna koymuş 
</HEADLINE>
<TEXT>

     Afganistan'da Hz. Muhammed'e ait olduğuna inanılan hırkanın kutsal emanetler kısmında korunduğu ve iyi durumda olduğu belirtildi. 
     Kandahar'da 200 yıldır korunan kutsal emanetler arasında bulunan, Hz. İbrahim'in kutsadığı bir koyunun yününden yapıldığı düşünülen, renk değiştirdiği belirtilen ince hırkanın, Hz. Muhammed'e ait olduğuna inanılıyor. 
     Hırkanın koruyucusu İmam Kari Hacı Abdülbari, hırkanın güvende ve bozulmadan durduğunu söyledi. 
     Çok az kişinin görüp dokunabildiği hırkayla ilgili olarak Abdülbari, bu hırkaya dokunma ve onu bulunduğu yerden kaldırma hakkının yalnızca kral veya devlet başkanına ait olduğunu belirtti. 
     Abdülbari, buna karşın Taliban lideri Molla Muhammed Ömer'in hırkayı bulunduğu yerden almakla kalmayıp, hırkayı omuzlarına koyduğunu ve daha sonra caminin tepesine çıkarak hırkayı kalabalığa gösterdiğini söyledi. 
     Olayın televizyon görüntülerinin Molla Ömer'in bilinen tek görüntüsü olduğu belirtiliyor. 
     Molla Ömer'le iki kez buluştuğunu anlatan Abdülbari, tek gözlü Taliban liderinin ince uzun bir kişi olduğunu, siyah renkte giyindiğini söyledi. 
     






</TEXT>
</DOC>
