<DOC>
<DOCNO> 58461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sondun12.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Devlet Başkanı açıkladı "Ladin galiba öldü" 
</HEADLINE>
<TEXT>

     Pakistan Devlet Başkanı Pervez Müşerref, Usame Bin Ladin'in Afganistan'dan Pakistan'a kaçmadığından neredeyse emin olduğunu ve El Kaide liderinin büyük olasılıkla öldüğünü söyledi. 
     Müşerref, ziyaret için bulunduğu Pekin'de Çin devlet televizyonuna verdiği demeçte, Pakistan'ın Bin Ladin'in yakalaması durumunda da onu ABD'ye teslim edeceğini kaydetti. 
     Bin Ladin'in Pakistan'da olmadığından neredeyse emin olduğunu, ancak yüzde yüz de emin olamayacağını belirten Müşerref, Pakistan-Afganistan sınırını kontrol altında tuttuklarını anımsattı. 
     Müşerref, Bin Ladin'in en son barındığı düşünülen Afganistan'daki Tora Bora bölgesinden Pakistan'a, yaklaşık 8 geçiş bulunduğunu ve İslamad'ın da bütün bu geçişleri kontrol altında tuttuğunu söyledi. 
     
     
     Bu arada, Pakistan'da Dışişleri Bakanlığı tarafından, Müşerref'in yeni geçici Afgan hükümetini kutlama mesajı yayımlandı. 
     Açıklamaya göre Müşerref, yeni Afgan hükümetinin başkanı Hamid Karzai'yi kutlayarak, savaşların vurduğu ülkenin yeniden inşasında kendisine destek sözü verdi. 
     Müşerref, açıklamasında, ''Pakistan halkı yeni yönetimin başarılı olmasını diliyor, bunun için dua ediyor'' dedi ve İslamabad'ın Afganistan'da mümkün olan en kısa sürede büyükeçiliğini açacağını belirtti. 
     Öte yandan, İngiltere ve Hindistan Afganistan büyükelçiliklerini bugün açtı. 
     Afganistan'da görev yapacak çokuluslu güç bünyesinde ilk barış gücü askeri dün Kabil'e giren İngiltere, 12 yıl aradan sonra burada büyükelçiliğini açtı. 
     İngiliz yetkililer, yeni Afgan hükümetinin, onlarca yıldır savaşların olduğu ülkeye barış getireceğini ümit ettiklerini belirttiler. 
     






</TEXT>
</DOC>
