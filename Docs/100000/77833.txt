<DOC>
<DOCNO> 77833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur06.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Merhaba, ben Bilgi Sayar... 
</HEADLINE>
<TEXT>

     Adı ''Bilgi'', soyadı ''Sayar''. Bilgi Sayar 18 yaşında, Antalya'nın Alanya İlçesi'nde lise öğrencisi. Bilgi Sayar, adını söylediğinde insanların şaka yaptığını sandıklarını belirterek, isminden dolayı bazen sıkıntıya düştüğünü söyledi. 
     Alanya'da Özel Hamdullah Eminpaşa Lisesi öğrencisi Bilgi Sayar, adı ve soyadı sayesinde toplumda kolayca yer bulduğunu, herkesin kendini hatırladığını belirtti. Üniversite sınavına hazırlandığını ve biyoloji dalında eğitimini sürdürmek istediğini dile getiren Bilgi Sayar, ''Zaman zaman sıkıntı yaşasam da ismimi seviyorum'' dedi. 
     Kendisini tanıtırken sıkıntı yaşadığını ifade eden Sayar, ''Biriyle tanışırken herkes gibi ben de adımı söylüyorum. Ama karşımdaki insan, ya benim şaka yaptığımı ya da kendisini ciddiye almadığımı düşünüp bozuluyor. Gerçeği öğrendiğinde doğal olarak bu kez kendi şaka yapmaya başlıyor. Adımı yazan nüfus memuru bile babamın şaka yaptığını düşünmüş'' diye konuştu. 
     Sayar, arkadaşlarının, 'Monitörün nerede ', 'Klavyen yok mu ', 'Yürüyen bilgisayar icat oldu' gibi esprilerine de maruz kaldığını söyledi. 
     






</TEXT>
</DOC>
