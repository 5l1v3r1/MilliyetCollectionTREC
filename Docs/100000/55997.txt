<DOC>
<DOCNO> 55997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun05.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Amerikan medyasından özür diledi 
</HEADLINE>
<TEXT>

     ABD'nin, 11 Eylül terör olaylarından sonra Afganistan'da başlattığı terörizm karşıtı operasyonda basına en çok kısıtlamayı getiren ABD Savunma Bakanlığı Pentagon, Amerikan kuvvetlerinin, kendi askerlerinin ölümüne neden olduğu olayları medyanın gerektiği gibi izlemesine izin vermediği için özür diledi. 
     Amerikan uçaklarının bombardımanında, 3 Amerikan özel kuvvetlerine mensup asker ile 6 Taliban karşıtı asker hayatını kaybetmişti. 
     Kandahar'ın güneyindeki bir Amerikan deniz piyadesi üssündeki yetkililer, ABD kuvvetlerinin attığı 907 kilogramlık bombayla askerlerin öldüğü olayla ilgili olarak, basını uzak tutmayı tercih etmiş ve medya da Pentagon nezdinde bu durumdan şikayetçi olmuştu. 
     Üsteki yetkililer, küçük bir grup muhabir ve foto muhabirinden oluşan gazetecilerin, bombardımanda ölen askerlerin helikopterle getirilişini izlemesine engel olmuştu. 
     Pentagon sözcüsü Victoria Clarke, gazetecilere açıklamasında, ''basının, iyi şeyleri olduğu gibi kötü şeyleri de izlemesine izin verilmesi gerektiğine inanıyoruz. Biz bu durumu çok çok ciddiye alıyoruz ve durumu düzeltmek için yapıcı adımlar atma peşindeyiz. Bu yüzden hatalar için özür diliyoruz'' dedi. 
     Clarke, basına engel olan Amerikan üssündeki yetkililerin, ölenlerin ve ailelerinin kişisel haklarını korumak için bu şekilde davrandığını savundu. 
     Pentagon sözcüsü, ''karada görev yapan askerler, çok iyi niyet içinde çalışıyorlar. Bazı kötü kararlar verildi. Bazı olaylar, olması gerektiği gibi halledilemedi. Ölen ve yaralananlar ile ailelerine saygının yanı sıra bu tür olayların olduğu gerçeğinin basın tarafından izlenmesine yardımcı olmalıyız'' diye konuştu. 
     






</TEXT>
</DOC>
