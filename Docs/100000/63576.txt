<DOC>
<DOCNO> 63576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sondun13.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'daki katliamdan sonra polis suçlanıyor 
</HEADLINE>
<TEXT>

     Brüksel'in Genshoren belediyesinde geçen hafta sonu yaşanan aile dramından sonra, Belçika polisi ağır eleştirilere hedef oluyor. 
     Arnavut asıllı Türk Selamet Ozan 42 , 19 Ocak Cumartesi sabahı, çocukları Selim 18 , İlknur 16 , Yıldırım 9 , Kerim 6 ve Ebru 4 
     ile eski karısı Fatma Yeşil ile birlikte yaşayan Mustafa Arbay 38 
     isimli bir Türk'ü öldürmüştü. 
     Karısı Fatma'dan, 20 Haziran 2001 tarihinde boşanan Selamet Ozan'ın, çocuklarını ve eski eşini sık sık ölümle tehdit ettiği, bir süre önce kızı İlknur'un, sokaktaki kasap dükkanına sığınarak yardım istediği ve babasının kendisini öldüreceğini anlattığı tespit edildi. 
     Fatma Yeşil'in, 23 Eylül 1999, 17 Mayıs 2000 ve 28 Haziran 2000 tarihlerinde polis komiserliğine giderek, kocasının tehditlerini zabıtlara geçirttiği, Brüksel Savcılığı tarafından doğrulandı. 
     Yeşil'in, 8 Şubat 2002'de de Genshoren Komiserliği'ne gittiği belirtiliyor. Polislerin, o gün bir zabıt tutmadıkları, kadından, ''bir gün sonra gelmesini'' istedikleri, ancak Fatma Yeşil komiserliğe tekrar dönmediği için sorun kalmadığını düşündükleri ifade ediliyor. 
     Fatma Yeşil'in, cinayetlerden kısa bir süre önce, Cuma sabahı aynı komiserliğe gittiği, büyük oğlu hakkında açılmış bir soruşturma dosyasına ilişkin ifade verdiği, ancak eski kocasından gelen ölüm tehditlerinden hiç söz etmediği bildirildi. 
     Brüksel Savcılığı, konuya ilişkin soruları yanıtlarken, ''bu tür binlerce dosya bulunduğunu, Selamet Ozan'ın şiddet tehditlerini hayata geçireceğine dair hiçbir işaret görülmediğini'' ifade etti. Savcılık, özellikle boşama sürecinde çok tehdit olduğunu, ancak bu tehditlerin somutlaştırıldığının çok nadir görüldüğünü anlattı. 
     Belçika basını, olaya ayrıntılı yer vermeye devam ederken, polis ve savcılığın tavrını eleştiren yorumlar yayımlıyor. 
     
     Babanın vedası 
     Öte yandan, Selamet Ozan'ın öldürdüğü Mustafa Arbay'ın 22 yıldır evli ve 3 çocuk babası olduğu, Fatma Yeşil ile ilişkisi nedeniyle bir yıl önce evini terk ettiği, çocukları ile sıcak bir diyaloğu sürdürdüğü öğrenildi. 
     Arbay'ın, bir Türk lokantasında garsonluk yapan oğlu İbrahim, babasını, cinayetten 2 saat önce gördüğünü söyledi. Çalıştığı lokantanın camından, Cumartesi saat 02.00 sıralarında, kaldırımda duran babasını gördüğünü, yanına giderek konuştuğunu, babasının kendisinden, ''aile ile iyi meşgul olmasını, annesi ve kardeşlerine sahip çıkmasını, hiçbir zaman kavgalara karışmamasını'' istediğini anlattı. İbrahim, babasını lokantaya çay içmeye davet ettiğini, ancak bu daveti reddeden Mustafa Arbay'ın, hiç yapmadığı bir şekilde, kendisini üç defa öptükten sonra oradan ayrıldığını bildirdi. 
     Bu olaydan iki saat sonra, Fatma Yeşil'in evinde öldürülen Mustafa Arbay'ın, henüz üzerini değişmediği, pijamalı olmadığı belirlendi. 
     Afyon'un Emirdağ ilçesinden olan Arbay'ın, Selamet Ozan'dan gelen tehditlerin ''farkında olmadığı'', Fatma Yeşil'in ''yoğun etkisi altında'' yaşadığı anlatılıyor. 
     






</TEXT>
</DOC>
