<DOC>
<DOCNO> 73483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur16.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'den önce gözaltılar geldi 
</HEADLINE>
<TEXT>

     ABD Başkan Yardımcısı Dick Cheney'in gelişinden gönce, kendisini protesto için basın açıklaması yapmak isteyen 56 kişi gözaltına alındı. 
     İHD Ankara Şube Başkanı Avukat Ender Büyükçulha, bugün 26 kitle örgütü tarafından "ABD emperyalizmine ve savaşa hayır" gündemli basın açıklaması düzenlemek istediklerini ancak polisin yoğun baskısıyla karşılaştıklarını bildirdi. Büyükçulha, Güvenpark önünde yapmak istedikleri açıklamayı polisin izin vermemesi nedeniyle SSK İşhanı önünde gerçekleştirdiklerini belirtirken, iktidara şu mesajı verdi "ABD emperyalizmi için ölmeyecek ve öldürmeyeceğiz. Savaşa hayır. Yaşasın halkların kardeşliği. Kişi güvenliği ve özgürlüğüne yönelik insan haklarına aykırı yasakçı tutumu kınıyor, gözaltına alınanların derhal serbest bırakılmasını talep ediyoruz." Bu arada İşçi Partisi Genel Başkan Yardımcısı Hasan Yalçın, partisinin Merkez Komitesi üyesi Bayram Yurtçiçek ile Irak Büyükelçiliğini ziyaret eti. İP heyeti Irak Maslahatgüzarı Tarık Hamendi ile görüştü. Yalçın, "Susurluk'u canlandırma girişimleri ve banka soygunları Cheney'den bağımsız değil. Cheney, Jandarma Genel Komutanı Orgeneral Eşref Bitlis'in uçağına yapılan sabotajın emrini vermişti. Amerika'nın Irak'a saldırmak için hiçbir haklı gerekçesi yok. Irak'a saldırı Türkiye'yi parçalama planının parçasıdır. Amerika, Irak'a saldırıya direnen TSK'nın direncini kırmak istiyor" diye konuştu. İHD Genel Başkanı Hüsnü Öndül de yazılı açıklama yaparak, "Biz Irak halkının tekrar ve daha büyük ölçekte savaş acılarını yaşamasını istemiyoruz. ABD'nin Irak ve Ortadoğu'dan elini çekmesini istiyoruz. Bir kez daha ve daima savaşa hayır diyoruz. Türkiye'yi yönetenler, ülkemizin askerlerini kardeş Irak halkıyla karşı karşıya getirmemelidir" dedi. ÖDP Ankara İl Başkanı Olgun Delikanlı da yazılı açıklamasında, partisinin Ortadoğu'da kalıcı barışın sağlanmasını, Ortadoğu halklarının kardeşçe yaşamasını istediğini kaydetti. 
     






</TEXT>
</DOC>
