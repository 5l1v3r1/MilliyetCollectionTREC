<DOC>
<DOCNO> 54338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun10.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı Afganistan'da "tek başına iktidar" istemiyor 
</HEADLINE>
<TEXT>

     Afganistan'da kontrolü ele geçiren Kuzey İttifakı, ülkede tek başına iktidarda kalmak istemediğini açıkladı. 
     Almanya'nın Bonn kentinde bugün başlayan ve Afganistan'ın geleceğinin ele alındığı konferansın açılışında Kuzey İttifakı'nı temsil eden heyetin başkanı Yunus Kanuni, ülkede tek başına iktidar olmak istemediklerini söyledi. 
     Kuzey İttifakı İçişleri Bakanı Kanuni, ''İktidarı tekelimize almak gibi bir niyetimiz yok. Samimi olarak barış çabalarını destekliyoruz ve ülkenin yeniden yapılandırılmasını ve bir ulusal birliğin oluşturulmasını istiyoruz'' dedi. 
     Kuzey İttifakı'nın, Afganistan'daki etnik grupların eski temsilcilerinin oluşturduğu geniş tabanlı bir meclise hazır olduğunu söyleyen Kanuni, Bonn'daki konferansa barış mesajı getirdiklerini ve Afganistan'da kadınlar dahil bütün Afganların eşit haklardan yararlanmasını istediklerini söyledi. 
     Bu arada Afganistan'da Taliban öncesindeki hükümetin Devlet Başkanı Burhaneddin Rabbani'nin, Pakistan Devlet Başkanı Pervez Müşerref ile biraraya geleceği öğrenildi. 
     Rabbani'ye yakın kaynaklar, Pazar gününden bu yana Dubai'de bulunan Rabbani'nin, General Müşerref ile yakın bir zamanda biraraya geleceğini belirterek, tarihi henüz belirlenmeyen görüşmenin hazırlıklarının yapıldığını belirttiler. 
     Dubai'de Pakistanlı yetkililerle görüştüğünü söyleyen Rabbani de ''Müslüman kardeşlerinin'' görüşmeleri gerektiğini belirterek, ''Verimli ve ilginç görüşmeler yapılacak'' dedi. 
     Rabbani, ''Afganistan, dağılan SSCB'ye karşı başlatılan cihat sırasında Pakistan halkı ve hükümetine müteşekkirdir. Pakistan'ın cihat sırasında yaptıklarını hiçbir zaman unutmayacağız. Kuşkusuz bazı hatalar yapılmıştır, ancak bu hataları düzeltmemiz gerekmektedir. 
     Pakistanlı yetkililerle kardeşçe görüşmeler yapmak istiyoruz'' diye konuştu. 
     Rabbani, ''Taliban'dan önce ve sonra hatalar yapılmıştır. Ancak hatalar halklar tarafından değil kişiler tarafından yapılır. Siyasiler gider, halklar kalır. Bizim halkımız ile Pakistan halkı kardeşlik bağlarıyla ve ortak çıkarlarla birbirine bağlıdır. Biz ilişkilerimizi güçlendirerek sürdürmek istiyoruz'' ifadesini kullandı. 
     






</TEXT>
</DOC>
