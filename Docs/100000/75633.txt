<DOC>
<DOCNO> 75633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sondun03.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramallah sakinleri ''İsrail askerleri TV'den porno yayınlıyor'' 
</HEADLINE>
<TEXT>

     Batı Şeria'daki Ramallah kenti sakinleri, kentteki 3 Filistin televizyon kanalının yayın yaptığı binaları ele geçiren İsrail askerlerinin, bu binalardan pornografik filmler ve İbranice programlar yayınladığını söylediler. 
     34 yaşındaki Filistinli Rima, AFP'ye yaptığı açıklamada, ''El 
     Vatan televizyonundan yerel saatle 15.30 civarında porno film yayınına başlandığını'' belirtti. 
     Rima, ''Evde 6 çocuğum var. Bu olan biten içinde hiçbir yere gidemiyorlar, televizyon da seyredemiyorlar. Sanırım İsrailliler gençlerimizin ruh sağlığını tamamen bozmak istiyor'' dedi. 
     52 yaşındaki 3 çocuk annesi Anita da bu filmlerin çocukları 
     üzerinde bıraktığı ''psikolojik hasarlardan'' yakındı. 
     Ramallah'tan yayın yapan televizyonların izlenebildiği Doğu Kudüs'te oturan Anita, ''Kızgınım, üzerimize ateş edenler, iğrenç bir şekilde bizimle dalga geçiyor'' dedi. 
     ''Haberleri seyretmek istiyoruz. Bir kanaldan diğerine geçiyoruz ve karşımıza bu korkunç görüntüler çıkıyor. İyi ki Ramallah'ın yarısı elektrikten yoksun'' diye konuşan Anita, televizyonlarda İntifada'nın görüntülerinin de yayınlandığını, bu görüntülerin yayını sırasında ekrana kırmızıyla ''terörizm'' yazıldığını söyledi. 
     İsrail ordusunun açıklamasında ise ordunun porno film yayınlarıyla ilgisi olmadığı ve sorumluluğun Filistin yöneticilerine ait olduğu belirtildi. 
     İsrail askeri sözcüsü, ''İsrail güvenlik güçlerinin Filistin televizyonlarında porno ya da ırkçı filmler gösterilmesinden hiçbir çıkarı yoktur'' dedi. 
     İsrail ordusu, dün sabah Ramallah'taki üç radyo televizyon binasını işgal etmişti. 
     

     
</TEXT>
</DOC>
