<DOC>
<DOCNO> 83566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sondun07.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Blair'in bir gazete sahibinden aldığı bağışı tartışıyor 
</HEADLINE>
<TEXT>

     İngiltere Başbakanı Tony Blair'in partisi adına Express gazetesinin sahibi yayıncı Richard Desmond'dan aldığı 100 bin sterlin bağış, İngiliz siyasetinin yeni tartışma konusunu oluşturdu. 
     Pek çok pazar gazetesinin manşetten verdiği habere göre, Express gazetesinin ait olduğu Northern grubu ile Shell grubunun da sahibi olan Desmond'un İşçi Partisi'ne yaptığı bağışın zamanlaması dikkat çekiciydi. Desmond, Blair ve partisine, bütün bağışların Seçim Komisyonları'na kaydettirilmesini zorunlu hale getiren yasal değişiklikten hemen sonra, 15 Şubat 2001 tarihinde bağış yapmış ve bu hiçbir merciye bildirilmemişti. 
     Yayıncı Richard Desmond, olayın ortaya çıkmasından sonra yaptığı açıklamalarda, İşçi Partisi'ne bağışladığı 100 bin sterlinin gizli bir yanı bulunmadığını savunmaya çalıştı. Desmond, olayın tamamen şeffaf geliştiğini, arkasında gizli bir gündem aranmaması gerektiğini savundu. 
     Bağışlanan paranın harcandığı yer de tartışmanın bir başka yönünü oluşturdu. Gazetelere göre, Express'in sahibi tarafından seçim öncesi partiye yapılan bağış, yine aynı dönemde parti tarafından Express'te yayınlanan seçim propogandası ve reklam kampanyasına harcanmıştı. Yani ortada bir ''al gülüm-ver gülüm'' olayı vardı. 
     Muhafazakar Parti, basında yer alan iddiaları gerekçe göstererek, Başbakan'ın kamuoyuna ve muhalefete ciddi bir yanıt borçlu olduğunu bildirdi. Özellikle bağışın zamanlaması ve yöntemi üzerinde duran Muhafazakarlar, ''Başbakan'ın işi bu defa zor'' diyor. 
     İşçi Partisi'nin kendi çıkardığı yasayı bile uygulamaktan aciz olduğunu belirten Muhafazakar Parti sözcüleri, gazetenin Northern ve Shell grubunun eline geçmesi sırasında Blair hükümetinin oynadığı rolü de sorguluyor. 
     Parti'nin Avam Kamarası'ndaki grup başkanı David Davis, ''bu bağışın bu kararda bir etkisi olup olmadığı da soruşturulmaya değer'' dedi. 
     





</TEXT>
</DOC>
