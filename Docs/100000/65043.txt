<DOC>
<DOCNO> 65043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur05.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası da "hayvan hapishanesi" 
</HEADLINE>
<TEXT>

     Balıkesir'in Havran İlçesi'nde, tarım arazilerine zarar veren hayvanlar, yakalanarak ''hayvan hapishanesine'' kapatılıyor. 
     Havran Çiftçi Mallarını Koruma Derneği Başkanlığı, hayvanların tarım arazisi ve ürünlere verdiği zararı önlemek amacıyla ''hayvan hapishanesi'' yaptırdı. 30 hayvan kapasiteli hapishane, koyun, keçi, inek, öküz, eşek, at gibi tarım ürünlerine zarar veren hayvanlara göre hazırlandı. Başıboş şekilde gezerken tarım arazilerine ve ürünlerine zarar veren hayvanlar, derneğin koruma personeli tarafından yakalanarak hapse atılıyor. 
     Hapishanede, hayvanlarla yakından ilgilenilmesi, yem ve sularının zamanında verilmesi için gardiyan görevini yapan bakıcılar da görev yapıyor. 
     ''Kader kurbanı'' olan hayvanlarını hapishaneden çıkartmak isteyen sahipleri, verilen zararı karşıladıktan sonra, küçükbaş hayvan için 2, at, eşek ve büyükbaş hayvanlar için ise 5 milyon kefalet ile 1 milyon lira yem parası ödemek zorundalar. 
     Çiftçi Malları Koruma Derneği Başkanı Zeki Savaş, A.A muhabirine yaptığı açıklamada, uygulama sayesinde hayvanların sahiplerince daha sıkı kontrol altına alındığını, ürün ve tarım arazilerine zarar verme olaylarında hissedilir derecede azalma olduğunu söyledi. 
     Ağaçlara ve tarlalara zarar veren hayvanların ne şekilde cezalandırılacağının, 1939 yılında çıkartılan 3573 Sayılı Yasa ile belirlendiğini kaydeden Savaş, yasanın derneklerine, ''çevreye zarar veren hayvanları müsadere etme'' yetkisi tanıdığını bildirdi. Savaş, ''Başıboş gezen hayvanların yakalanması ve gözlem altına alınması tamamem yasal. Kaldı ki, bizim kurduğumuz hayvan hapishanesi çok modern. Hayvanlarla yakından ilgilenen gardiyanımız bile var'' dedi. 
     Savaş, hapsedilen hayvanların sahiplerinin 15 gün içinde başvuruda bulunmaması halinde, hayvanları açık arttırmayla sattıklarını sözlerine ekledi. 
     






</TEXT>
</DOC>
