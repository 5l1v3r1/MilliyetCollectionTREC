<DOC>
<DOCNO> 86151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/guncel/gun07.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü’nün 40 günlük sürgünü 
</HEADLINE>
<TEXT>

     TOLGA ŞARDAN Ankara 

     Giresun Emniyet Müdürü Sebahattin Özel’in Ankara’da yaşadığı sürgün günleri, İçişleri Bakanı Rüştü Kazım Yücelen’in "geçici görevle" merkeze alma kararıyla son buldu. Böylece, Vali Ali Haydar Öner’in iki yıllık görevi sırasında çalıştığı ikinci emniyet müdürü de merkeze alınmış oldu. İçişleri eski Bakanı Sadettin Tantan döneminde Giresun’a atanan Emniyet Müdürü Sebahattin Özel ile Vali Ali Haydar Öner’in arası, Özel’in bazı icraatları nedeniyle açıldı. Vali Öner Özel hakkında "valiyle koordineli çalışmadığı, görevini kötüye kullandığı" iddiasıyla soruşturma açtırdı. Ancak, müfettişler, iddiaların yersiz olduğuna kanaat getirdi. Vali Öner, bazı personelin atamalarında valinin onayını almadığı iddiasıyla Özel hakkında "soruşturma izni" verdi. Gerginlik hat safhaya ulaşınca Özel, çareyi kenti terk etmekte buldu. 10 günlük izin alarak kentten ayrılan Özel Vali Öner’in kendisi hakkında "kente dönmesi halinde açığa alırım" şeklindeki mesajını üzerine kente dönmemek için rapor alarak Ankara Polisevi’ne yerleşti. Vali Öner, Özel’i, kente sokmayınca İçişleri Bakanlığı’ndan bir yetkili Yücelen’in Vali Öner’e, "siz alırsanız ben de iade ederim" diyerek, Özel’e destek verdiğini kaydetti. 
     



 GÜNCEL 


















</TEXT>
</DOC>
