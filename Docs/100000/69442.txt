<DOC>
<DOCNO> 69442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko14.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana işadamları Yumurtalık'ın ayrıcalıklı bölge olmasını istiyor 
</HEADLINE>
<TEXT>

     Adana Ticaret Odası Başkanı Şaban Baş, Yumurtalık İlçesi'ndeki serbest bölgenin, ''Ayrıcalıklı Sanayi Bölgesi''ne dönüştürülmesi için tüm kesimlerden destek beklediklerini belirterek, ''Bu gerçekleşirse, ekonomiye 5 milyar dolar katma değer ve 100 bin kişiye de istihdam olanağı sağlanacaktır'' dedi. 
     Şaban Baş, yazılı açıklamasında, Türkiye-ABD Ekonomik Ortaklık Komisyonu'nun ilk toplantısının yarın Ankara'da yapılacağını belirterek, bu kapsamda, oluşturdukları heyetle gerçekleştirdikleri ziyaretlerde düşüncelerini anlattıklarını, hazırladıkları paketleri yetkili ve ilgililere sunduklarını bildirdi. 
     Türkiye'de ''Ayrıcalıklı Sanayi Bölgesi'' kurulmasının bir gereklilik olduğunu ifade eden Baş, şunları kaydetti 
     ''Bunun için de en ideal yer Yumurtalık'tır. 55 bin dönüm alanı kapsayan bölgenin altyapısı hazırdır ve kısa sürede devreye girebilir. 
     Deprem açısından riski düşük bir yerde kurulmuştur ve Avrupa, Ortadoğu, Yakındoğu ile Afrika pazarlarına rahatlıkla erişilebilecek konumdadır. Bölge, aynı zamanda GAP bölgesi için de dışa açılan kapı özelliğindedir. Bu nedenle sadece Adana'yı değil, GAP illerini, Doğu Akdeniz kentlerini ve yaratacağı ekonomik etkilerle Orta ve Doğu Anadolu'yu kapsayan bir hinterlandı içine almaktadır. 
     Bu proje gerçekleşirse, ekonomiye 5 milyar dolar katma değer ve 100 bin kişiye istihdam olanağı sağlanacaktır. Tüm bölgenin ve ülkenin 
     kalkınmasına önemli katkılar verecektir.'' Baş, Ankara'daki ziyaretlerden olumlu izlenimlerle döndüklerini belirterek, ''Ankara'da iki gün sürecek olan komisyonu etkilemek ve bir baskı unrusu olmak amacıyla tüm yetkili ve ilgililerden destek bekliyoruz'' dedi. 
     






</TEXT>
</DOC>
