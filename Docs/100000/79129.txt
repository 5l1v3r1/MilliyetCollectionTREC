<DOC>
<DOCNO> 79129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo15.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Hakan Şükür ve İlhan'ın uyumundan memnunum'' 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası Finalleri hazırlıkları çerçevesinde A millilerin dün akşam Hollanda'da Şili'yi 2-0 yendiği maçtan genel olarak memnun olduğunu söyledi. 
     Milli takım kafilesiyle birlikte İstanbul'a dönen Şenol Güneş, Atatürk Havalimanı'nda yaptığı açıklamada, hazırlık maçlarında alınan sonuçların kamuoyu tarafından çok önemli olabileceğini, ancak kendilerini o kadar da çok ilgilendirmediğini belirtti. 
     Bu maçlarda kendileri için asıl önemli konunun futbolcuların genel durumu ve oyun anlayışlarını sahaya yansıtmaları olduğunu kaydeden Güneş, şöyle konuştu ''Buna rağmen diğer hazırlık maçlarına oranla kazanma duygusu üst seviyede olan bir karşılaşmaydı. Oyun anlayışı ve takım disiplinine uyma da olumluydu. Teknik olarak iyi olmamıza rağmen, zaman zaman yaptığımız pas hataları oyunun süratini ve temposunu düşürdü. Bu eksikliklerimizi giderebilirsek, daha da iyi olacağımızı düşünüyoruz. Ama asıl önemli olan konu, görev verilen tüm arkadaşlar görevlerini yerine getirdiler'' Şenol Güneş, dünkü maçta ilk kez maç başından itibaren forvette birlikte görev verdiği Hakan Şükür ve İlhan Mansız'ın performanslarından ve uyumlarından memnun olduğunu söyledi. Bu iki futbolcunun genel durumları ve uyumlarını görmek açısından birlikte oynamalarının önemli olduğunu vurgulayan Güneş, ''Ama şu anda o ya da bu oyuncu olur demek doğru değil. Dünya Kupası finallerine daha süre var. Ama oyuncularımın uyumlu olması, çalışkan olması, kazanma duygusu olması, ekip ruhu olması sevindirici. Ama tabii ki eksikliklerimiz de var.'' 
     
     Rüştü'den iyi haber 

     Sakatlığı nedeniyle Almanya'da tedavi olan milli kaleci Rüştü Reçber'in durumu hakkında da açıklama yapan Şenol Güneş, bu oyuncunun sakatlığının uzun süreli olmayacağını öğrendiklerini söyledi. 
     Güneş, ''Rüştü bizim için önemli bir oyuncu. Sakatlığı bizi rahatsız etmiştir. Ama aldığımız bilgiler olumlu. Rahatsızlığının uzun vadeli olmayacağını biliyoruz ve kendisini de bir an önce bekliyoruz'' dedi. 
     Aday kadroda yer alan diğer iki kaleci Ömer ve Zafer'den de övgüyle söz eden Milli Takımlar Teknik Direktörü Şenol Güneş, ''Şu anda oynayan 2 kalecimiz Ömer ve Zafer de gayet uyumlu. Ömer zaten bizimle birlikteydi. Zafer'in de ilk kez kadroda yer almasına rağmen, uyum sorunu çekmemesi sevindirici'' şeklinde konuştu. 
     
     Alpay mayıs başında dönüyor 

     Bu arada, sakatlığı nedeniyle uzun süredir sahalardan uzak kalan Alpay Özalan'ın da Mayıs ayı başında oynayabilecek duruma geleceği bildirildi. 
     Şenol Güneş, milli futbolcunun durumunun iyiye gittiğini belirterek, ''Eski sakatlığı geçmesine rağmen, geçen hafta ayağını yere vurunca bilek yan bağlarında zorlanma oldu. Ama şimdi durumu iyi. 
     Ay başına kadar yetişeceğini sanıyorum'' dedi. 
     Türkiye'nin Şili karşısında aldığı 2-0'lık galibiyet, A Milli Futbol Takımı oyuncularını da sevindirdi. 
     Galatasaraylı Bülent Korkmaz, hazırlık maçlarındaki şansızlıklarını Şili önünde kırdıklarını belirterek, ''Hazırlık maçlarındaki başarısız sonuçlar serisine son verdik. İyi oynadık ve maçı kazandık. Defansta da çok iyi performans ortaya koyduk'' diye konuştu. 
     Galatasaray'ın bir başka milli oyuncusu Ergün Penbe ise Şili karşısında istedikleri oyunu ortaya koyduklarını vurgulayarak, ''Şili karşısında gerçek gücümüzü ortaya koyduk. Dünya Kupası Finalleri'nde de iyi bir takım izleteceğiz'' dedi. 
     





</TEXT>
</DOC>
