<DOC>
<DOCNO> 94202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/siyaset/asiy.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vefa’ bir semt adıymış 
</HEADLINE>
<TEXT>
Ecevitler’i hep ben savundum 
Başbakan ve eşinin savaş açtığı Hüsamettin Özkan, "Senaryolar üretildi, laflar taşındı ve onlar da bundan etkilendiler" mesajı verdi 
     SERPİL ÇEVİKCAN Ankara 

     Başbakan Bülent Ecevit’le eşi Rahşan Ecevit’in, kendilerini savunmadığı gerekçesiyle savaş açtıkları Başbakan Yardımcısı Hüsamettin Özkan, "Sayın Ecevit’i kimilerinin sessiz kaldığı her zeminde ben savundum. Buna son ekonomi zirvesi de dahildir. Senaryolar üretildi, laflar taşındı, bundan etkilendiler" mesajı verdi. 
     11 yıldır, Ecevit’in en yakınındaki isim olan, bütün krizlerde "yapıştırıcı" rolüyle Başbakan’ı rahatlatan ve üçlü koalisyon hükümetinin bugüne kadar ulaşmasında büyük rol oynayan Özkan’ın gözden çıkarılması, siyasette vefa tartışmalarını yeniden gündeme taşıdı. 
     Ecevit’in yıllarca sağ kolu olan ve herşeyini emanet ettiği Özkan’a eşinin de etkisiyle evinin kapılarını kapatması ve doğrudan konuşmak yerine DSP Grup Başkanvekili Emrehan Halıcı’nın yaptığı bir açıklamayla çok sert uyarılarda bulunması Özkan’ı çok rahatsız etti. Özkan’ın yakınlarıyla yaptığı ilk değerlendirmelerde "Vefa için bir semt adı’ derlerdi, doğruymuş" diye tepki gösterdiği öğrenildi. 
     
     Zor günlerde birlikteydik 
     Özkan’ın yakın çevresine Ecevitler’in eleştirilerine karşı, yakınlarıyla şu görüşleri paylaştığı öğrenildi 
     "Hep Sayın Başbakan’ın yanında oldum. En zor günlerde birlikteydik. Kimi krizlerde, MGK’da yaşanan tartışmada kendisini tek savunan bendim. Ne başka bir hesabım oldu, ne de düşüncem. Ancak senaryolar üretildi, laflar taşındı. Herşeye kulağımı kapadım. Son zirvede de Ne krizler yaşadık, o dönemlerde de Başbakan rahatsızlanmış mıydı’ dedim. Hükümet için çalıştım." 
     Özkan’ın, "siyasi belirsizlik tartışmaları nedeniyle ekonomideki dengelerin sarsıldığı günlerde, hükümet ekseninde yaşanan sorunların DSP’ye de taşınmak istenmesinin yeni tehlikeler yaratacağı" görüşünü de dile getirdiği öğrenildi. 
     
     Göcek’te denize açıldı 
     Liderler zirvesinden sonra Ankara’dan ayrılan Hüsamettin Özkan, Göcek’te görüldü. Özkan, önceki gün eşi ile birlikte Göcek’e geldi. Geceyi Port Göcek Marina’da bağlı "Rame" adlı yelkenli teknede geçiren Özkan, dün sabah erken saatlerde denize açıldı. Özkan’ın marina çalışanlarına tatil için geldiğini ve bugün Ankara’ya döneceğini söylediği belirtildi. 
     



 SİYASET 


















</TEXT>
</DOC>
