<DOC>
<DOCNO> 90798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo23.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkersporlu Fatih'in NBA rüyası gelecek yıla kaldı 
</HEADLINE>
<TEXT>

     Erkekler Basketbol Birinci Ligi'nde geçen sezon kiralık olarak oynadığı Beşiktaş'ta başarılı bir performans ortaya koyan ve NBA Ligi takımlarının dikkatini çeken Fatih Solak, bu ülke takımlarının ''draft''ına gelecek yıl gideceğini açıkladı. 
     Ülkerspor'un oyuncusu Fatih Solak, bu sezon NBA Ligi takımlarının antrenmanlarına katılıp bu ligde oynamak için seçilmeyi amaçladığını belirterek, ''Ancak yakın bir zamanda fıtık ameliyatı oldum. Henüz sakatlığım geçmedi. Yeni yeni koşulara başladım. 20 gün sonra tam olarak iyileşmiş olacağım. Antrenmanlara da bu süre içinde başlayacağım. Fıtık ameliyatım nedeniyle bu yıl NBA Ligi takımlarının seçmelerine katılamayacağım'' diye konuştu. 
     Fatih Solak, gelecek sezonu iyi değerlendirip eksiklerini gidereceğini ve gelecek yıl NBA Ligi ''draft''ına katılacağını kaydetti. 
     





</TEXT>
</DOC>
