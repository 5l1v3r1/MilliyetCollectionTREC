<DOC>
<DOCNO> 96361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo08.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahyaspor'a imam ve müezzinlerden yardım 
</HEADLINE>
<TEXT>

     Kütahya Valiliği'nin ildeki kamu kurum ve kuruluşlarında çalışan personele yönelik, ''Kütahyaspor'a yardım yapılması'' çağrısına, ilk yanıt Kütahya Müftülüğü'nde çalışan imam, müezzin ve diğer çalışanlardan geldi. 
     Kütahya Valiliği'nin 5 Temmuz tarihinde tüm kamu kurum ve kuruluşları ile ilçe kaymakamlıklarına gönderdiği genelgede, A Milli Futbol Takımı'nın Dünya Kupası'nda birlik ve beraberlik sonucu büyük bir başarıya imza attığı anımsatılmış, aynı birlikteliğin sağlanması halinde Kütahyaspor'un da ikinci ligde başarılı olacağı belirtilmişti. 
     Genelgede, Kütahya'daki tüm kamu kurum ve kuruluşları ile ilçe kaymakamlıklarının, kendi personelinden 15 Temmuz'a kadar alacağı maaş ve ücretten tamamen personelin kendi rızası ile vereceği bağışların, açılan hesaplara yatırılması, dekontların da Kütahya Valiliği'ne gönderilmesi istenmişti. 
     Genelgeye ilk yanıt, Kütahya Müftülüğü'nden geldi. Müftülüğün, kurum bünyesinde çalışan, imam, müezzin ve diğer personelden toplanan toplam 5 milyar liralık bağış topladığı ve bu parayı açılan banka hesalarına yatırdığı öğrenildi. 
     Kütahya Valiliği, kampanyada Kütahyaspor'a 50 milyar lira yardım toplamayı hedefliyor. 
     





</TEXT>
</DOC>
