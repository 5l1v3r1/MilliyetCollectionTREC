<DOC>
<DOCNO> 55445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/spo01.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜYÜK YEMİN 
</HEADLINE>
<TEXT>

Kaptan Tayfur, Kadıköy’e gitmeden önce arkadaşlarıyla özel toplantı yaptı. Daum’un katılmadığı görüşmede tecrübeli oyuncu, "Geleceğimiz bu maça bağlı. Ne olursa olsun, kazanalım" dedi 
     BİLAL MEŞE 

     Kenetlendiler 
     BEŞİKTAŞ’IN Fulya Tesisleri’nde futbolcular Fenerbahçe’yi yenmek için kenetlendiler, büyük yemin ettiler. Teknik Direktör Daum’un yer almadığı toplantıda konuşan kaptan Tayfur, "Kaderimiz, geleceğimiz, herşeyimiz bu maça bağlı. Sakin olalım, kulaklarımızı tribüne kapatalım, işimize dört elle sarılalım. Şartlar ne olursa olsun, gidip, kazanalım" diye konuştu. 
     
     Motive etti 
     YAKLAŞIK bir saat süren özel toplantıda, Tayfur’un ayrıca, "Rakibimiz 24 maçtır sahasında yenilmiyor. Üç puanın yanısıra bu özelliğine de son verelim. Onlar stres ve baskı altında oynayacak" şeklindeki sözleri diğer futbolcuları hırslandırdı. Tüm takım, Fulya tesislerinde, "Bu iş Şükrü Saraçoğlu Stadı’nda bitecek, rakibimize stadı zindan edeceğiz" diyerek galibiyet yemini etti. 
     
     İşareti verdik’ 
     ASBAŞKAN Yıldırım Demirören, "Kazanmaya gittik ve bunu başardık. Hedefimize ağır ağır gidiyoruz. Sezon sonunda ipi göğüsleyen biz olacağız" dedi. Yönetici Mete Düren de kendileri için Fenerbahçe karşılaşmasının geride kaldığını ifade ederek, "Artık geleceğe bakmalıyız. Bizim için önemlisi bu galibiyetle zirveye aday olduğumuzun işaretini vermiş olmamızdır" diye konuştu. 
     
     Sabaha kadar eğlence 
     BEŞİKTAŞLI futbolcular Fenerbahçe galibiyetini Fulya’da taraftarlarla kutladılar. Yöneticiler de bir gece kulübünde sabaha kadar eğlendiler. Teknik Direktör Daum’un da katıldığı kutlamada Beşiktaş marşları çalındı, derbi zaferinin keyfi çıkarıldı. 
     
     Myhre’ye övgü 
     FENERBAHÇE derbisindeki performansı ve kurtardığı pozisyonlarla dikkatleri üzerine çeken Beşiktaş’ın file bekçisi Myhre’ye takım içinde güven oyu çıktı. Kaptan Tayfur, "İyi kaleci. Hırsı ve ceza alanı içinde kendine olan güveni mükemmel. Yediğimiz tek golde yapacağı bir şey yoktu. Rüzgar nedeniyle top havada yön değiştirdi. Dokunsaydım kendi kaleme atardım" diye konuştu. 
     
     Stavrum’a operasyon 
     BEŞİKTAŞ’IN forvet oyuncularından Stavrum, ameliyat masasına yatacak. Norveçli oyuncunun sol aşil tendonunda kronik ağrıların bulunduğunu belirten kulüp doktoru Ayhan Obtur, "İlaç tedavilerine yanıt alamıyoruz. İsviçre’de bir klinik var ve görüşmelerimiz sürüyor" dedi. Dün yapılan antrenmana hafif sakatlıkları bulunan Myhre, Ahmet Yıldırım ve Yasin katılmadı. 
     
Daum durmuyorAlman hoca, Fenerbahçe galibiyetine rağmen yönetimi suçlamaya devam etti, "Sözlerini bile tutmadılar" dedi 
     BEŞİKTAŞ Teknik Direktörü Christoph Daum, yönetimi sözünde durmamakla suçladı. Bir televizyonun canlı yayınına telefonla katılan Alman hoca, Başkan Serdar Bilgili’yi desteklerken, yöneticilere çattı. Bilgili’nin, Beşiktaş için büyük bir şans olduğunu ileri süren Daum, "Ben Beşiktaş’a değil, Beşiktaş bana muhtaçtı. Gelmem için saatlerce dil döktüler" diye konuştu. 
     KALIP kalmama konusunda kararını yılbaşında vereceğini söyleyen tecrübeli teknik adam, "Beşiktaş’a gelirken zor durumdaydım, ama Beşiktaş daha zor durumdaydı. İmza atarken büyük vaadlerde bulundular. Sözlerini çabuk unuttular" ifadelerini kullandı. Beşiktaş için birçok teklifi geri çevirdiğini kaydeden Daum, "Bu takımlardan biri hala Şampiyonlar Ligi’nde" dedi. 
     
     Nihat yuvadan uçuyor 
     SİYAH - BEYAZLI takımın yıldız oyuncusu Nihat bugün Real Sociedad ile resmi sözleşme imzalayacak ve ardından İspanya’ya gidecek. Bugün saat 13.30’da basın toplantısı düzenleyecek olan Real Sociedad Teknik Direktörü John Benjamin Toshack da dün akşam İstanbul’a gelirken, İspanyol Kulübü’nün başkanı Asti, yönetimle anlaşmanın son detaylarını gözden geçirdi. Yarın San Sebastian’da sağlık kontrolünden geçirilecek olan Nihat, perşembe günü de medyaya tanıtılacak. Fotoğraf Cengiz Malgır 
     



 SPOR 
























</TEXT>
</DOC>
