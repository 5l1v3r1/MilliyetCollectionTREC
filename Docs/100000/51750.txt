<DOC>
<DOCNO> 51750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sonspo02.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Milli Takımı İstanbul'da riskli oynayacak 
</HEADLINE>
<TEXT>

     Avusturya Teknik Direktörü Otto Bariç, futbolda Dünya Kupası Avrupa Elemeleri play-off baraj maçında Türkiye'nin 1-0 galip gelmesini ''şans'' olarak niteleyerek, ''bizim şansımız hala var. İstanbul'da her şeyi riske edip son dakikaya kadar kazanmak için oynayacağız'' dedi. 
     Bariç, Türk takımının çok iyi oynadığını, ancak bir gol atacak kadar iyi olmadıklarını ileri sürerek, şunları söyledi 
     ''Bazen olmadık bir günde bir gol kazanabilirsiniz, bu kez şans bize değil Türklere yardım etti. Türklerin gücü azaldıkça biz güçlendik. Bu skor rövanş maçı için 0-0 anlamına gelir. Biz İstanbul'da bir gol atmak zorundayız. Kondisyon olarak bu golü atabilecek durumdayız ve son dakikaya kadar bunu başarmak için her şeyi yapacağız.'' Avusturya milli takımının kaptanı Andreas Herzog da son 15-20 dakikaya kadar hücuma geçemediklerini, oyunu kurmaya uğraştıklarını, ancak bunu da başaramadıklarını söyledi. Herzog, hakemleri eleştirerek, ''umarım rövanş maçındaki hakemler oyuna daha iyi hakim olurlar'' dedi. 
     Başlangıçta şansların yüzde 50 ve yüzde 50 olduğunu, ancak ilk maçtan sonra şansların yüzde 30 ve yüzde 70 olarak ortaya çıktığını ifade eden Herzog, Türkiye'deki rövanş maçında riske girip en kısa sürede bir gol atmak için her şeyi yapacaklarını kaydetti. 
     Kaleci Franz Wohlfart da ''maçın hiç de iyi olmadığını ve Türklerin de kendilerinden üstün olmadıklarını'' iddia etti. 
     Wohlfart, İstanbul'daki maçta en azından bir gol atmak için çalışacaklarını ve şansın da kendilerine yardım etmesini beklediklerini söyledi. 
     






</TEXT>
</DOC>
