<DOC>
<DOCNO> 60329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/yasam/yas06.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam öldüren silahın idamına..’ 
</HEADLINE>
<TEXT>

Amerika'da bir ilk daha. Chicago’da bir mahkeme, Illinois eyaletinde silahla öldürülenlerin yakınlarına silah ve mermi üreten firmalar hakkında tazminat davası açma hakkı tanıdı... 
     DIŞ HABERLER SERVİSİ 

     Yıllarca zararını bildikleri halde sigara içip kanser olduktan sonra sigara üreticisi dev firmalar hakkında milyar dolarlık dava açanların, yıkadığı kedisini mikrodalga fırında kurutmaya kalkıp pişince tazminat isteyenlerin, sıcak kahve içerken üzerine döküp haşlanınca mahkemeye koşanların ülkesi olan Amerika, bu konuda hayli ilginç bir ilke daha imza attı. 
     Bundan sonra Amerika'nın en azından Illinois eyaletinde Amerikan yapımı bir silah ve onun attığı mermiler ile vurularak ölenlerin yakınları, hem silahın hem de merminin üreticisi firmalar hakkında tazminat davası açabilecekler. Bu ilginç duruma önayak olan kararı ise, Illinois eyaletinin ve Amerika'nın en büyük kentlerinden Chicago'da bir mahkeme verdi. 
     
     Gereği böyle düşünüldü 
     Chicago Temyiz Mahkemesi, silahlı kişilerce öldürülen bir polisin ailesi ile dört ayrı silahlı saldırı kurbanının yakınlarının açtığı bir davaya bakıyordu. 
     Bu saldırılarda can veren kurbanların yakınları, dünyanın bir numaralı silah üreticilerinden Smith Wesson'un da aralarında bulunduğu bir grup şirketten, 'Silahları olmasaydı, cinayetler yaşanmazdı' mantığıyla tazminat istiyorlardı. 
     Ve işte bu tazminat davaları ile ilgili son kararı veren temyiz mahkemesi, cinayetlerde kullanılan silah ve kurşunların üreticileri hakkında dava açılmasına olanak tanıdı. Böylece, Illinois eyaleti sınırları içinde yakınları silahla öldürülen kişilere, milyarlarca dolarlık dava açma yolu açıldı. 
     Bu karara tek karşı çıkan da, tabii ki Illinois eyaletinde silah üreten firmalar ve temsilcileri oldu.. 
     



 YAŞAM 























</TEXT>
</DOC>
