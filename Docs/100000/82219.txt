<DOC>
<DOCNO> 82219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun02.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya'daki uçak kazasında 106 ölü var 
</HEADLINE>
<TEXT>

     Nijerya'daki uçak kazasında 106 kişinin öldüğü bildirildi. 
     Havacılık yetkilileri, içinde 69 yolcuyla 7 kişilik mürettebat bulunan Nijerya uçağının, ülkenin kuzeyindeki Kano kentinde, nüfusun yoğun olduğu Gwammaja bölgesine düşmesi sonucu yerdekilerle birlikte 106 kişinin yaşamını yitirdiğini açıkladılar. 
     Ülkenin ticari başkenti Lagos'a gitmek üzere Kano'dan havalanmasından kısa süre sonra düşen uçaktakilerin tümünün öldüğü sanılırken, enkaz altından yeni cesetler çıkarıldığı belirtildi. 
     Bu arada ülkedeki radyo kanalları, düşen uçaktaki yolcular arasında Nijerya Spor Bakanı ve gün içinde Kano'da bir kitap tanıtımına katılan bazı üst düzey yetkililerin bulunduğunu bildirirken, bu haber henüz bağımsız kaynaklarca doğrulanmadı. 
     Nijerya'nın EAS Havayolları'na ait BAC 111-500 tipi iki motorlu uçak, Kano havaalanı yakınlarındaki yerleşim birimlerinin üstüne düşmüş ve bir camiyle bölgedeki evlere çarpmıştı. 
     





</TEXT>
</DOC>
