<DOC>
<DOCNO> 71333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo08.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Finale çıkan Beşiktaş şimdi de derbiye odaklandı 
</HEADLINE>
<TEXT>

     Denizlispor'u deplasmanda 1-0 yenerek Türkiye Kupası'nda finale yükselen Beşiktaş'ta, büyük sevinç yaşanıyor. 
     Siyah-beyazlı kulübün iletişim komitesi başkanı Mete Düren, sezon başında belirledikleri 2 ana hedeften birisine çok yaklaşmış olmanın mutluluğu ve coşkusunu yaşadıklarını söyledi. 
     Düren, ''Sezon başındaki 2 ana hedefimizden birisine çok yaklaşmış olmanın mutluluğu ve coşkusu içindeyiz. Ancak bu tür coşkuların kalıcı olabilmesi için mutlaka esas hedef olan lig şampiyonluğumuzla süslenmesi gerekir'' dedi. 
     Bu tür karşılaşmalarda sergilenen oyundan çok sonucun önemli olduğunu vurgulayan Düren, ''Bu nedenle hocamız tarafından verilen taktiğin başarıyla uygulanmasından da ayrıca mutluluk duyuyoruz. Bu da Beşiktaş Futbol Takımı'nın, kendi arzusuna göre, isterse göze hoş gelen iyi futbol oynama, isterse de sadece sonuca yönelik, stratejik golle kazanma isteğini gösteriyor. Bu da bizi çok memnun ediyor'' diye konuştu. 
     Artık bu maçı unuttuklarını anlatan Düren, ligde Galatasaray ile hafta sonunda yapacakları derbi maçla ilgili olarak da, ''2 takım arasındaki ezeli rekabetin geleneklerine uygun bir maç olacağına inanıyorum. Ali Sami Yen Stadı'na da galibiyet parolasıyla gideceğiz'' dedi. 
     






</TEXT>
</DOC>
