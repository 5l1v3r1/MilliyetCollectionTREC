<DOC>
<DOCNO> 52323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur25.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yapılan reformlar IMF'nin dayatması değil" 
</HEADLINE>
<TEXT>

     Devlet Bakanı Kemal Derviş, Türkiye'nin gerçekleştirdiği reformların ''IMF'nin dayatması'' olduğu görüşünün tamamen yanlış olduğunu söyledi. 
     Derviş, TBMM Plan ve Bütçe Komisyonu'nda milletvekillerinin, Hazine Müsteşarlığı'nın 2002 bütçesi üzerindeki soru ve eleştirilerini yanıtladı. 
     Yapısal reformlara ilişkin kanunların TBMM'den geçtiğini hatırlatan Derviş, ''Bu reformlar, bizim geldiğimiz Mart ayında icat edilmedi. Uzun süredir Türk bürokratlarının ve uzmanlarının üzerinde çalıştığı reformlardı'' diye konuştu. 
     Reformların dışarıda icat edildiği ve ''IMF'nin dayatması'' olduğu görüşünün tamamen yanlış olduğunu belirten Derviş, reformların Türk kuruluşlarınca hazırlandığını ve TBMM'de kabul edildiğini söyledi. 
     
     Milletvekillerinin kredi istemesi 
     Derviş, milletvekillerinin kredi istemesi ile ilgili açıklamasını hatırlatarak, bu konuya açıklık getirilmesini isteyen milletvekillerini yanıtlarken de, eleştirilerden üzüldüğünü ifade etti. 
     Siyasetin ekonomiyi yönetmesinin, yön vermesinin ve yasal düzenlemesini yapmasının demokrasinin bir gereği olduğuna işaret eden Derviş, ekonomilerin dikta rejimleriyle yönetilemeyeceğini kaydetti. 
     Derviş, piyasa şartları içinde çalışması TBMM'de kararlaştırılan kamu bankalarıyla ilgili tekil işlemlerin banka yönetiminin iradesinde olması gerektiğini belirterek, ''Ben hiç kimsenin bize kişisel çıkar veya kötü niyetle geldiğini söylemedim. Kamu bankalarıyla ilgili çıkarılan yasaya herkesin saygı duyması lazım. 
     Bankaya müdahale etmemesi lazım. Benim bu söylediğimden, bize çıkar sağlamak için gelindiği anlamı çıkarılamaz'' şeklinde konuştu. 
     
     Borçlar 
     Bakan Derviş, bankaların gerekli düzenlemeleri yaparak reel sektöre kredi verecek duruma gelmesi için çalışmaların hızlandırılacağını bildirerek, uzun vadeli ve düşük maliyetli borçlanmanın önemine işaret etti. 
     Alınan dış borçların, yeniden yapılanma ve ekonomik büyüme için kullanılmaması durumunda ek yükten başka birşey getirmeyeceğini vurgulayan Derviş, alınan borçların kullanılacağı yerlerin önemini vurguladı. 
     Derviş, tüm dünyada ekonomik programların IMF tarafından desteklendiğini hatırlatarak, alınan kredilerin verimli kullanılması için birtakım şartların koşulmasının da normal olduğunu kaydetti. 
     Yabancı sermayenin gelmesinin önemine işaret eden Derviş, Türkiye'de bu konuda gerekli yasaların bulunduğunu ancak bir eşgüdüm sorunu yaşandığını anlattı. 
     Derviş, borç ödemelerinin gelecek yıl da devam edeceğini bildirerek, 2-3 yıla kadar Türkiye'nin borç sarmalından kurtulacağını söyledi. 
     Derviş, devlet yardımlarının ve desteklerinin üst ve orta gelir grubuna değil, fakirlere gitmesi gerektiğini ifade ederek, bu nedenle tarımda doğrudan destekleme uygulamasına geçileceğini söyledi. 
     






</TEXT>
</DOC>
