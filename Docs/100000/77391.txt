<DOC>
<DOCNO> 77391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo09.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant'tan derbi yasakları.. 
</HEADLINE>
<TEXT>

     Fenerbahçe'de, iki günlük izinin ardından, hafta sonu Beşiktaş ile yapılacak derbi maçının hazırlıklarına başlandı. 
     Samandıra Tesisleri'nde gerçekleştirilen antrenmanda teknik direktör Werner Lorant futbolcularına hafif bir çalışma yaptırdı. 
     İdmana tesislerdeki salonda başlayan sarı-lacivertli futbolcular, 45 dakikalık çalışmanın ardından sahaya çıktılar. Sahada da bir süre koşu yapan futbolcular, pas çalışması yaptıktan sonra antrenmanı tamamladılar. Futbolcuların antrenmanda neşeli oldukları gözlenirken, zaman zaman birbirleriyle şakalaşmaları dikkat çekti. Antrenmana, sakatlığı nedeniyle tedavisi süren Rüştü'nün dışında bütün futbolcular katıldı. Pas çalışması sırasında Ali'nin attığı top kulağına çarpan Ceyhun hafif bir sakatlık geçirdi. Bu arada, idmandan sonra Ümit kendi isteği doğrultusunda bir süre tek başına çalıştı. 
     
     Lorant yasakları 

     Alman çalıştırıcı, derbi maça konsantre edebilmek için futbolcularına bazı yasaklar getirdi. 
     Lorant, röportaj yapma yasağı getirdiği sarı-lacivertli futbolcuların reklam ve tanıtım amaçlı olarak herhangi bir etkinliğe katılmalarını da yasakladı. 
     Bu sabah yapılan çalışmanın ardından, Beşiktaş ile 14 Nisan Pazar günü yapılacak derbi maça kadar Samandıra Tesisleri'nin kapılarını adeta dış dünyaya kapatan Werner Lorant, antrenmanları basına kapattı. 
     Lorant'ın maçtan bir gün önce basın toplantısı yapacağı bildirildi. 
     Çalışmalarını derbi maça kadar günde tek antrenman yaparak sürdürecek Fenerbahçeli futbolcular, 12 Nisan Cuma günü Samandıra Tesisleri'nde kampa girecek. 
     Werner Lorant'ın hafta boyunca, futbolcularına Beşiktaş'ın maç kasetlerini izletip, bu maçla ilgili taktiksel çalışmalar yaptıracağı öğrenildi. 
     
</TEXT>
</DOC>
