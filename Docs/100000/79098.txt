<DOC>
<DOCNO> 79098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko08.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros "2001'de 814 trilyon liralık satış gerçekleştirdik" 
</HEADLINE>
<TEXT>

     Migros Genel Müdürü Ömer Bozer, Migros'un 2001 yılı sonuçlarının son derece başarılı olduğunu vurgularken, geçen yıl yurtiçinde 814 trilyon lira satış gerçekleştirdiklerini bildirdi. 
     Migros'un yeni Genel Müdürü Ömer Bozer, basın mensuplarıyla tanışma ve gündem konularını paylaşmak üzere düzenlediği toplantıda, şirketin 2001 yılı sonuçlarını açıklarken, yeni hedefleri hakkında bilgiler verdi. 
     Bozer, 2001 yılında 25 trilyon lira vergi öncesi kar elde ederek, toplam 7.2 trilyon lira Kurumlar Vergisi ile ekonomiye katkı sağladıklarını ifade etti. 
     Migros'un geçen yıl devlete ödediği toplam vergi miktarının 28.5 trilyon lira olduğunu belirten Bozer, sosyal mükellefiyetler olarak da 11.7 trilyon lira ödendiğini kaydetti. 
     Yurtdışı iştiraklerde 218 milyon dolar satış ve 16.5 milyon dolar net kar sağlandığını belirten Bozer, yurtiçi ve yurtdışında yaklaşık 86 milyon dolar yatırım gerçekleştirerek, toplam satış alanının 341 bin metrekareye çıkartıldığını, toplam kapalı alanın ise 623 bin metrekareye ulaştığını anlattı. 
     
     2002 hedefleri 
     Migros'un 2002 yılı hedeflerini de açıklayan Bozer, yurtiçinde 1.3-1.4 katrilyon lira, yurtdışında 280 milyon dolarlık satış hedeflediklerini söyledi. 
     Bozer, yurtiçinde 16-17 bin metrekare ilave satış alanı sağlayacak 10 Migros ve 30 Şok Mağazası, yurtdışında Moskova'da 2 yeni alışveriş merkezi ve 5 yeni süpermarket ile toplam 10 Ramstore hedeflendiğini belirterek, ''Bu hedefler doğrultusunda ilk 3 ayda yurtiçinde toplam 11 mağazamız, yurtdışında da toplam 4 mağaza hizmete sokulmuştur'' dedi. 
     





</TEXT>
</DOC>
