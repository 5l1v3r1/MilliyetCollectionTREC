<DOC>
<DOCNO> 59879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo12.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Hakan Bayraktar nihayet antremana katılabildi 
</HEADLINE>
<TEXT>

     Fenerbahçe, ikinci yarı hazırlıklarını, bugün basına kapalı yaptığı antrenmanla sürdürdü. 
     Samandıra Tesisleri'nde antrenör Oğuz Çetin yönetiminde yapılan idmanında sarı-lacivertli futbolcular, dayanıklılık testine tabi tutuldu. 
     Doktorların kontrolünde yaklaşık 4.5 saat süren ve 2'şerli gruplar halinde gerçekleştirilen dayanıklılık testine, sakatlıkları bulunan Mert Meriç ve Oktay katılmayıp tedavi oldu. 2 gündür mazeretsiz olarak çalışmalara katılmayan Hakan Bayraktar ise takımla birlikte dayanıklılık testine katıldı. 
     Bu arada kulüp yönetim kurulunun, 29 Aralık Cumartesi günü tüm futbolcuların Samandıra Tesisleri'nde olmasını istemesine karşın, İstanbul'a dün akşam dönen Hakan Bayraktar'ın, antrenör Oğuz Çetin ile bir görüşme yaptığı öğrenildi. Hakan Bayraktar'ın bu akşam ve yarın akşam ceza antrenmanı yapacağı, ayrıca para cezası alacağı öğrenildi. 
     Yarın izin yapacak olan Fenerbahçe, ikinci yarı hazırlıklarını 2 Ocak Çarşamba günü gerçekleştireceği çift antrenmanla sürdürecek. 
     






</TEXT>
</DOC>
