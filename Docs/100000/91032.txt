<DOC>
<DOCNO> 91032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo28.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Transferde acelemiz yok" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, yabancı oyuncu transferlerinde aceleci olmadıklarını ve şu an için beklemede olduklarını söyledi. 
     Dünya Kupası'dan takımların birer birer elendiğini vurgulayan Ali Dürüst, şöyle konuştu 
     ''Futbolcular ülkelerine geri dönüyor. Avrupa'da birçok takımın çok şişkin kadrosu var. Kulüpler bazı oyuncularından vazgeçmeye çalışıyorlar. Biz de bunu iyi değerlendirmeye çalışacağız. Biraz daha bekleyeceğiz, fazla acelemiz yok. Zaten UEFA'ya Şampiyonlar Ligi için listemizi de 30 Ağustos tarihinde vereceğiz.'' Dürüst, Avusturya'da yapılacak ilk hazırlık kampına milli takımda bulunan oyuncuların da katılmayacağına dikkat çekerek, İsviçre'deki ikinci etap kampına transferleri de tamamlamış olarak tam kadro gideceklerini söyledi. 
     
     ''HASAN İÇİN HİÇBİR TEKLİF YOK'' 
     Milli takımda oynadığı futbolla tüm dikkatleri üzerine çeken Hasan için kendilerine gelen hiçbir önerinin bulunmadığını açıklayan Dürüst, ''Hasan şu anda milli takımda ve önemli bir maçı var. Kafasını karıştırmamak lazım'' dedi. 
     Dürüst, Hasan ile 1 yıllık sözleşmelerinin bulunduğunu vurgulayarak, ''Bu futbolcu için bize gayri resmi, ya da resmi teklif gelmedi. Burada oyuncunun tercihi önemlidir. O bizi tercih eder, biz de kendisi için her türlü fedekarlığı yaparız. Ama şu an için fazla spekülasyon yapmamamız lazım'' diye konuştu. 
     
     ''GABRIEL İÇİN KARAR VERECEĞİZ'' 
     Dürüst, Gabriel'in transferinde şu an için bir gelişme olmadığını söyledi. 
     Gabriel'in transferinin kararını kendilerinin vereceğini ifade eden Dürüst, ''Bu futbolcu için top bizde. İstersek vazgeçeriz, istersek alırız. Teknik heyetle birlikte karar vereceğiz'' açıklamasını yaptı. 
     Bu arada Dürüst, Alpay'ın transferi konusunda da, ''Galatasaray bu futbolcunun bonservisini aldı'' biçimindeki spekülasyonların da doğru olmadığını söyledi. 
     





</TEXT>
</DOC>
