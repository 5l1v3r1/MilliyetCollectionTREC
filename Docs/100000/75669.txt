<DOC>
<DOCNO> 75669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo07.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kongresi'nde oy pusulası karmaşası.. 
</HEADLINE>
<TEXT>

     Beşiktaş Kulübü Olağan Seçim Genel Kurulu'nda başkan adaylarının konuşmasının ardından oy verme işlemi başladı. 
     20 sandıkta başlayan oy verme işlemi sırasında başkan adayı Hasan 
     Arat ve arkadaşları turuncu renkli kendi oy pusulalarının bazılarında isimlerin ve damgaların bulunmadığı gerekçesiyle itirazda bulundu. 
     Hasan Arat, yönetim kurulu listesindeki Mehmet Kazancı ile birlikte divan başkanlık kurulunun bulunduğu bölüme gelip elindeki boş turuncu oy pusulalarını göstererek itiraz etti. 
     Kazancı, Bilgili'nin yeşil oy pusulalarında böyle bir yalnışlığın yapılmadığını bunun kasti olduğunu ileri sürerek, ''Seçim bir oyla dahi kaybedilebilir. Bizim turuncu oy pusulalarımız boş veya damgasız olursa geçersiz sayılacak. Buna itiraz ediyoruz'' dedi. 
     Bunun üzerine kongre divan başkanı Erdoğan Tuncer, oylamayı durdurarak üyeleri ellerinde boş turuncu pusulaları olması durumunda değiştirmeleri için uyardı. 
     ''Bu pusulaları kim bastı. Biz mi bastık Kimin bastığı belli. Boş da olsa sadece renge göre oy sayımı yapılsın'' biçiminde konuşan Hasan Arat, arkadaşlarıyla birlikte itiraz dilekçesi yazıp divan kuruluna verdi. 
     Bu arada Mehmet Kazancı, bazı kişilerin başka üyeler adına imza atıp oy pusulaları aldığını belirlediklerini öne sürdü. 
     Oldukça gergin bir havada ve olaylı başlayan oylama sırasında divan kurulu üyesi Yıldır Özen fenalaştı. Tansiyonu düşen Özen'e sağlık ekibi hemen müdahale ederken daha sonra Özen hastaneye kaldırıldı. 
     






</TEXT>
</DOC>
