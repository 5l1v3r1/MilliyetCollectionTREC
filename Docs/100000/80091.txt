<DOC>
<DOCNO> 80091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/yazar/altan.html </URL>
<DATE> 2002/04/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Mesleksiz yığınlara "çalışın, çalışın" demenin anlamı ne 
</HEADLINE>
<TEXT>

     23 Nisan Çocuk Bayramı’nda, hala daha -tıpkı benim de çocukluğumda olduğu gibi- ilkokullardaki sınıf gözdesi küçükleri Meclis Başkanı’ndan başlayıp, valilerin, kaymakamların ve diğer bürokratik otoritelerin makamına oturtma geleneği sürüyor. Birkaç günlüğüne, simgesel birer üst düzey bürokrat ve siyasal yönetici oluyorlar ilkokul öğrencileri... 
     Bir ülke düşünün ki, orada 7 - 12 yaş arası çocuklara, hayattaki ideal başarının Hazine’den geçinmeli bir yönetici olmak olduğu aşılanıyor. 
     Gerçekten öyle midir hayattaki ideal başarı, Hazine’den geçinmeli devlet kadrolarında üst mevkilere çıkmak mıdır 
     Rahmetli babam da böyle düşündüğü için, bana küsmüştü. Ancak ölüm yatağına düştüğünde barışabildim kendisiyle. 
     
     Osmanlı’da, makamsız, mevkisiz çıplak bir yaşam dünyasında boğayı boynuzlarından tutup, her gün dizleri üstünde yere çökertme geleneği yoktu. 
     Enderun’da kapıkulu olmaktı en cafcaflı ve ideal paye... 
     O geleneklerden bir türlü arınamamış olan Cumhuriyet döneminde de, sürüp gitti "değersiz önemliler"in zaferli egemenliğiyle "önemsiz değerliler"in görmezlikten gelinmesi ve hatta "tu kaka" edilmesi... 
     İzmir Belediye başkanlarından biri ne diyordu 
     - Yaşar Kemal, kıçı kırık iki roman yazdı diye, kendini bir şey mi sanıyor 
     
     Türkiye’nin, "yaşam kalitesi" açısından Yunanistan’ın bile 57 basamak altında kalmasının temel nedeni kendi oligarşik yapısı içindeki payelere kancalanıp, evrensel değerler rotasına girmeye kalkanların üstüne işemesidir. 
     Nazım Hikmet’i, aynı suçtan iki ayrı mahkemede yargılayıp, kendisine aynı suçtan iki ayrı cezanın toplamını çektirmek... 
     Sabahattin Ali’nin kafasına odun vurup öldürmek ve suçlusunu usulca kayırıvermek... 
     Suat Derviş’in, Pertev Naili Boratav’ın, Nejat Devrim’in Paris’teki başarılarını İlhan Koman’ın Stockholm’deki başarılarını İlhan Kemal Mimaroğlu’nun ABD’deki başarılarını görmezlikten gelmek... 
     Orhan Kemal’i 5 yıl, Kemal Tahir’i 14 yıl, Ulvi Uraz’la piyanist eşini 5’er yıl Murat Belge’yi 3 yıl içeri tıkmak... 
     Liste uzun mu uzun Rıfat Ilgaz’dan Fethi Giray’a kadar... 
     Bir de süründürülenler var Reşat Enis’ten İlhami Bekir Tez’lere kadar. 
     Zordur Türkiye gibi yerlerde, evrensellik rotasına doğru kanat açmaya çalışmak... 
     O nedenle de, İktisat Fakültesi’nin kurucusu Prof. Neumark 
     - "Seleksiyon negativ" yapıyorsunuz "pozitiv" yapsanız, siz de Avrupa standardında bir ülke olursunuz, demişti. 
     
     İttihatçılar, halk yığınlarının kakılıp kaldığı ilkel bir ortaçağ trajedisinin üstünü, sırmalı bir kefenle örtmüşler ve kendi uydurdukları görüntü ve imajlarla vitrinlemeye kalkmışlardı politikalarını... 
     Sonuç 2 milyon şehidin üstünde yükselen bir fiyasko oldu. 
     Ne Trablusgarp, ne Balkan, ne de I. Dünya Savaşı yenilgilerinin gerçekçi analizleri yansıtıldı kamuoyuna hamaset şiirleriyle, hırslı beceriksizlikler ve ahmaklıklar örtbas edildi. 
     Ve savaşa bir saldırgan olarak katılan Enver Paşa, sanki kendisi saldırıya uğramış gibi, I. Dünya Savaşı’nın galiplerini, "Türk düşmanı" ilan etti. "Niye bize yenilmediniz, it oğlu it Türk düşmanları" der gibi... 
     
     Ta o zamanlardan bu yana, Olemp tanrıları havasındaki egemenlerimiz halk yığınlarına da, genç kuşaklara da, hep aynı direktifleri verirler 
     - Çalışınız, çalışınız, çalışınız... 
     Oysa bizim de, tüm çağ dışı kalmış yığınlarda olduğu gibi, iki değişmez özelliğimiz var 
     1- Mesleksizlik... 
     2- Kendi anadilinin "yazı" boyutundan kopukluk... 
     Mesleksiz ve ışıksız insan yığınları, nerede çalışacaklar 
     35 milyon olması gereken gazete tirajı toplamı da, hala 3 milyon 500 bin... 2 kişiye 1 gazete düşmesi gerekirken, 20 kişiye 1 gazete düşüyor. Ve gelecekteki İstanbul depremi, asla anlayış göstermeyeceğe benziyor böyle bir ilkelliğe... 
     
     Çalışınız, çalışınız, çalışınız... 
     Dünkü Radikal’in manşeti şöyleydi 
     "Kömür ocağında bayram - Kömürden başka gelir kaynağı olmayan Zonguldak’ın Gelik beldesinde çocuklar, 3 milyon lira gündelik için kaçak maden ocaklarında çalışıyor. Sekiz saat çalışan çocukların aileleri Başka çaremiz yok’ diyor." 
     Türkiye genelinde de, her 10 dakikada 1 bebek ölmede... 
     Çalışıyorlar, çalışıyorlar, çalışıyorlar efendim hiç merak etmeyiniz. 
     
     







Fransa dersleri... 


Mesleksiz yığınlara "çalışın, çalışın" demenin anlamı ne 


Ata’nın çavuşu 


Kömür karası ve yüzkarası 


Fransa’dan siyaset dersleri 


Le Pen hayaleti ve solun kimlik krizi... 


Ata Polonya'da 


Türkiye 12 yılı başarabilir mi 


Hastane özel olursa daha iyi hizmet alınır mı 


Jospin ve "eskimiş yüzler"imiz 


Aşırı sağ böyle giderse... 


İki turlu seçimde Erbakan, başbakan olamazdı 


Bir halk düşmanı’ndan mektup var 


Sokak çocukları çöp toplayıcılar .. 


Yeni ilaç yok, ama sektör h l çok k rlı 


Konuşacak o kadar çok şey...’ 


Aslolan rekabet 


BDDK saygın, otoriter, şeffaf olmalı 


</TEXT>
</DOC>
