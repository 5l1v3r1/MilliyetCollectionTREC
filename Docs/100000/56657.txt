<DOC>
<DOCNO> 56657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sonspo06.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu futbolculara sahip çıktı, yönetime kızdı 
</HEADLINE>
<TEXT>

     Galatasaray Teknik Direktörü Mircea Lucescu, yönetim kurulunun futbolculara verdiği cezanın ardından, oyuncularına sahip çıktı. 
     Mircea Lucescu, Florya Metin Oktay Tesisleri'nde düzenlediği basın toplantısında, yönetimin aldığı kararlara katılmadığını vurgulayarak, ''Futbolcularımın gerek Galatasaraylılık anlayışı, gerekse takıma karşı sorumlulukları nedeniyle, ortaya koydukları mücadele herkesin gözü önünde. Onlar, bugüne kadar yaptıkları nedeniyle alkışı hak ediyorlar'' diye konuştu. 
     Basınla ender olarak konuştuğunu, ancak bugün konuşma gerekliliği hissettiği için toplantı düzenlediğini anlatan Rumen teknik adam, şöyle devam etti 
     ''Şu aralar basında çok yanlış bilgiler yer alıyor. Hayali haberler yapılıyor, yalanlar yazılıyor. Bu takımın sezon başında 8-10 futbolcusu gitti. Olağanüstü sayılmayan mali koşullara rağmen, transfer ettiğimiz oyuncuları göz önüne alırsak, başarılı sayılmalıyız. Gidenlerin sayısıyla beraber 13 futbolcum milli takımdaydı. Sezon başında bu sayı 3'e inmişti. Şimdi ise 8. Her hafta zor koşullarda 2'şer maç olmak üzere, 40'ın üzerinde maç yaptık. Hiç kuşkusuz futbolcularımda da kısa aralıklarla yapılan maçların yorgunluğu var.'' Lucescu, futbolcuların gerek özel, gerekse sporculuk yaşamlarında, en küçük hatalarında ağır eleştirilerle karşı karşıya kaldığını anlattı. 
     Bu oyuncuların, diğer arkadaşlarının yerine de oynadıklarını ifade eden Rumen teknik adam, şöyle konuştu 
     ''Mesela Sporting Lizbon'dan sadece para almak için gelen, 1 maç dahi oynamadan, zamanı geldiğinde paramızı alamadık deyip, gidenlerin yerine de oynadılar. Mali durum çok çok iyi değil. Kulübün geçen seneden 100 milyon doların üzerinde borcu varsa, bu futbolcularımın suçu değil. Futbolcularım aldıkları galibiyetlerle de kulübe kazandırmaya, borçları ödemeye çalışıyorlar. Bu sene için şu ana kadar futbolcularıma para ödenmedi. Ödeme yapılmasını bekliyorlar. 
     Bu çocuklara, Galatasaray taraftarları adına teşekkür ediyorum.'' Mircea Lucescu, yönetimin bu kararları almadan önce, kendisiyle irtibat kurduğunu ve onlara saygı gösterdiğini söyledi. 
     En büyük sorunun başarılı olmak olduğunu ifade eden Lucescu, ''Birisi başarılı olduğu zaman, diğerleri çekemez, onu durdurmaya çalışır. Bildiğiniz gibi sadece meyve veren ağaç taşlanır. Ama bu kez taşlar fazla oldu'' dedi. 
     Rumen teknik adam, Ankaragücü maçında futbolcularının zor koşullarda mücadele ettiğini ve hakemlerin kendi aleyhlerine kararlar verdiğini ifade etti. 
     Galatasaray'ın nerede oynarsa oynasın, her maçında rakiplerinin agresifliğinin ortaya çıktığını anlatan Lucescu, şöyle devam etti 
     ''Ankaragücü evsahibi takım olmasına rağmen, maçta bizim 14 faulümüze karşılık, 28 faul yapmış. Hakemin çalmadıklarını da saymıyorum. İlk gollerinde 3 metre ofsayt söz konusuydu. Ümit Karan'ı ceza alanı içinde ittiler. Hakan Keleş, defalarca ofsayt pozisyonunda olmasına rağmen, bayrak kaldırılmadı. Ben hakemlerin Fenerbahçe Başkanı Aziz Yıldırım'ın açıklamalarından etkilendiğini söylemek istemiyorum. Ama maçtan önce futbolcularımı bazı etkenler konusunda uyardım.'' Lucescu, bir gazetecinin, ''Ankaragücü maçında neden 75 dakika oyuncu değiştirmediniz'' sorusuna da ''Takımım büyük baskı kurmuştu ve gol atması an meselesiydi. Her maçta değişiklik yapılmaz. Ben Roma ve Lazio maçlarında değişiklik yaptım, ama sonra pişman oldum. Barcelona maçında da, Ayhan'ın sakatlandığı anda, bu futbolcum 5 dakika kenarda kaldı. Ya sahada kalıp devam etmeliydi ya da sahada yatmalıydı. Onun yüzünden gol yedik'' yanıtını verdi. 
     Hakan Ünsal'la ilgili soru üzerine de Lucescu, ''Hakan'a verilen para cezası bana yaptığı hareketten dolayı değil, Galatasaray'ın dışarıya kötü bir imaj çizmemesi için. Ben bu sorunu çözmeye çalışacağım'' dedi. 
     Lucescu, Gaziantepspor'dan transfer edilen Batista'nın sakat olduğunu belirterek, şöyle konuştu 
     ''Sakat bir futbolcuyu transfer ettik. Bu bizim hatamız. Real Sociedad'ın Nihat'ın transferinde yaptığı gibi, beklemeliydik. 
     Batista, ikinci yarının başına kadar oynayamaz.'' Galatasaray'ın Şampiyonlar Ligi gibi önemli bir organizasyonda mücadele ettiğini vurgulayan Lucescu, ''Her hafta 1-2 sakatımız var. 
     Ankaragücü maçında da çok sakatımız vardı, ama onların arkasına saklanmadık. Bütün maçları kazanacağız diye birşey yok. Bu ligde aldığımız 2. mağlubiyet. En yakın rakibimizin 4 puan önünde lideriz'' dedi. 
     Mircea Lucescu, Ankaragücü maçından sonra basın toplantısı yapmamasının yanlış yorumlandığını da kaydederek, ''Ben basından kaçmadım. Toplantı odasının kapısı kapalıydı ve hiçbir hazırlık yapılmamıştı. Ben de sokakta otobüsün yanında, polislerin ve taraftarların arasında basın toplantısı yapmak istemedim'' diyerek sözlerini tamamladı. 
     






</TEXT>
</DOC>
