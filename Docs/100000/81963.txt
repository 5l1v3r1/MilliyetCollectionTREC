<DOC>
<DOCNO> 81963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/guncel/gun04.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Taşanlar yargılanacak 
</HEADLINE>
<TEXT>

Bursa eski Valisi Orhan Taşanlar, Malki cinayeti soruşturmasında "görevini ihmal ettiği" gerekçesiyle hapis cezası istemiyle yargılanacak 
     Danıştay İdari İşler Kurulu, halen merkez valiliği görevinde bulunan eski Bursa Valisi Orhan Taşanlar’ın Nesim Malki cinayeti soruşturmasında "görevini ihmal ettiği" gerekçesiyle yargılanmasına karar verdi. 
     Yürürlükten kaldırılan Memurin Muhakemet Yasası’na göre Taşanlar hakkında Nesim Malki cinayeti soruşturmasında görevini ihmal ettiği gerekçesiyle Danıştay 2. Dairesi’nin verdiği men -i muhakeme yargılanmama kararı, yasa gereği, Danıştay İdari İşler Kurulu’na gitti. 
     Kurul, 2. Daire’nin Taşanlar’ın yargılanmaması yönündeki kararını kaldırarak lüzum - u muhakeme yargılanma kararı verdi. Kurul’un kararı, soruşturma dosyasıyla birlikte Yargıtay’a gönderildi. Bu karar iddianame yerine geçecek. Taşanlar’ın yargılanmasına önümüzdeki günlerde Yargıtay 4. Ceza Dairesi’nde başlanacak. 
     Taşanlar, Türk Ceza Kanunu’nun TCK "görevi ihmali" düzenleyen 230. maddesine göre 3 aydan 1 yıla kadar hapis cezası istemiyle yargılanacak. 
     Yargıtay Cumhuriyet Başsavcısı Sabih Kanadoğlu’nun, Taşanlar hakkında daha önce TCK’nın "görevi kötüye kullanma" fiilini düzenleyen 240. maddesine göre açtığı iki davadan Taşanlar beraat etmişti. 
     



 GÜNCEL 
























</TEXT>
</DOC>
