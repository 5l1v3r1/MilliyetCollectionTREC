<DOC>
<DOCNO> 66639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo13.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad, Avrupa'nın zirvesine kazık çaktı.. 
</HEADLINE>
<TEXT>

     Rusya'nın USH ÇSKA Moskova takımında başarılı bir sezon geçiren Türk oyuncu Mirsad Türkcan, Erkekler Avrupa Ligi'nde 13. hafta maçları sonunda En Değerli Oyuncu MVP ve ribaund krallığında ilk sıradaki yerini korudu. 
     Bu hafta deplasmanda İspanya'nın FC Barcelona takımını 86-82 yenen USH ÇSKA'nın formasını 38 dakika giyen Mirsad Türkcan, 24 sayı, 14 ribaundla takımının galibiyetinde yine önemli bir rol oynadı ve 13. haftada 287 puan ve 10 maçta elde ettiği 28.70'lik ortalamayla Erkekler Avrupa Ligi'nin ''En Değerli Oyuncusu'' oldu. Mirsad Türkcan, 88'i savunmadan, 50'si hücumdan olmak üzere toplam 138 ribaundla bu hafta da ribaund krallığında ilk sırada kaldı. Mirsad, geçen hafta 13.78 olan maç başına ribaund ortalamasını bu hafta 13.80'e yükseltti. Türk oyuncu yine geçen hafta olduğu gibi sayı krallığında da maç başına 19.40 ile yedinci, blok krallığında 1.00 ile 10. sırada bulunuyor. Mirsad'ın 10 maçta toplam 194 sayısı, 10 bloku var. Ligde Ülkerspor'un ABD'li pivotu Michael Quadre Lollis 66 savunma, 53 hücum olmak üzere toplam 119, maç başına 9.15 ribaundla 4. sırada kalırken, Efes Pilsen'in Letonyalı pivotu Kaspars Kambala da 72 savunma, 32 hücum toplam 104, maç başına 8.00 ribaundla 10. sıradan 7. sıraya çıktı. Efes Pilsen'in ABD'li oyun kurucusu Marcus Brown 3 sayılık atışlarda 69 şuttan 27'sini değerlendirerek maç başına 39.13 ortalamayla 9. sıraya yükseldi. 
     
     Kategorilerin kralları 

     MVP En Değerli Oyuncu ve ribaund dışında kalan sayı, asist, blok ve top çalma krallığında, geçen hafta ilk sırada bulunan oyuncular, bu hafta da liderliğini sürdürdü. 
     Sayı krallığında Yunanistan'ın BC Pire Olimpiakos takımından Alphonso Ford toplam 317 sayı, 24.38 ortalama, asistlerde Polonya'nın Idea Slask Wroclaw takımından Michael Hawkins toplam 68 asist, 5.23 ortalama, blokta Litvanya'nın BC Zalgiris Kaunas takımından Grigorij Hizhnjak 43 blok, 3.30 ortalama, top çalmada İtalya'nın Kinder Bologna takımından Emanuel Ginobili, toplamda 35, 2.69'luk bir ortalamaya ulaştı. 
     






</TEXT>
</DOC>
