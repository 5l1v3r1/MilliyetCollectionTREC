<DOC>
<DOCNO> 75659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/soneko03.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart ayında yatırım araçları ne getirdi 
</HEADLINE>
<TEXT>

     Yatırımcı Mart ayında sabit getirili enstrümanlarda kazanırken, altın, döviz ve Borsa'da umduğunu bulamadı. 
     Piyasalar, Mart ayının ilk haftasında beklenen düzeylerde çıkan enflasyon rakamlarıyla umutlandı. Derecelendirme kuruluşlarından not artışı yönünde bir açıklama gelmemesi üzerine sakin bir seyirle haftayı tamamladı. 
     Ayın ikinci haftasında ise düşüş eğilimi piyasalara hakim oldu. 
     Taze para girişi olmamasının yanında, Irak tedirginliği ve Petrol Ofisi halka arzı gibi nedenlere bağlanan satışlar sonucunda İMKB Bileşik Endeksi haftayı 933.07 puanlık düşüşle 10,771.86 puandan tamamladı. 
     Daha sonraki hafta, ABD Başkan Yardımcısı Dick Cheney'nin açıklamaları ile Irak tedirginliği konusunda biraz rahatlama geldi piyasalara. Endeks haftayı 1,019.73 puanlık artışla 11,791.59 puandan tamamlarken, bir önceki hafta sonu düzeylerini de yakalamış oldu. 
     Ayın son haftasında ise 11,500-12,000 puan bandında sakin bir seyir hakim oldu piyasalara. Bu gelişmelerin ardından endeks Mart ayını 623.76 puanlık artışla 11,679.43 puandan tamamladı. 
     
     Özetle yatırım araçları 
     Mart ayı altın ve dövizde kayıpla kapandı. İMKB İkinci el tahvil ve bono piyasasında Şubat ayı sonunda oluşan oranlardan yola çıkılarak yapılan hesaplamalara göre tahvil ve bononun Mart ayındaki getirisi yüzde 3.21 ile yüzde 4.08 arasında değişti. 1 aylık mevduat faizi net yüzde 3.79 kazandırdı. Yatırım fonlarına katılma belgeleri aylık ortalama yüzde 4.05 oranında artış kaydederken, reponun net verimi de aynı oranda gerçekleşti. 
     
     Borsa 
     İMKB Ulusal-100 Endeksi, Mart ayında 623.76 puan artarak 11,055.67 puandan 11,679.43 puana çıktı. İMKB'de işlem gören hisse senetlerinin aylık ortalama değer artışı yüzde 5.64 oldu. 
     Mart ayında, İMKB Ulusal Mali Endeks 1,3.42 puanlık artışla 16,370.98 puana ve İMKB Ulusal Hizmetler Endeksi 142.25 puanlık 
     artışla 7,165.25 puana çıkarken, İMKB Ulusal Sanayi Endeksi 18.81 puanlık düşüşle 9,427.08 puana geriledi. Mali grup hisselerin aylık ortalama değer artışı yüzde 10.33'ü bulurken, hizmetler grubundaki hisselerin aylık ortalama değer artışı yüzde 2.03'te kaldı. Sanayi grubundaki hisseler ise aylık bazda ortalama yüzde 0.20 oranında değer yitirdi. 
     
     Kazananlar ve kaybedenler 
     Mart ayında en yüksek oranlı getiriyi yüzde 89.58'lik artışla Milliyet Gazetecilik hisseleri sağladı. İhlas Ev Aletleri hisseleri yüzde 86.21'lik artışla ikinci ve Tek-Art Turizm hisseleri de yüzde 75.26'lık artışla üçüncü oldu. 
     Kelebek Mobilya hisseleri Mart ayında yüzde 32.20 oranında gerileyerek en çok değer yitiren hisse senedi oldu. 
     Çarşı hisseleri yüzde 21.88'lik düşüşle ikinci, Petrol Ofisi hisseleri de yüzde 20.55'lik düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 311 hisse senedinden 158 tanesi değer kazanırken, 130'u değer yitirdi, 23 hissenin fiyatı da aynı kaldı. 
     
     Döviz 
     Yabancı para birimlerinin Türk Lirası karşısındaki Mart ayı kayıpları yüzde 2.31 ile yüzde 3.80 arasında gerçekleşti. 
     İstanbul Serbest piyasada alınıp satılan dövizlerden ABD Doları Mart ayında Türk Lirası karşısında yüzde 3.80 oranında düşüş gösterdi. 
     AB'nin ortak para birimi Euro'nun geçen ay ki kaybı yüzde 2.99, İngiliz Sterlini'nin yüzde 3.32 ve İsviçre Frangı'nın yüzde 2.31 olarak gerçekleşti. 
     Mart sonunda ABD Doları'nın Türk Lirası satış fiyatı 1 milyon 341 bin lira, Euro'nun 1 milyon 170 bin lira, İngiliz Sterlini'nin 1 milyon 920 bin lira ve İsviçre Frangı'nın 803 bin lira oldu. 
     
     Altın 
     Mart ayında 24 ayar külçe altının gram satış fiyatı yüzde 1.65, Cumhuriyet altının satış fiyatı da yüzde 3.85 oranında düştü. 
     Cumhuriyet altınının satış fiyatı ay boyunca 3 milyon 500 bin lira gerileyerek 87 milyon 500 bin liraya, 24 ayar külçe altının gram satış fiyatı da 220 bin lira gerileyerek 13 milyon 100 bin liraya indi. 
     İstanbul Altın Borsası'nda İAB işlem gören külçe altının gram fiyatı ise Mart ayı boyunca değişim göstermeyerek 13 milyon lirada kaldı. 
     
     Yatırım fonları 
     Menkul kıymet yatırım fonlarına katılma belgelerinin Mart ayındaki ortalama değer artışı yüzde 4.05 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 9.41 ile İktisat A Tipi Değişken Fon, yüzde 9.36 ile Dışbank A Tipi Karma Fon ve yüzde 9.25 ile Koçbank A Tipi Karma fon belgelerinde kaydedildi. 
     Geçen ayın en çok değer yitiren katılma belgeleri ise yüzde 4.41'lik düşüşle Ata B Tipi Yabancı Menkul Kıymetler Yatırım Fonu, 
     yüzde 4.40'lık düşüşle Vakıf B Tipi Yabancı Menkul Fonu ve yüzde 3.92'lik düşüşle de İş Bankası B Tipi Yabancı Menkul Kıymetler Fonu oldu. Yatırım fonlarının fiyat seyrini izleyen A.A Bileşik Fon Endeksi Mart ayında 10 bin 98 puan artarak 259,386 puana yükseldi. 
     
     Tahvil, bono, faiz, repo 
     İMKB Tahvil Bono Piyasası'nda Şubat sonunda oluşan oranlardan parasını bir ay boyunca tahvil ve bonoda değerlendirenlerin Mart ayındaki kazançları yüzde 3.21 ile yüzde 4.08 arasında oldu. 
     Banka faizlerinde ay içinde ortalamalara 3.4 puan ile 4.8 puan arasında yansıyan düşüşler olurken, ortalamalarda vadelerine göre yüzde 50-55 aralığına inildiği gözlendi. 
     Önde gelen ve değerlendirmeye alınan 10 kamu ve özel bankanın Şubat sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.79 oldu. 
     Şubat sonunda ortalama yüzde 59 dolayında seyreden oranlardan parasını repoda değerlendiren yatırımcılar aylık yüzde 4.05 dolayında kazanç elde ettiler. 
     






</TEXT>
</DOC>
