<DOC>
<DOCNO> 77308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/yazar/yilmaz.html </URL>
<DATE> 2002/04/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kavala’nın ayıbını Almanlar temizledi 
</HEADLINE>
<TEXT>

     Hafta sonu Çevre Bakanı Fevzi Aytekin ve Özel Çevre Koruma Kurumu ÖÇKK Başkanı Erol Öğün ile Köyceğiz, Dalyan, Patara’daki alt yapı tesislerinin açılışındaydık. 
     Öykü eskilere dayanıyor. Caretta caretta deniz kaplumbağalarının üreme alanı olan İztuzu kumsalına, 15 yıl önce bir otel yapılmak istendi. Otelin Türk ortağı Kavala Grubu’ydu, bir de Alman ortak vardı. 
     O dönem Turizm Bakanı Mesut Yılmaz’dı. Yılmaz, Türk - Alman Karma Ekonomik Komisyonu Başkanlığı’nı da yapıyordu. Ne var ki otel carettaların üreme ve yaşama koşullarını mahvedeceği için çevrecilerin tepkisine yol açtı. Carettalar uğruna savaş verenler içinde İngiliz vatandaşı "Kaptan June" da vardı. Teknesini Dalyan’a getirdiğinde bu olayla yüzleşmiş ve oraya yerleşmişti. Hiç hesapta yokken kendini çevrecilerin safında bulan Kaptan June, 17 yıldır Türkiye ile bağını koparmadı. 80’lerine gelen Kaptan June, pazar günü Bakan Aytekin’e yaşamöyküsünü anlatan "Kaptan June ve kaplumbağalar" kitabını hediye etti. 
     
     Caretta rant savaşı 
     Almanlar da çevrecilerin baskısı üzerine, 1988’de harekete geçtiler ve Dalyan’da carettaları korumak için Türkiye Cumhuriyeti ile Çevre Koruma İçin Mali İşbirliği Anlaşması imzaladılar. Bu kapsamda Alman çevre kredi teşkilatı KfW’den Türkiye’ye 36 milyon mark hibe kredi çıkartma kararı aldılar. 
     Bizimkiler bu krediyi ancak 1994’te uygulamaya soktu. Yıl 2002 Köyceğiz Dalyan Çevre Projesi, ÖÇKK’nın da, 11.8 milyon mark katkısı ile hayata geçti. Sıra geldi, İstuzu sahilindeki Dalyanağzı Plajı’nı kimin işleteceğine. Bakan Alptekin, plajın, 14 köy ve 4 beldenin kurduğu Köyceğiz - Dalyan Çevre Koruma Birliği’nce işletilmesinden yana. Dalyan Belediye Başkanı Suat Tufan ise birlikten çıkmak istediği gibi, Dalyanağzı Plajı’nın işletmesine de talip. 
     Dalyanağzı Plajı’nın işletmesinin de bir öyküsü var. Yılda yaklaşık 150 milyar lira gelir sağlayan bu plajı, 10 yıldır ANAP’tan belediye başkan adayı olan Vedat Metin ve ailesi işletiyor. İşletmecinin süresi bu yıl doluyor. Bunun üzerine Ankara’ya çıkartma yapan DYP’li Başkan Tufan’ın, ÖÇKK’daki görevinden alınan Köksal Kılıçlı ile işbirliği sonuç vermiyor... Dalyan’da Birlik - Belediye çatışması adı altında, bir DSP - ANAP - DYP çekişmesi yaşanıyor. Carettaların bunlardan haberi bile yok 
     
Çevreye ucuz kredi      Çevre Bakanı Fevzi Aytekin ile Köyceğiz’den Patara’ya uzanan şeritte katı ve sıvı atık tesisleri açılışlarına katıldık ve gördük ki 1984’te turizm hamlesi başlatan Türkiye, 2002’de kanalizasyon ve atık sorununa el atabiliyor, o da dış krediyle olabiliyor. 
     Aytekin "geç olsun da, güç olmasın" felsefesinden hareketle, Çevre Bakanlığı’nın yeni dönemde 2.5 milyar dolarlık yatırım projesine imza atmak üzere olduğunu söylüyor. Tuz ve Van Gölü, Marmara Denizi, Meriç - Ergene Havzası da dahil olmak üzere hazırlanan projeler İspanyol, Alman ve Avrupa Yatırım Bankası kredileriyle hayata geçecek. 
     Aytekin, "Dünyada çevre yatırımlarına verilecek 30 milyar euro kredi bekliyor. Bundan daha çok pay almak için bakanlıklar arasında koordinasyonu sağlayıp AB’ye uyumlu düzenlemeleri yapmamız gerekiyor" diyor. 
     Çevre kredileri binde 3 faizli, 10 yılı ödemesiz, 30 yıl vadeye kadar uzanabiliyor. Çevre Bakanlığı’nda, AB’den 5 uzman bu alanda çalışmalar yürütüyor. Aytekin, "Avrupalı bakanlar bana kredi açmak için adeta yarışıyor. Bu fırsatı değerlendirmemiz lazım" diyerek, önümüzdeki hafta Bakanlar Kurulu’na konuyu götürecek. 
     
     







Amerika ne yapıyor 


ÖİB açıklaması 


Ankara yaklaşımı 


At etiyle kımız, petrol oyunuyla Bakü - Ceyhan 


Uygarlık suçu 


Şaron'un çiftliği 


"Hükümet üniversitelerde huzuru bozdu " 


Türkiye ne yapabilir 


Kışlada Kürtçe Türkü Okuyucu hakem olsun... 


Hayat güzeldir 


Saddam'ın petrol silahı 


Bağımsız denetçiler görev başında 


Merkez Bankası faizi Ayşe Hanım Teyzemi de etkiliyor 


Kavala’nın ayıbını Almanlar temizledi 


</TEXT>
</DOC>
