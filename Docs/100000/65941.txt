<DOC>
<DOCNO> 65941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/guncel/gun11.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     32 dağcı hayata döndü 
     AHMET BAYRAK DHA 

     Muğla’daki Dost Kurtarma Ekibi’nin üyesi 32 dağcı, mahsur kaldıkları kanyondan, jandarma ve arkadaşlarının yardımıyla kurtuldu. Önceki gün Ula’ya bağlı Çakmak köyüne gidip kanyona inen ekip, dönüş yolunda sert kayalıkları tırmanamadı ve yönünü kaybetti. Cep telefonlarının da çekmemesi nedeniyle, yardım isteyemeyen 32 dağcıdan Mevla İnce ve Çağrı Alper, jandarma Karakolu’na ulaştı. Dağcılar Jandarmanın ve Dost Kurtarma Ekibi’nin yardımlarıyla mahsur kaldıkları kanyondan kurtarıldı. 
     
     Liseli kız uçuruma atladı 
     Antalya’da lise öğrencisi M.Y 15 , dershaneden kaçarak arkadaşları ile bilardo oynamaya gitti. Bilardo salonunda Güneş mahallesinin muhtarı olan annesi Münevver Yılmaz ile karşılaşan genç kız paniğe kapılarak, salonun yan tarafında bulunan "Kadın Yarı" adlı 15 metrelik uçuruma kendisini bıraktı. Anne Yılmaz sinir krizi geçirirken, itfaiye ekipleri bir saat süren çalışma sonucu, genç kızı ağır yaralı olarak uçurumdan çıkardı. Antalya Devlet Hastanesi’ne kaldırılan M.Y., yoğun bakımda tedavi altına alındı. 
     
     Interlink Avrupa’ya açılıyor 
     Promosyon puan sisteminin Türkiye’deki yatırımcısı ve ilk lojistik uygulayıcısı olan Interlink, tecrübesi ve gelişmiş teknolojisi sayesinde Yunanistan’da açtığı ilk temsilciliğiyle Avrupa’ya adım attı. Öncelikle puan promosyon sistemini Yunanistan bankalarına tanıtarak işe başlayan Interlink, olumlu tepkiler alarak, 3 Yunanistan bankası ve 7 sanayi şirketiyle anlaşma aşamasına geldi. 2002’de Türk - Yunan ilişkilerinde önemli bir görev alacak olan Interlink, diğer ülkelerde de temsilcilikler açarak, Avrupa promosyon havuzunda olmayı amaçlıyor. 
     
     Newsweek Kur’an’la İncil’i karşılaştırdı 
     DIŞ HABERLER SERVİSİ 

     Amerikan Newsweek dergisi, son sayısındaki kapak haberinde Kur’an - ı Kerim ile Musevi ve Hıristiyanların kutsal kitapları Tevrat ve İncil’i karşılaştırdı. 11 Eylül sonrası sık sık sözü edilen medeniyetler savaşının bu kutsal metinlerde verilen mesajlardan kaynaklanıp kaynaklanmadığını sorgulayan dergi, Hazreti Muhammed’in peygamberliğine ve Kur’an’ın vahyedilişine geniş yer ayırdı. İslamiyetin barış’ anlamına geldiğini vurgulayan Newsweek, Ladin gibilerinin Kuran’ı işlerine geldiği gibi yorumladığını yazdı. 
     
     TEM’de aşırı hız 4 can aldı 
     SABRİ SEVER İstanbul 

     Gaziosmanpaşa’da takla atan otomobilde bulunan 4 kişi öldü, 2 kişi ağır yaralandı. Babalarını önceki akşam hacca uğurlayan Galip Işık ile ailesi, Atatürk Havalimanı’ndan Gebze’deki evlerine dönmek üzere yola çıktı. Işık yönetimindeki otomobil, TEM Otoyolu İstanbul Hali mevkiine geldi. Aşırı hız ve lastiğin patlaması sonucu virajı alamayan otomobil takla attı. Firuze Işık 25 olay yerinde, Nazmiye Akbaba, Asiye Karataş ve Özgür Karataş 6 da hastanede yaşamlarını yitirdi. Galip Işık ile Özge Karataş ise hastanede tedavi altına alındı. 
     
     Şüpheli iğne öldürdü 
     ADAPAZARI DHA 

     Sakarya’da aniden fenalaşınca hastaneye kaldırılan ve iğne vurulduktan sonra evine gönderilen Hamide Gözüyılmaz, yolda öldü. Akyazı’da oturan Gözüyılmaz 37 , dün fenalaşınca yakınları tarafından özel hastaneye kaldırıldı. Gözüyılmaz, hastanede ilk muayenesi yapılıp iğne vurulduktan sonra evine gönderildi. Kısa bir süre sonra yeniden fenalaşan talihsiz kadın yolda öldü. Gözüyılmaz’ın yakınları, sinir krizi geçirirken, savcılık talihsiz kadının cesedini kesin ölüm nedeninin belirlenmesi için otopsi yapılmak üzere Adli Tıp’a gönderdi. 
     
     Dilligil’in kitabına baskı 
     ÖMER ERBİL 

     Kartal Cezaevi’nde yaşadıklarını "Devlet Tiyatroları Genel Müdürüyüm" ismiyle kitaplaştıran Devlet Tiyatroları eski Genel Müdürü Rahmi Dilligil, kitabının satışını polisin engellediğini iddia etti. Gözaltında işkence gördüğünü yazan Dilligil, İstanbul’da kitabı dağıtan TEM Yayınevi’ne polisin baskı yaptığını, kitaplarını dağıtan Ankara Ekin Tiyatrosu’nun da basıldığını ileri sürdü. Dilligil, yayınevlerinin kitabını dağıtmaktan korktuğunu, 3 bin adet kitabın bin adedinin dağıtabildiğini, masrafları bile karşılayamadığını belirtti. 
     
     312 için açlık grevi 
     FEVZİ KIZILKOYUN 

     SP’li Lütfi Yalman, TCK’nın 312. maddesinin çözümü için açlık grevi yapacağını belirterek, "Maddenin değişmesi için gerekirse canımı feda ederim. Netice getirecek her türlü girişime razıyım" dedi. 312 ve 159. maddelerin demokrasinin özüne uymadığını vurgulayan Yalman, dünkü basın toplantısında MHP’yi faşist olmakla suçlayarak, 312. maddenin kabulü halinde kaos ortamının doğacağını, dikta rejiminin, faşizm düşüncesinin oluşmasına neden olacağını ileri sürdü. 
     



 GÜNCEL 
















</TEXT>
</DOC>
