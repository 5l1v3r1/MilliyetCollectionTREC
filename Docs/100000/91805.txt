<DOC>
<DOCNO> 91805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo21.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da Luis Enrique, Milli Takım'ı bıraktı 
</HEADLINE>
<TEXT>

     İspanyol futbolcu Luis Enrique Martinez, artık milli takımda oynamayacağını açıkladı. 
     62 kez milli olan 32 yaşındaki FC Barcelonalı orta alan oyuncusu, 
     Katalunya Radyosu'na yaptığı açıklamada, bu kararını Dünya Kupası finalleri başlamadan önce aldığını ve bunu da İspanya Milli Takımı Teknik Direktörü Jose Antonio Camacho ve İspanya Futbol Federasyonu'nun bildiğini söyledi. 
     Luis Enrique, El Pais'ye yaptığı açıklamada da, ''Tam zirvede bıraktığıma inanıyorum. Artık tüm gücümü Barcelona'ya vermek ve konsantre olmak istiyorum'' dedi. 
     Şimdiye dek 2 kez Dünya Kupası'nda yer alan Luis Enrique, son olarak İspanya Milli Takımı'nın formasını, geçen cumartesi Güney Kore ile yapılan çeyrek final maçında 79. dakikada oyuna girerek giydi. 
     İlk olarak 1991 yılının nisan ayında Romanya ile yapılan özel maçta 20 yaşındayken milli olan İspanyol futbolcu, bundan sonra milli takımda yer alacak genç futbolcuların kendilerinden daha iyi şeyler yapacağına inandığını bildirdi. 
     Milli takıma 12 gol kazandıran Luis Enrique Martinez, ilk golünü ise 1994 Dünya Kupası'nda İspanya'nın İsviçre'yi 3-0 yendiği maçta attı. 
     Luis Enrique'nin milli takımla elde ettiği en büyük başarısı ise 1992 yılında olimpiyat şampiyonluğu oldu. 
     Güney Kore'ye çeyrek finalde penaltı atışları sonunda 5-3 yenilerek elenen İspanya'da Luis Enrique, artık milli formayı giymeyeceğini açıklayan 2. futbolcu oldu. Geçen hafta da milli takım kaptanı Fernando Hierro, milli takım defterini kapattığını bildirmişti. 
     29 golle tüm zamanların en golcü İspanyol futbolcusu olan 34 
     yaşındaki Real Madrid'li savunma oyuncusu, cumartesi günü Güney Kore karşısında 90. kez milli formayı giymişti. 
     





</TEXT>
</DOC>
