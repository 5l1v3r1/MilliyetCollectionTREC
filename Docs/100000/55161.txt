<DOC>
<DOCNO> 55161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/yazar/cemal.html </URL>
<DATE> 2001/12/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kıskaçla dil koparmak, yalanda yaşamak 
</HEADLINE>
<TEXT>

     Roma'nın en tipik, en güzel meydanlarından biri Campo Dei Fiori... Çiçek Tarlası Meydanı... 
     Yaşayan, haftanın her günü pazar kurulan bir meydan. Aynı zamanda Roma'nın kilisesi olmayan tek meydanı. 
     Kilisesi yok ama orta yerinde kocaman bir heykeli vardır 
     Kitap okuyan bir papaz... 
     Ne zaman yolum düşse, o heykelin gövdesindeki kabartmaları dikkatle incelerim. 
     Çünkü bağnazlığı anlatır. 
     Laiklik öncesi Hıristiyanlığın hayatı nasıl kararttığını, insanları nasıl yalanda yaşatmak için zulme başvurduğunu anlatır. 
     Her seferinde, heykelin yanı başındaki küçük pazar kahvesinde espressomu yudumlarken o kabartmalar gözümün önünde canlanır. 
     Tarih, 16 Şubat 1600. 
     Papaz Giordano Bruno şafakla birlikte Engizisyon muhafızları tarafından sürüklene sürüklene getirilir. 
     Meydanın ortasında odun yığını. 
     Tahta direğe bağlanır Bruno. 
     Bir cellat, elinde kocaman ve keskin bir kıskaçla yaklaşır. Giordano Bruno'nun dilini koparırken meydanı dolduran kalabalık kendinden geçmişcesine haykırır. O sırada bir keşiş, meşaleyle tutuşturur odun yığınını... 
     Suçu neydi bu din adamının 
     Kendi çağının ötesinde yaşamak 
     Kilise'ye, Hıristiyan şeriatına karşı gelmişti. Akla aykırılıkları sorgulamaya kalkışmıştı. Dini ve felsefi özgürlük demişti.Dogmadan değil akıldan yana çıkmıştı. 
     Böylece aklın özgürleşmesine, eleştirel düşünceye, laikliğe, bilime giden yolun açılmasına katkıda bulunmuştu. 
     Ama yakıldı 
     Fakat yükselen alevler dünyayı aydınlattı. Hıristiyan Ortaçağı'nın karanlığı, Brunolar'ın yürekli çabalarıyla aydınlığa dönüştü. 
     Önü açıldı insanlığın. 
     Roma'nın Çiçek Tarlası Meydanı güzeldir. Giordano Bruno'nun heykelinden güvercinler hiç eksik olmaz. Merdivenlerinde sarmaş dolaş gençler oturur. Arada bir gitar çalana da rastlanır. 
     O küçük pazar kahvesinden bunları seyretmek insana yaşama sevinci aşılar. 
     Aklın parantezden ya da tutsaklıktan kurtulması için tarih boyu ne acılar çekildiğinin en çarpıcı simgelerinden biridir bu meydan ve bu heykel... 
     Niye mi anımsadım 
     Bizdeki bağnazlık örneklerinden dolayı. Bizde hala akıl parantezden tam kurtulamadığı için, bizi hala yalanda yaşatmak isteyenler olduğu için hatırladım Çiçek Tarlası Meydanı'nı... 
     Bakın, değerli meslektaşım Neşe Düzel hakkında yine dava açıldı. Yazdığı bir kitaptan dolayı 6 yıla kadar hapsi isteniyor 312. maddeden... 
     Son romanı mahkeme kararıyla toplatılan Bedri Baykam demeç vermiş, "Bir Fransız, bir Alman veya bir Amerikalı'nın dünyayı özgürce anlamaya ve yorumlamaya ne kadar hakkı varsa, bir Türk'ün de o kadar hakkı vardır" diye... 
     Ve Salkım Hanım'ın Taneleri. 
     Bir roman, bir film ve filmi gösteren TRT... Romanı yazan da, filmi yöneten de, gösteren de iyi iş yapmış... 
     Kötü iş yapanlarsa, bu çağda onları hala vatan hainliğiyle suçlamaya kalkanlardır. Gerçek korkusuyla yaşayan ve bizi hala yalanda yaşatmak isteyenlerdir. 
     İyi pazarlar 
     
     
     







Salkım tanesi 


Reel sektöre destek paketi 


Kıskaçla dil koparmak, yalanda yaşamak 


Her Göz Bir Öykü... 


"Depresyondayım, unutuldum " 


Hangi koku Para mı, parfüm mü 


Kızlar neşeli erkekleri severler 


Çakırcalı Efe İstiklal Savaşı'nda' 


Kadınlar ne ister 


Bir anma yazısı olarak teknoloji 


Ramazan estetiği 


Hukuki çözümü kolay 


Kim ister "güçlü hükümet"i 


Önümüzdeki dönemi doğru değerlendirelim 


Güher ve Süher Pekinel Viyana’da 


Saffet Ulusoy yeniden başkan 


</TEXT>
</DOC>
