<DOC>
<DOCNO> 66208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko06.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Birahanelere artık kadınlar da girecek 
</HEADLINE>
<TEXT>

     Türkiye'de erkeklerin egemenliğindeki birahane kültürü kırılıyor. 
     Türk Tuborg, kadınların da rahatlıkla girip çıkabileceği, hatta beraberinde çocuklarını da götürebileceği ''bira evleri'' projesi geliştiriyor. 
     Carlsberg'in de üreticisi olan şirket, geliştirdiği ''Bira Evi Projesi'' ile tüketicilere Türkiye çapında daha iyi bir atmosfer ve daha iyi yiyecek içecek ortamı sağlayacak. 
     Proje kapsamında İzmir'de 2, Çorlu'da bir birahane açan Türk Tuborg, İstanbul'daki ilk birahanesini de bu ayın sonunda Ortaköy'de açacak. 
     Türk Tuborg CEO'su Ercüment Berilgen, Türkiye için önemli bulduğu projeye bir satış ve tüketim kanalı geliştirmek denilebileceğini söyledi. 
     Türkiye'de yüzlerce belki binlerce birahane olduğunu anlatan Berilgen, ''Bu birahaneler bir aile olarak, erkek arkadaşıyla ya da kız arkadaşıyla veya grup olarak gitmekte çok zorlanılacak tip birahanelerdir. Çoğu birahanelere gitmek zor'' diye konuştu. 
     Berilgen, Türkiye çapında tüketicilere daha iyi bir atmosfer sağlayan, daha kaliteli yiyecek içecek ortamı veren ve daha iyi lokasyonlarda birahaneler geliştirmek istediklerini ifade ederek, şöyle konuştu 
     ''Bir de bunun diğer stratejisi, bira tüketimi olarak, toplam menü maliyeti olarak daha ucuz yerler geliştirmek. Yaptığımız şu çok iyi güvendiğimiz işletmeciler ile görüşüp, onların konseptini beraber oluşturup seçtiğimiz 5 mimar ile oluşturulan bir dizayn çerçevesinde onlara destek oluyoruz.'' Her bölgede bu tip birahanelerin olacağını ve İzmir'de 2, Çorlu'da ise bir tanesinin açıldığını bildiren Berilgen, İstanbul'da da önümüzdeki 3-4 hafta içinde 3-4 birahanenin devreye gireceğini anlattı. Berilgen, bütün mimari servislerini karşıladıkları Taksim'deki 400 kişilik mekan üzerinde çalıştıklarını ve belli bir finansman ile buna destek olduklarını kaydetti. 
     
     "Popüler olur" 
     Birahane maliyetinin mekanın büyüklüğüne bağlı olarak değiştiğini dile getiren Berilgen, İstanbul'da Taksim, Ortaköy ve Beyoğlu'nun yanı sıra Kadıköy-Bostancı civarı için de projeleri olduğunu söyledi. 
     Berilgen, şunları kaydetti 
     ''Tahmin ediyorum bu yılın sonuna kadar Türkiye'de toplam 30-35 tane, İstanbul'da ise 20'ye yakın bira evini yapmış olacağız. Sizin bizim rahat gidebileceğimiz, eşinizle kız arkadaşınızla gidebileceğiniz, hatta hatta çocuğunuz ile gidebileceğiniz, belli bir kalitede, ne çok pahalı ne çok ucuz birşey yapmak istiyoruz. Daha çok üniversite gençliğine hitap edebilecek tarzda müziği ve daha kolay bir yemek stili olan yerler yapmayı öngörüyoruz.'' Ercüment Berilgen, insanların işten sonra ya da öğleyin gidip oturabilecekleri bu yerlere, fiyatların uygun olması dolayısıyla daha sık gidebileceklerini de belirterek, geliştirecekleri birahanelerin popüler olacağına inandığını ve Türkiye'nin böyle birşeye ihtiyacı olduğunu savundu. 
     Geçen yıl Ağustos ayında satmaya başladıkları Carlsberg biraları hakkında da bilgi veren Berilgen, sonuçlardan memnun olduklarını, ilk 6 ayda yüzde yarım pazar payı hedefine öngördükleri süreden önce 
     ulaştıklarını açıkladı. 
     






</TEXT>
</DOC>
