<DOC>
<DOCNO> 74680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun31.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon hükümetinden gençlere çağrı "Çalışma, seviş" 
</HEADLINE>
<TEXT>

     Japonya'da hükümet, genç Japonlara ''az çalış çok bebek yap...'' çağrısında bulundu. 
     Nüfusu artırmak için Japonların yaşamında yapısal değişiklikler önerilen bir hükümet raporunda, gençlerin çocuk yapmamaları halinde ülkenin demografik bir felakete sürükleneceği belirtildi. 
     Raporda, çocuklu evlilik genç nesle çekici olarak gösterilerek, doğum oranını artırmanın yolları aranıyor. 
     Rapordaki bulgulara göre, ülkedeki genç kadınların yüzde 52'si, genç erkeklerinse yüzde 40'ı evlilik ve çocuk yetiştirmekten kaçınıyor. Bu tutumu tersine çevirmek içinse yaşam biçiminde yapısal reformlar öneriliyor. 
     İnsanların günde 18 saat çalışma ve patronlarıyla zorunlu içki masası muhabbetinden kurtarılması, böylece genç kuşakların aile ve kariyer arasındaki dengeyi daha iyi kurabilecekleri belirtiliyor. Bu yaşam biçimiyle mücadelenin, doğum oranının artmaması sorunuyla başa çıkmanını önemli bir parçası olduğu da raporda belirtiliyor. 
     Rapordaki tavsiyeler arasında çalışma saatlerini azaltan, boş zamanı artıran ve toplumsal çocuk bakım olanaklarını geliştiren politikalar uygulanması bulunuyor. 
     İnsanların çoğunun çalışmaktan tatminkarlık duyduğunu, ancak bazılarının da geçimlerini sağlamak için işlerine sıkı sıkıya sarıldıkları raporda belirtiliyor. 
     Rapora göre, 1980'de ev kadınlarının oranı yüzde 37 iken bu oran 2000'de yüzde 26'ya düştü. 
     Nüfusu giderek yaşlanan Japonya'da kadın başına düşen çocuk sayısı 1.35. Japonların yüzde 17.7'si 65 yaş ve üzerinde bulunuyor. Bu oran 
     ABD'de yüzde 12.6. 
     






</TEXT>
</DOC>
