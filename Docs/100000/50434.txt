<DOC>
<DOCNO> 50434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur17.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'nın İstanbul sorumlusu sahte kimlikle yakalandı 
</HEADLINE>
<TEXT>

     İstanbul'da düzenlenen operasyonda, terör örgütü PKK'nın sözde İstanbul Bölge Sorumlusu Abbas Sertkaya, sahte bir kimlikle yakalandı. 
     Terörle Mücadele Şube Müdürlüğü'nden yapılan açıklamaya göre, bir istihbaratı değerlendiren güvenlik güçleri, terör örgütüne yönelik olarak Gaziosmanpaşa, Kadıköy ve Bağcılar'da bir dizi operasyon düzenledi. 
     Operasyonlarda, örgütün sözde İstanbul Bölge Sorumlusu olduğu belirtilen, ''Mordem Ali'' kod adlı Abbas Sertkaya, ''Çetin Delibaş'' adına düzenlenmiş sahte bir kimlikle yakalandı. 
     Aynı operasyonlarda, terör örgütü içinde ''Savaşcı Aktarma Birimi'' adı altında oluşturulan komitede yer aldıkları belirlenen 8 örgüt üyesi de gözlem altına alındı. 
     Açıklamada, yakalanan bu kişilerin, örgütün yurtdışında bulunan kamplarında siyasi ve askeri eğitime tabi tutulduklarının, halk ayaklanması ile sivil itaatsizlik zemini oluşturmaya çalıştıklarının, demokratik kitle kuruluşları adı altındaki bazı kuruluşlara ve yasal bir partiye sızdıklarının belirlendiği kaydedildi. 
     Yakalanan örgüt üyelerinin, temin ettikleri eleman ve lojistik malzemeyi örgütün kırsalına aktardıkları ve vergilendirme adı altında zorla para topladıkları da belirtildi. 
     Bu kişilerin yakalandıkları yerlerde yapılan aramalarda ise, 3 adet sahte nüfus cüzdanı, bol miktarda örgütsel doküman, sahte kimliklerle düzenlenmiş kredi kartları ve banka hesap cüzdanları ele geçirildi. 
     






</TEXT>
</DOC>
