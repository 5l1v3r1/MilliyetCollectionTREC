<DOC>
<DOCNO> 59343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur12.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis komisyonunda olay... Tartışmaya polis karıştı... 
</HEADLINE>
<TEXT>

     TBMM Bayındırlık Komisyonu'nda Kamu İhale Yasa Tasarısı'nın ikinci gün görüşmeleri olaylı başladı. Ankara Barosu temsilcisi avukat Nusret Senem, ihale yasasıyla ülke kaynaklarının yabancılara peşkeş çekildiğine ilişkin sert bir konuşma yapınca, TBMM Bayındırlık Komisyonu'ndan polis zoruyla çıkarıldı. 
     Bayındırlık Komisyonu'ndaki ihale yasası görüşmeleri saat 10.30'da başladı. Komisyon Başkanı Mustafa Gül, dernek ve meslek örgütlerinin temsilcilerine tasarıyla ilgili söz verdi. Ankara Barosu adına Bayındırlık Komisyonu'na ikinci gün de katılan Avukat Nusret Senem, konuşmasında ihale yasasını hazırlayanları sert bir şekilde eleştirirken, "Memleketin kaynaklarını peşkeş çekiyorsunuz, ülkeyi yabancılara teslim ediyorsunuz, yabancılara verilen bu teşvikler ülkeyi satmak anlamına gelir. Bu yasayla Türk devleti by-pass ediliyor. Yüksek kurullar oluşturularak Türkiye'de ulus devlet yokediliyor" dedi. Senem'in konuşmasına MHP'li Yusuf Kırkpınar tepki gösterirken, "Burada siyaset yapıyorsun, siyaset yapamazsın" diye bağırdı. Senem de diğer milletvekillerinin de katıldığı tepkilere, "Siyaset yaparım, siyaset yapmak benim de hakkım" karşılığını verdi. Bayındırlık Bakanı Abdülkadir Akcan da Nusret Senem'e tepki gösterenler arasında yeraldı. 
     Tartışmadan sonra Komisyon Başkanı Mustafa Gül, Senem'in konuşmasını tamamlayıp salonu terketmesini istedi. 
     Nusret Senem ise konuşmasını bitirince yerine oturdu ve kalkmadı. Bu sırada görevli resmi polisler salona gelerek Nusret Senem'i dışarı çıkardı. Milletvekilleri tartışmaya sinirlenen MHP'li Yusuf Kırkpınar'ı da sakinleştirmeye çalıştılar. 
     Bu olayın ardından tasarı üzerindeki görüşmelere devam edildi. Komisyon Başkanı Mustafa Gül, Senem'in akıbeti konusunda milletvekillerine danışarak oylatmaya kalkıştı. 
     Gül, Nusret Senem'in gözaltına alınması ya da serbest bırakılması konusunda milletvekillerine sorarken, Bayındırlık Bakanı Abdülkadir Akcan, "Bu ülkeyi peşkeş çekiyorsunuz, satıyorsunuz ithamını, bu tasarıyı buraya getiren kişi olarak haketmiyorum, ithamları kabul etmiyorum ve ayrıca kendisini dava edeceğim" dedi. Akcan, bir baro temsilcisinin hukuk adına konuşurken hukuku katlettiğini de söyledi. 
     TBMM Emniyet Müdürlüğü yetkilileri Avukat Senem hakkında bir gözaltı işlemi yapılmadığını bildirdiler. 
     






</TEXT>
</DOC>
