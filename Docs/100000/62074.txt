<DOC>
<DOCNO> 62074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko11.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'nin en çok ihracat yaptığı 2. ülke... 
</HEADLINE>
<TEXT>

     Başbakan Ecevit'in yarın başlayacak ABD gezisi öncesi, 10 aylık verilere göre Türkiye'nin en çok ticaret yaptığı ülkeler sıralamasında ABD ihracatta ikinci, ithalatta ise beşinci sırada yer alıyor. 
     DİE verilerine göre, ABD'ye 2001'in 10 ayında 2 milyar 688 milyon dolarlık ihracat yapılırken, bu ülkeden yapılan ithalat 2 milyar 738 milyon dolar oldu. 
     Buna göre, 2000'in Ocak-Ekim döneminde 2 milyar 654 milyon dolarlık ihracat ve 3 milyar 211 milyon dolarlık ithalat rakamlarıyla karşılaştırıldığında, 2001'in aynı döneminde ABD'ye ihracat yüzde 1.3 arttı, ithalat ise yüzde 14.7 geriledi. 
     Verilere göre, 2001'in 10 ayında Türkiye'nin gerçekleştirdiği ihracatın yüzde 10.4'ü ABD'ye yapılırken, ithalatta bu ülkenin payı ise yüzde 8.1 oldu. 
     Sonuçta, Türkiye'nin gerçekleştirdiği ihracatta ilk sırayı Almanya alırken, ikinci sırada ABD bulunuyor. İthalatta ise Almanya, Rusya, İtalya ve Fransa'nın ardından, ABD beşinci sırada yer alıyor. 
     Türkiye 2001 yılı Ocak-Ekim döneminde, önceki yılın aynı dönemine kıyasla yüzde 13.1 artışla toplam 25 milyar 760 milyon dolarlık ihracat yaparken, aynı dönemde ithalat, önceki yıla kıyasla yüzde 24.5 azalarak 33 milyar 743 milyon dolar oldu. 
     DİE'nin en son açıkladığı dış ticaret verilerine göre, 2001 Ekim ayına bakıldığında ise ABD'ye 11 Eylül'de yapılan terörist saldırıların neden olduğu olumsuzluklar nedeniyle, ABD'ye ihracat yüzde 13.6 azaldı. 
     Aynı şekilde bu ülkeden 2001 Ekim ayında yapılan ithalat, önceki yılın aynı ayına kıyasla yüzde 33.4 geriledi. 
     Türkiye 2000'in Ekim ayında ABD'ye 252 milyon dolarlık ihracat yaparken, söz konusu rakam 2001'in Ekim ayında 217 milyon dolara indi. 
     İthalatta da benzeri bir azalma söz konusu. 2000'in Ekim ayında ABD'den 277 milyon dolar olan ithalat rakamı, 2001'in aynı ayında 185 milyon dolara gerilemiş bulunuyor. 
     ABD gezisinde yapılan görüşmeler sonrası, ikili ticaretin artırılmasına dönük, tekstil kotaları başta olmak üzere Türkiye'ye bazı ilave imkanlar sağlanması yönünde görüşmeler yapılması bekleniyor. 
     






</TEXT>
</DOC>
