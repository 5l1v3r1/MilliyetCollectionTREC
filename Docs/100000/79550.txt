<DOC>
<DOCNO> 79550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/siyaset/asiy.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu, AB Günü’nü konserle kutluyor 
</HEADLINE>
<TEXT>

1. Ordu Komutanlığı, Avusturya bandosuyla düzenlediği konseri AB’nin kuruluş yıldönümü 9 Mayıs tarihine denk getirerek, anlamlı bir jest yaptı 
     ÖMER ERBİL İstanbul 

     Avrupa Birliği’ne AB karşı olduğu yönünde iddialar ortaya atılan Türk Silahlı Kuvvetleri TSK , anlamlı bir jestle bu iddialara yanıt vermeye hazırlanıyor. 1. Ordu Komutanlığı, Avusturya bandosuyla özel bir konser düzenledi, bunu da "Avrupa Günü" olarak kabul edilen AB’nin kuruluş yıldönümü olan 9 Mayıs’a denk getirdi. Konsere tüm AB ülkelerinin elçileri de davet edildi. 
     TSK’nın AB’ye bakışıyla ilgili tartışmalar, Milli Güvenlik Kurulu Genel Sekreteri Orgeneral Tuncer Kılınç’ın AB’nin tek alternatif olmadığını, Türkiye’nin Rusya ve İran’ı içine alacak şekilde arayışlar içinde olması gerektiği yönündeki açıklamasıyla gündeme gelmişti. TSK’nın AB’ye karşı olduğu yönünde tartışmalar başlaması üzerine Genelkurmay Başkanlığı, AB’ye karşı olmadıkları yönünde açıklama yapmıştı. 
     İşte bu tartışmaların hemen ardından 1. Ordu Komutanlığı’nca 9 Mayıs’ta AB’nin 52. kuruluş yıldönümüne denk gelen bir konser organize edildi. Konsere 800 seçkin isim davet edildi. 
     İş Bankası Oditoryum Merkezi’nde yapılacak konser saat 20.00’de Türkiye Avusturya ulusal marşlarının okunmasıyla başlayacak. Askeri mehteran takımının gösterisiyle devam edecek programda ünlü piyanistimiz Fazıl Say da konser verecek. Avusturya’dan özel olarak davet edilen Triroler Kaiserjager Bandosu’nun gösterisiyle tamamlanacak programda, ayrıca toplu gösterim de yapılacak. 
     Avusturya Trioler Kaiserjager Bandosu, Avusturya askerlerinden oluşuyor. Yaklaşık 100 kişilik bir ekipten oluşan bando takımı 8 Mayıs günü İstanbul’a gelecek ve aynı gün Fazıl Say ve Askeri Mehteran takımı ile provalara katılacak. Bando, dört gün İstanbul’da 1. Ordu Komutanlığı’nın konuğu olacak. 
     Konserle ilgili olarak 1. Ordu Komutanlığı şu bilgiyi verdi 
     "800 kişilik VIP davetlisi var. Orgeneraller, Valilik A protokolü, Büyükşehir Belediye Başkanı, Avusturya Başkonsolusu, AB’ye üye ülkelerin başkonsolosları ile aday ülkelerin başkonsolosları davet edildi. Ayrıca işadamlarımız da davetliler arasında var. AB kuruluş yıldönümüne rastlatıp bir mesaj verilmek istendi. Ancak resmiyette 1. Ordu Komutanı’nın programı. Askerlerin o geceki konuşmalarında AB konusuna hem Türkçe hem İngilizce olarak değinilecek. Kurmay Başkanı Tümgeneral Nejat Ürgüp, açılış konuşması yapacak. Fazıl Say tek başına konser verecek." 
     



 SİYASET 














</TEXT>
</DOC>
