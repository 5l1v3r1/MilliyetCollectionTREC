<DOC>
<DOCNO> 85932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo07.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı kediye "Mondragon" adını verdiler 
</HEADLINE>
<TEXT>

     Konya'nın İstiklal Mahallesi'nin müdavimlerinden olan ve Beşiktaş formasını andıran siyah-beyaz renklere sahip sokak kedisi ''Beşiktaşlı''nın yeni adı ''Mondragon'' oldu. 
     Tüm vücudu parçalı Beşiktaş formasıyla büyük benzerlik göstermesi üzerine mahalle halkının ilgi odağı durumuna gelen sokak kedisi ''Beşiktaşlı'', siyah beyaz kürkü ve hırçın tavrına karşın kendisine yiyecek sunan hayvanseverlere sıcak yaklaşımı nedeniyle İstiklal Mahallesi'nin adeta simgesi oldu. 
     Mahallenin özellikle Beşiktaşlı olan sakinleri tarafından özenle bakımı yapılan, diğer sokak kedilerine göre neredeyse yiyecek sorununu hiç yaşamayan ''Beşiktaşlı'', siyah-beyazlı taraftarlar tarafından neredeyse el üstünde tutuluyor. 
     Fenerbahçeli ve Galatasaraylı taraftarlara Beşiktaşlı kediyi göstererek, ''Yalnızca insanlar değil, hayvanlar bile Beşiktaşlı'' biçiminde espri yapan siyah-beyazlılar, kaleci Mondragon'un transferi nedeniyle Galatasaray ile günler süren çekişmeden galip çıkınca, kedinin ismini ''Mondragon'' olarak değiştirdiler. 
     Aylarca kendisine ''Beşiktaşlı'' diye seslenen hayvansever dostlarının bir anda ''Mondragon'' olarak çağırmaya başladığı şanslı sokak kedisini, Beşiktaş'ın Mondragon'un katkısıyla elde edeceği başarılar sonrası büyük ziyafetler bekliyor. 
     





</TEXT>
</DOC>
