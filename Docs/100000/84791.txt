<DOC>
<DOCNO> 84791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur06.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Doktorlara ekonomi kötüye gitmesin diye başvurmadım'' 
</HEADLINE>
<TEXT>

     Başbakan Bülent Ecevit, kendisinin ilk muayenesinden sonra doktorlara son günlere gelinceye kadar yeniden başvurmadığının doğru olduğunu belirterek, ''Fakat bunun nedeni hastaneye yeniden başvurmam durumunda ekonomiye zarar verecek senaryolar üretilebileceğini düşünmemdir. Nitekim öyle olmuştur. Bugünkü gazetelerin bazılarında çıkan yayınlar ve yorumlar her türlü insafın dışındadır. Özellikle Rahşan Ecevit'e yöneltilen ithamlar son derece çirkindir'' dedi. 
     Ecevit'in hastaneye gitmeyip, doktorları ile görüşmeyip evinde acı içinde kıvranması Türkiye'yi hem üzdü hem de sorumluluğun kimde olduğu tartışmasını başlattı. 
     Hastalığı boyunca doktorların telefonlarına Rahşan Ecevit'in çıktığı ve eşinin sağlık durumunun iyi olduğunu söyleyip kapattığı öne sürülüyor. Yine Rahşan Ecevit, eşinin sırtında adale ağrısı olduğunu ve bunun da geçtiğini açıklamıştı ancak yapılan muayenede düşme sonucu oluşan kaburga kemiği saptandı. 
     Başbakan Ecevit'in yurtdışı gezisine çıkmaya da yine Rahşan Ecevit'in ikna ettiğini iddia ediliyor. 
     Rahşan Ecevit'in eşinin Türkiye Cumhuriyeti'nin Başbakanı olduğu gerçeğini bir kenara bırakıp, doktorlarla ilişkisini kesmesi ve bakımını kendi başına yapmaya kalkışması ise büyük tepkilere neden oluyor. 
     Bülent Ecevit, ortaya çıkan büyük tepki üzerine bugün yazılı bir açıklama yaparak Rahşan Ecevit'e sahip çıktı. Ecevit açıklamasında doktorlara gidilmemesinin sorumlusu olarak da kendisini gösterdi. 
     Başbakan Ecevit'in, sağlığı ile ilgili açıklamasını Başbakanlık Basın Müşaviri Cem Avcı, Başkent Üniversitesi Hastanesi önünde bekleyen gazetecilere dağıttı. 
     Başbakan Ecevit'in açıklaması şöyle 
     ''Bugünkü gazetelerin bazılarında çıkan yayınlar ve yorumlar her türlü insafın dışındadır. Özellikle Rahşan Ecevit'e yöneltilen ithamlar son derece çirkindir. Yaşamı süresince bana her türlü desteği veren, yardımı yapan eşim ve yardımcım Rahşan Ecevit'e benim sağlık durumumla ilgili yöneltilen ithamlar akıl dışıdır. 
     Benim ilk muayenelerimden sonra değerli doktorlarımıza son günlere gelinceye kadar yeniden başvurmadığım doğrudur. Fakat bunun nedeni yeniden hastaneye başvurmam durumunda ekonomiye zarar verecek senaryolar üretilebileceğini düşünmemdir. Nitekim öyle olmuştur. 
     Bu arada ilginç bir gözlemim de Rahşan Ecevit'e yöneltilen haksız ithamların hemen hemen tümünün benzerliğidir.'' 
     
</TEXT>
</DOC>
