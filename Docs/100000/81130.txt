<DOC>
<DOCNO> 81130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/ekonomi/eko05.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’da Türk -Alman bira gücü 
</HEADLINE>
<TEXT>

Efes, Almanya’nın Beck’s markasını Türkiye’ye getirirken, Efes’i de Avrupa’ya Beck’s tanıtacak 
     BARIŞ ERGİN 

     Anadolu Efes Biracılık, Interbrew ile anlaşarak Almanya’nın en çok bira ihracat yapan markası Beck’s’i Türkiye’ye getirdi. 
     Türk piyasasına 33 cl. şişe, 50 cl. kutu ve fıçı şeklinde sunulacak olan Beck’s, 1873 yılından bu yana üretilen ve yeşil şişede satılan ilk bira. Efes İçecek Grubu’nun Başkanı Muhtar Kent, bir Türk firmasının ilk defa lisansını Batı Avrupa’lı bir markaya vererek Hollanda ve İngiltere gibi ülkelere ihraç edebileceğini belirtti. Ürünlerindeki piramidi tamamladıklarını belirten Kent, "En üstte Miller, hemen altında Beck’s ondan sonra Efes yani ana marka, daha altta Marmara. Gerekirse yeni ürünler çıkaracağız" dedi. Efes’in yüzde 30 üzerinde, Miller’ın yüzde 20 altında bir fiyatla tüketiciye sunulacak yeni ürün ile Efes, Beck’s’in dünya çapında dördüncü üretim hakkına sahip oldu. Cirolarının yüzde 50’sini yurtdışından sağlama hedeflerini 2003’te gerçekleştirdiklerini belirten Kent, 2004 ciro hedeflerinin kola ve gazlı içeceklerden 750 milyon dolar, birada 500 milyon doların üstünde olduğunu açıkladı. 
     Beck Co. Yönetim Kurulu Başkanı Horst - Gevert Bellmer ise Almanya ve Türkiye’de başarıya kavuşma açısından çok olumlu düşüncelere sahip olduklarını belirtti. Efes’in Almanya piyasasında büyük Türk kitlesi ile başarılı bir satış grafiği kazanacağına inandığını belirten Bellmer, "Ürünleri 120 ülkede satılan bir markayız. Efes’in bizi Türkiye’de temsil edecek marka olduğunu Türkiye’deki büyük pazar payı ve ürünü sunmadaki profesyonellikleri kanıtlıyor" dedi. 
     



 EKONOMİ 















</TEXT>
</DOC>
