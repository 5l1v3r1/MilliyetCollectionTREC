<DOC>
<DOCNO> 53808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/ekonomi/eko01.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklilikte adil geçiş 
</HEADLINE>
<TEXT>

Anayasa Mahkemesi’nin "adil" olmadığı için iptal ettiği emeklilikteki kademeli geçişle ilgili kararı Resmi Gazete’de yayınlandı. 24 Mayıs 2002’ye kadar yeni yasal düzenleme yapılması gerekiyor 
     ANKARA Milliyet 

     Anayasa Mahkemesi, "Sosyal Güvenlik Yasası"ndaki "kademeli geçiş"in "makul, adil ve ölçülü" olmadığını belirledi. Yüksek Mahkemenin iptal gerekçesiyle ilgili karar, dokuz aylık bir aradan sonra dünkü Resmi Gazete’de yayınlandı. Yeni yasal düzenleme için altı aylık süre tanıyan Anayasa Mahkemesi’nin iptal kararı 23 Mayıs 2002’de yürürlüğe girecek. 
     Gerekçeli kararda, resmi belgelere göre Türkiye’deki ortalama yaşam süresinin yükseldiğine dikkat çekilerek yeni sigortalılar açısından kadınların 58, erkeklerin de 60 yaşında emekli edilmelerinin Anayasa’ya aykırı olmadığı ifade edildi. Anayasa Mahkemesi, iptal kararının yürürlüğe girmesi için 6 ay süre belirlerken Çalışma ve Sosyal Güvenlik Bakanı Yaşar Okuyan, gerekçeli kararın ışığında, yeni bir düzenleme için çalışmalara başladıklarını bildirdi. Yeni yasal düzenlemenin 24 Mayıs 2002’ye kadar yapılması gerekiyor. 
     
Yeni yasa yılbaşından sonra      Yeni bir yasal düzenleme yapılıncaya kadar mevcut düzenlemenin geçerli olacağını belirten Okuyan, "Orada herhangi bir tereddüt söz konusu olmamalıdır. Geçiş süresiyle ilgili yasa tasarısının nasıl olacağı konusu arkadaşlarımızın gerekçeli hüküm ışığında yapacağı çalışmalar sonucunda belirlenecektir. Yeni düzenleme yılbaşından sonra hazır olur" dedi. 
     



 EKONOMİ 























</TEXT>
</DOC>
