<DOC>
<DOCNO> 93722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo16.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyükler ''Sorunlar çözülmezse basketbol liginden çekiliriz'' 
</HEADLINE>
<TEXT>

     Galatasaray, Fenerbahçe ve Beşiktaş kulüplerinin başkanları, Devlet Bakanı Fikret Ünlü ile bugün yaptıkları görüşmede, amatör şubelerinin yaşadığı mali sıkıntıya çözüm bulunmasını istediler. Kulüp Başkanları aksi halde, basketbol ve voleybol liglerinden çekileceklerini ifade ettiler. 
     Üç büyüklerin başkanları İstanbul'a dönmeden Esenboğa Havalimanı'nda ortak bir basın toplantısı düzenlediler. 
     3 kulüp adına konuşan Serdar Bilgili, amatör branşlardaki şubelerin ekonomik yönden büyük sıkıntılar içinde olduğunu ve bu sıkıntılarını Bakan Ünlü'ye aktardıklarını söyledi. 
     Bilgili, Galatasaray, Fenerbahçe ve Beşiktaş'ın özellikle basketbol ve voleybol şubelerinin, yılda 3-5 milyon dolar civarında harcama yaptığını hatırlatarak, şöyle dedi 
     ''Bu paranın tamamı futboldan elde edilmektedir. Ancak, UEFA ve FIFA'nın belirlediği yeni kriterlere göre, 2004 yılından itibaren futboldan elde edilen gelirin diğer branşlara aktarılması mümkün olamayacak. Bu durumda, kamu yararına dernek statüsünde olan kulüplerimizin, diğer müessese kulüpleriyle rekabet etme şansı tamamen ortadan kalkmıştır. Bu nedenle bakanımızdan kulüplerin amatör şubeleri için maddi kaynak sağlanmasını talep ettik. Bu sağlanamazsa 3 büyük kulüp olarak basketbol ve voleybolda hem erkek hem de bayan takımlarımızı liglerden çekme kararı aldık.'' 
     





</TEXT>
</DOC>
