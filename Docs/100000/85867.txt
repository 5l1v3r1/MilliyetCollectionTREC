<DOC>
<DOCNO> 85867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun13.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt Budizme gönül verdi... 
</HEADLINE>
<TEXT>

     Ünlü aktör Brad Pitt'in Budizm'e gönül verdiği, ancak hayranlarının tepkisinden çekindiği için bunu sır gibi sakladığı ortaya çıktı. 
     Internetteki ''imdb'' sitesinin haberine göre, Brad Pitt zamanının bir bölümünü Budist manastırında geçiriyor. Eşi Jennifer Aniston ile birlikte New York'taki KTD Manastırı'na giden Pitt, bu gözlerden uzak ziyareti için de akşam saatlerini seçiyor. 
     Pitt'in manastırdaki Budist arkadaşlarından Siri Crane, aktör ile manastırda sık sık karşılaştıklarını söyledi. Sanatçının hayranlarının tepkisinden çekindiği için Budist olduğunu açığa vurmadığını belirten Crane, ''Brad, çok mütevazı bir insan. Hatta, bir keresinde benim manastırın mozaiklerini boyamama yardım edecek kadar da alçakgönüllü'' dedi. 
     Tanınmış oyuncunun akşam saatlerinde manastıra geldiğini anlatan Siri Crane, ''O, bu yönünü özel hayatının bir parçası olarak saklamak istiyor. Biz, bir aileyiz ve Brad de önemli bir parçamız'' açıklamasında bulundu. 
     Eşi Jennifer Aniston'ın da manastır ziyaretlerinde kocasına eşlik ettiği, ancak Budizm'e fazla ilgisinin bulunmadığı belirtildi. 
     Brad Pitt, 1997'de rol aldığı ''Tibet'te 7 Yıl'' adlı filmde Budizm'e gönül vererek kendini bulan bir adamı canlandırmıştı. 
     





</TEXT>
</DOC>
