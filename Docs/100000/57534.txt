<DOC>
<DOCNO> 57534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur16.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da kış... Kardan dolayı 594 köy yolu kapalı 
</HEADLINE>
<TEXT>

     Doğu Anadolu Bölgesi'ni etkisi altına alan yoğun kar yağışı, bölgede 594 köy yolunun ulaşıma kapanmasına neden oldu. 
     Köy Hizmetleri Bölge Müdürlüğü'nden alınan bilgiye göre, son bir hafta içerisinde bölgeyi etkisi altına alan ancak, bugün etkisini kaybeden yoğun kar yağışı nedeniyle Erzurum'da 350, Erzincan'da 111, Ardahan'da 57, Iğdır'da 55, Kars'ta 16 ve Ağrı'da 5 olmak üzere, bölgede toplam 594 köy yolu ulaşıma kapalı bulunuyor. 
     Köy Hizmetleri Bölge Müdür Yardımcısı Suat Alagöz, A.A muhabirine yaptığı açıklamada, bölge illerinde toplam 2 bin 667 köyün kendilerine bağlı olduğunu, karla mücadele çalışmasında 52 ekibin 24 saat süreyle görev yaptığını belirterek, yol açma çalışmalarında karşılaştıkları en büyük güçlüğün rüzgar ve tipi olduğunu söyledi. 
     Tipi nedeniyle temizlenen yolların tekrar kapandığını, bu nedenle bir köy yolunu birkaç kez açmak zorunda kaldıklarını kaydeden Alagöz, bu arada, yollarının erken açılmasını isteyen bazı köy sakinlerinden kendilerine gelen asılsız ihbarlarla da ayrıca, mücadele etmek zorunda kaldıklarını kaydetti. 
     Meteoroloji Bölge Müdürlüğü'nden alınan bilgiye göre, Erzurum, Kars, Ağrı ve Ardahan'da, bayram süresince hava sıcaklıklarının artması, bugün etkisini kaybeden kar yağışının da yarından itibaren tekrar devam etmesi bekleniyor. 
     Bugün Erzurum'da gecenin en düşük hava sıcaklığının eksi 20 derece olacağı, ancak bayram süresince bu sıcaklığın eksi 8 dereceye kadar yükseleceği tahmin ediliyor. 
     Bu arada, şehir merkezlerinde yapılan ölçümlere göre, kar kalınlıkları Erzurum'da 34, Kars'ta 22, Ağrı'da 25, Ardahan'da 17 santimetre olarak belirlendi. Yüksek kesimlerde ise kar kalınlığının 60 santimetreye ulaştığı bildirildi. 
     






</TEXT>
</DOC>
