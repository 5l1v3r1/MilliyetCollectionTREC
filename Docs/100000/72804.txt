<DOC>
<DOCNO> 72804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo13.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Corriere Dello Sport "Bir zamanlar İtalyan futbolu vardı" 
</HEADLINE>
<TEXT>

     Avrupa kupalarında kötü sonuçlar alan İtalyan takımlarında elenme korkusu yaşanıyor. 
     Şampiyonlar Ligi'nde gruptan çıkma umudu kalmayan Juventus'un ardından UEFA Kupası'nda İnter ve Milan takımları kötü sonuçlar aldı. 
     İnter, kendi sahasında oynadığı maçta İspanya'nın Valencia takımıyla 1-1 berabere kalırken, Milan ise deplasmanda İsrail'in Hapoel Tel Aviv takımına 1-0 yenildi. 
     İtalyan basınında yer alan haberlerde, takımlarının Avrupa kupalarında dışarıda kalma risklerinin bulunduğu belirtildi. 
     Corriere dello Sport gazetesi, ''Milan ve İnter Avrupa çöküşü'' başlığını attı. İtalyan takımlarının Avrupa kupalarında son 3 yılda sadece 1 kez çeyrek finale kadar yükseldiğinin altını çizen gazetenin baş sayfasında, ''Bir zamanlar İtalyan futbolu vardı'' başlıklı bir yazı yer aldı. 
     Gazetenin haberlerinde, ''Ligimiz dünyanın en iyi ligi tipi kelimelerin arkasına gizlenmek yerine biraz dürüst olup İtalyan futbolunun biraz geride kaldığını kabul etmeliyiz'' denildi. 
     Bu arada, Roma takımı da İngiltere'de Liverpool önünde nasıl puan alacağını düşünüyor. B grubunda şu anda lider olan Roma'nın gruptan çıkmayı garantilemek için Liverpool'dan en az 1 puan alması gerekiyor. 
     İtalyan liginde cumartesi günü Atalanta ile karşılaşacak olan Roma'da teknik direktör Fabio Capello'nun 19 Mart Salı günkü Liverpool maçını düşünerek bazı oyuncularını dinlendireceği, Aldair, Tommasi, Cassano ve Assunçao gibi oyuncuları oynatacağı belirtiliyor. 
     İtalyan basınında yapılan yorumlarda, Liverpool'da Roma'nın puan almasının çok zor olduğu kaydedildi. Olimpiyat Stadı'nda çıkan olaylardan dolayı Liverpool-Roma maçında çok geniş güvenlik önlemleri alınacağı duyuruldu. 
     






</TEXT>
</DOC>
