<DOC>
<DOCNO> 86659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/siyaset/siy02.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli direniyor 
</HEADLINE>
<TEXT>

Bahçeli, idam ve Kürtçe konularında Ecevit’in beklediği adımları atmak için "İleri sürdüğüm beş koşul gerçekleşmeli" diyor... 
     ÖNDER YILMAZ Pekin 

     Başbakan’ın "AB konusunda Bahçeli’den cesur bir adım bekliyorum" sözlerini cevaplayan Başbakan Yardımcısı Devlet Bahçeli, teröre son vermek açısından "en cesaretli adımı" attıklarını vurguladı. AB için 5 koşul sıralayan Bahçeli, Abdullah Öcalan’ın İmralı’dan F tipi cezaevine alınması ve idam dosyasının TBMM’ye sevk edilmesi gerektiğini de sözlerine ekledi. Bahçeli, öne sürdüğü 5 koşulda somut gelişme sağlanması durumunda, vatandaşların demokratik, hak ve özgürlükler alanının genişletilmesi için atılacak adımları ele alacaklarını kaydetti. 
     "Bu, Kürtçe yayın ve öğrenim konusunda yumuşayacağınız anlamına mı geliyor " sorusunu Bahçeli, "Ancak böyle bir ortama gelindiğinde her biri birinci sınıf vatandaşlarımız olan insanlar Türkiye’nin demokratikleşme sürecinden yararlanacaklardır" diyerek, bu konuda ılımlı olacağını gösterdi. 
     Bahçeli, görüşlerini liderler zirvesinde de gündeme getirip getirmeyeceğine ilişkin bir soruya da, "Pekin’de söylüyorsam, Ankara’da çok daha iyi söylerim. Düşüncelerimi ortaklarıma iletmedim" karşılığını verdi. Bahçeli, ANAP’la fikir ayrılığıyla ilgili olarak da, "Her siyasi parti kendi görüşlerini ortaya koymakta serbesttir" dedi. 
     
     
</TEXT>
</DOC>
