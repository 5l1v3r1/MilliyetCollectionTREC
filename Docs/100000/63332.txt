<DOC>
<DOCNO> 63332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/ekonomi/eko08.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczaneler Bağ - Kur’luya ay sonuna kadar açık 
</HEADLINE>
<TEXT>

     ANKARA Milliyet 

     Yaklaşık 15 bin eczanenin Bağ - Kur’la bugün sona erecek olan anlaşması, yapılan görüşmeler sonucunda 31 Ocak’a kadar uzatıldı. Türk Eczacıları Birliği’nden yapılan açıklamada, Bağ - Kur ve Birlik yöneticileri arasındaki görüşmeler sonunda, daha önce 21 Ocak’a kadar uzatılan anlaşmanın, bu kez 31 Ocak’a kadar uzatıldığı bildirildi. 
     Açıklamada, Türkiye genelinde yaklaşık 15 bin eczanenin bir yıl süreli anlaşma yaptığı Bağ - Kur’la yapılan görüşmeler sonunda, 1 Ocak 2002 itibariyle sona eren anlaşmanın, ilk olarak 21 Ocak’a ertelendiği, daha sonra ise sigortalı ve hak sahiplerinin mağdur olmaması için yeniden anlaşma yapmak üzere görüşmelerin gerçekleştirildiği belirtildi. Buna göre anlaşma 31 Ocak’a kadar uzatıldı ve bu süreye kadar Bağ - Kur’lular eczanelerden sorunsuz ilaç alabilecekler. 
     Eczanelere yaklaşık 68 trilyon lira civarında ilaç borcu bulunduğunu belirten Bağ - Kur yetkilileri ise bu borcun, önümüzdeki günlerde ödeneceğini vurguladılar. 
     



 EKONOMİ 


















</TEXT>
</DOC>
