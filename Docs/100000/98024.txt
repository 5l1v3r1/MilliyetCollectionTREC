<DOC>
<DOCNO> 98024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur26.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Rize'ye 500 milyarlık acil ödenek göndereceğiz" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Rize Valiliği'nin Başbakanlık'tan talep ettiği 500 milyar liralık acil ödeneği bugün göndereceklerini söyledi. 
     Yılmaz, Rize'de sel felaketine uğrayan bölgelerde inceleme yaptı. İlk olarak Rize'nin Çaykent ve Muradiye beldelerini ziyaret eden Yılmaz, daha sonra selden büyük oranda hasar gören Güneysu İlçesi'nin Selamet Köyü'ne geçti ve burada yetkililerden, selin boyutlarıyla ilgili bilgi aldı. 
     Mesut Yılma,z burada yaptığı açıklamada, yörenin, maalesef Türkiye'nin en zor bölgelerinden biri olduğunu belirterek, ''Çok zararımız var. En önemlisi can kaybı. Can kaybının yükselmesinden endişe ediyorum. Altyapıda da çok büyük zararımız var. Bu sorunların bir an önce giderilmesi için ekiplerimiz seferberlik ilan ederek çalışmalarını sürdürüyor'' diye konuştu. 
     Yörede yapılması gereken en acil işin, sele maruz kalan vatandaşların kalacak yer sıkıntısına çözüm bulmak olduğunu da vurgulayan Yılmaz, bu konuda her türlü tedbirin alınacağını ifade etti. Yılmaz, Rize Valiliği'nin Başbakanlık'tan talep ettiği 500 milyar liralık acil ödeneğin de gönderileceğini vurguladı. 
     Yılmaz, Yörenin Afet Bölgesi kapsamına alınabilmesi için çalışma başlattıklarını, bu çalışmanın 1-2 gün içinde sonuçlanacağını kaydetti. 
     Bir vatandaşın, çay paralarının ne zaman ödeneceği sorusuna da Yılmaz, ''Çay paraları için de tedbir aldık. Önümüzdeki hafta başından itibaren Çaykur, birinci sürgün ödemelerine başlayacak. Afet bölgelerimize öncelik verilecek'' cevabını verdi. 
     





</TEXT>
</DOC>
