<DOC>
<DOCNO> 75829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo16.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Bizi keklik görenler çarşamba günü derslerini alacak" 
</HEADLINE>
<TEXT>

     Trabzonspor Kulübü Başkan Yardımcısı Mehmet Öksüzoğlu, hiçbir takımın Trabzonspor'a küçümseyemeyeceğini belirterek, ''Trabzon'da 3 puanı çantada keklik görenler Çarşamba günü gerekli dersi alacaklardır'' dedi. 
     Bordo-mavili takımın kaliteli futbolculardan oluştuğunu ve Galatasaray maçında iyi bir futbol sergileyeceklerine inancının tam olduğunu da ifade eden Öksüzoğlu, ''Rakip takım tarafından bizi sıradan bir takım yerine koyucu açıklamalar yapıyorlar. Oyuncularımız buna en iyi cevabı sahada vereceklerdir. Trabzonspor'u sıradan takım olarak görenler bunun böyle olmadığını görecekler'' diye konuştu. 
     Galatasaray maçının kendileri açısından çok önemli olduğunu da vurgulayan Öksüzoğlu, şöyle konuştu 
     ''Galatasaray maçından iyi bir sonuçla ayrılırsak, ligde daha da üst sıralara tırmanacağız ve takımımız daha da moralli bir biçimde kalan maçlarına çıkacak. Galatasaray'ı yenip UEFA Kupası'na katılma şansımızı arttırmaya çalışacağız. Bu maçı kazandığımız zaman birçok artılarda elde etmiş olacağız.'' Bordo-mavili takımın taraftarlarından da destek beklediklerini ifade eden Öksüzoğlu, bu karışlaşmada taraftarlarına da büyük iş düştüğünü ve onları yanlarında görmek istediğini belirtti. 
     
     100 bin dolarlık prim 
     Başkan yardımcısı Mehmet Öksüzoğlu, Galatasaray maçını kazanmaları halinde kendisinin bordo-mavili takımın oyuncularına toplam 100 bin dolarlık prim vereceğini söyledi. 
     Öksüzoğlu, bu primin amacının sadece Galatasaray'ı yenmek için verilen bir prim olmadığını da belirterek, ''Bu maçı alırsak, UEFA Kupası'na katılmaya daha da yaklaşırız. Bu sezon UEFA Kupası'na katılmayı çok istiyoruz'' diyerek sözlerini tamamladı. 
     






</TEXT>
</DOC>
