<DOC>
<DOCNO> 87793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/spo01.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözene aşkolsun 
</HEADLINE>
<TEXT>

Galatasaray ile Beşiktaş şimdi de Pascal Nouma konusunda yarışa girdiler. Cim-Bom’un her konuda el sıkıştığı Fransız golcüyü, Siyah-Beyazlı yöneticiler de apar topar İstanbul’a çağırdılar 
     ORHAN YILDIRIM 

     Beşiktaş cephesi 

     Raporları incelenecek 
     BEŞİKTAŞLI yöneticiler de transferi yılan hikayesine dönen Pascal Nouma’yı İstanbul’a çağırdılar. Fransız golcünün bir iki gün içinde doktoru ile birlikte geleceği ve Siyah - Beyazlı kulüple masaya oturacağı belirtildi. Nouma’nın sağlık problemleri nedeniyle temkinli hareket eden Beşiktaş yönetimi, bu oyuncunun raporlarını uzmanlara incelettirdikten sonra kesin kararını verecek. Doktorlardan olumsuz bir açıklama gelirse transferden vazgeçilecek. 
     
     Bonservis iddiası 
     NOUMA’YI Beşiktaş’tan 2.5 milyon dolara alan Marsilya’nın bu oyuncunun bonservisini bedava vermeyi kabul ettiği iddia edildi. Fransız kulübü yöneticilerinin 2. Başkan Hüsnü Güreli’yi arayarak, "Size her türlü kolaylığı sağlayacağız" dedikleri belirtildi. Mondragon’dan sonra Nouma konusunda da Galatasaray ile karşı karşıya gelen Siyah - Beyazlılar, taraftarın da sevgilisi olan Fransız golcüyü renklerine bağlamak için artık yol gözlemeye başladı. 
     
G.Saray cephesi      ERHAN TELLİ 

     Tercihi Cim-Bom 
     GALATASARAY’IN önümüzdeki sezon kiralık olarak renklerine bağlamak istediği Fransız yıldız Pascal Nouma için Marsilya kulübüyle anlaşmaya vardığı öğrenildi. Siyahi yıldız için Fransız kulübüyle yıllık 350 bin dolara el sıkışan Sarı - Kırmızılı yönetim, Nouma’dan da "Galatasaray’a gelirim" yanıtını aldı. Fransız oyuncunun yöneticilerle yaptığı görüşmede "Ben Beşiktaş’a değil, Galatasaray’a gelmek istiyorum. Beni alın" dediği belirtildi. 
     
     Karar bu hafta 
     FRANSIZ golcünün Mondragon gibi yıllık 1 milyon 100 bin dolara oynamayı kabul ettiği de ifade edildi. Hem Marsilya kulübü, hem de Nouma ile anlaşma sağlayan Galatasaray’ın bu transferi imza aşamasına kadar getirmesine rağmen henüz resmi mukavele için somut bir adım atmadığı da belirtildi. Sarı - Kırmızılı yönetiminin Nouma konusundaki kararsızlığının sürmesi nedeniyle bu transferi ağırdan aldığı kesin kararın bu hafta içinde verileceği bildirildi. 
     
Jardel’e danıştım’      SİYAH - Beyazlı takımın çiçeği burnunda transferi Zago, Türkiye’ye gelmesinde Jardel’in önemli rol oynadığını söyledi. Brezilyalı oyuncu, Galatasaray’da forma giyen vatandaşının "Türkiye’deki heyecanı başka yerde bulamazsın, ama hiç yenilmeyeceksin" sözlerinin etkili olduğunu belirtti, "Bunları duymak hoşuma gitti. Çünkü kaybetmeyi asla sevmem. Şampiyonluk için elimizden geleni yapacağız" ifadelerini kullandı. 
     
Boca Juinors bekleniyor      BEŞİKTAŞ, ön anlaşma yaptığı kaleci Cordoba için Boca Juinors kulübünden evrak bekliyor. Kiralık olarak alınacak Kolombiyalı kaleci resmi kağıtları geldikten sonra İstanbul’a gelerek imza atacak. Bu arada Siyah - Beyazlı yönetim Zago ile sözleşme yaptığı için daha önce anlaştığı Jorginho’nun transferinden vazgeçti. 
     
Lucescu kıyıma başladı      TEKNİK Direktör Mircea Lucescu, transfer çalışmalarını sürdürürken, mevcut kadrodaki oyuncuları elemeye de başladı. Rumen hocanın, Sinan Engin ile yaptığı görüşmede Mehmet Aksu ile Sertan’ın gönderilmesini istediği öğrenildi. Bu arada hazırlık kampına alt yapıdan üç futbolcunun götürülmesine karar verildi. 
     



 SPOR 

































</TEXT>
</DOC>
