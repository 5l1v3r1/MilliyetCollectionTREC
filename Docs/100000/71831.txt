<DOC>
<DOCNO> 71831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo11.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta moralsiz idman... 
</HEADLINE>
<TEXT>

     Beşiktaş, dünkü Galatasaray yenilgisinin ardından, izin yapmadan bugün Denizlispor ile oynayacağı Birinci Süper lig maçının hazırlıklarına başladı. 
     Teknik direktör Daum'un katılmadığı idmanda, siyah-beyazlı futbolcuların, dünkü yenilgi nedeniyle moralsiz oldukları gözlendi. 
     Antrenör Roland Koch yönetiminde, Fulya Tesisleri'nde gerçekleştirilen ve yaklaşık 1.5 saat süren idmanda, Galatasaray maçında 90 dakika forma giyen oyuncular koşu yapmakla yetinirken, diğerleri ise, dar alanda çift kale maç oynadı. Kaptan Tayfur, dünkü maçta 90 dakika forma giymesine rağmen, çalışmayı bırakmayıp, çift kale maçta yer aldı. 
     Bu arada teknik direktör Daum'un uzun süredir şans vermediği Sertan'ın, antrenman maçında son derece sinirli olduğu dikkat çekti. 
     Sertan, takım arkadaşlarına pas vermedikleri için sürekli bağırırken, Stavrum bu futbolcuyu uyararak, sakin olmasını istedi. 
     Öte yandan, antrenman maçında, sol dizine darbe alan Tunç sakatlanarak, idmanı yarıda bıraktı. Bu futbolcunun dizine buz tedavisi uygulanırken, durumunun yarın kesinlik kazanacağı öğrenildi. 
     
     7 futbolcu katılmadı 
     Beşiktaş'ın bugün yapılan antrenmanına hafif sakatlıkları bulunan Tümer, Ahmet Dursun, Ahmet Yıldırım, Mhyre, Ali Eren, Bayram ve sol ayak baldır kasında ödem oluşan Ronaldo katılmadı. 
     Kulüp doktoru Yalçın Yavuzer, Ronaldo dışındaki 6 futbolcunun sakatlığının ciddi olmadığını, bu oyuncuların Galatasaray maçında çeşitli bölgelerine darbeler aldıkları için, antrenmana katılmadıklarını söyledi. 
     
     Ronaldo'ya MR 
     Beşiktaş'ın Brezilyalı futbolcusu Ronaldo'nun, bugün Caroussel Acıbadem Hastanesi'nde MR'ı çekildi. 
     Doktor Yavuzer, Brezilyalı futbolcunun sol baldır kasında ödem tespit ettiklerini belirterek, ''Çok ciddi bir sakatlığı yok. 
     Galatasaray maçı öncesinde de şikayetleri vardı ama oynattık. Sanırım, birkaç gün istirahat ettikten sonra, Denizlispor maçında da forma giyebilecek'' diye konuştu. 
     Beşiktaşlı futbolcular, teknik direktör Daum'un verdiği izinle, yarını dinlenerek geçirecek. 
     Siyah-beyazlılar, Denizlispor maçı hazırlıklarını, 12 Mart Salı sabahı Belgrad Ormanları'nda yapacağı kros çalışması ile sürdürecek. 
     






</TEXT>
</DOC>
