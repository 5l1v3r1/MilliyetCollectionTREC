<DOC>
<DOCNO> 71097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun12.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
36 kongre üyesi Bush'tan "Ermeni Soykırımı"nı tanımasını istedi 
</HEADLINE>
<TEXT>

     ABD Temsilciler Meclisi'nin 36 üyesi, Başkan George Bush'a gönderdikleri mektupta, sözde Ermeni soykırımının tanınmasını istedi. 
     Edinilen bilgiye göre, Ermeni lobisine mensup Cumhuriyetçi Parti Michigan milletvekili Joe Knollenberg ve Demokrat Parti New Jersey milletvekili Frank Pallone tarafından hazırlanan mektup, Temsilciler Meclisi'nde dolaştırılarak, toplam 36 kişi tarafından imzalandıktan sonra Bush'a gönderildi. 
     Ermenilerin, sözde soykırımın yapıldığı tarih olarak varsaydıkları 24 Nisan öncesinde gönderilen mektupta, New York ve Washington'da 11 Eylül'de girişilen saldırılarla sözde soykırım arasında paralellik kuruldu. 
     Bush'a gönderilen 5 Mart tarihli mektupta, ABD Başkanı'nın 2000 seçim kampanyası sırasında, yönetime geldiğinde sözde soykırımı tanıma yönünde Ermenilere söz verdiği ileri sürüldü. ABD Temsilciler Meclisi'nin 36 üyesi, Bush'un geçen yıl 24 Nisan'da soykırım kelimesini kullanmadığını hatırlatarak, ''Umarız bu yıl gelecek yılın açıklamasından daha ileri giderek soykırım sözünü kullanacaksınız. 24 Nisan açıklamanızı sabırsızlıkla bekliyoruz'' ifadeleri kullanıldı. 
     Mektupta imzası bulunanlar arasında, Demokrat Parti New York milletvekilleri Gary Ackerman ve Joseph Crowley, önceki yıl Kongre'ye sözde soykırım tasarısını sunan Demokrat Parti Michigan milletvekili David Bonior ve Cumhuriyetçi Parti California milletvekili George Radanovich, Demokrat Parti California milletvekili Anna Eshoo ve Demokrat Parti California milletvekili Adam Schiff gibi isimler yer aldı. 
     Bush'a gönderilen mektupta imzası bulunanlardan 26'sı Demokrat Parti milletvekili. 
     






</TEXT>
</DOC>
