<DOC>
<DOCNO> 88160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur21.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen F-16'nın pilotu, uçağı kurtarma uğruna canını verdi... 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, İzmir Çiğli'de bugün düşen F-16 uçağının, gaz kolu arızası nedeniyle motoru durdurulamadığı için pist sonundaki toprağa çıkıp infilak ettiğini bildirdi. 
     Orgeneral Asparuk, Hava Kuvvetleri Komutanlığı'nın Akıncı'daki 4. 
     Ana Jet Üs Komutanlığı'nda Yıllık Atış Yarışmaları Ödül Töreni'ne katıldı. 
     Orgeneral Asparuk, burada yaptığı konuşmada, İzmir Çiğli'de F-16 uçağının düşmesi ve Hava Pilot Üsteğmen Oğuz Yenen'in şehit olmasına ilişkin bilgi verdi. 
     Bugün çok değerli bir arkadaşlarını görev uçuşu esnasında kaybettiklerini dile getiren Orgeneral Asparuk, şunları kaydetti 
     ''Çok sevdiğim evladım Üsteğmen Oğuz Yenen, 181. Filo Komutanlığı'nın iştirak ettiği Ege görevleri esnasında motor arızası vuku bulmuş ve Çiğli meydanına 3 defa iniş teşebbüsünde bulunulmasına rağmen, gaz kolu arızasından motoru durduramadığı için pist sonunda ağ bariyerini de parçalayarak, toprağa çıkmış, uçak infilak etmiş ve Üsteğmen Yenen şehit olmuştur. Burada Yenen'in, tüyü bitmemiş yetim paralarıyla satın alınan uçağını kurtarma uğruna hayatını feda ettiği bir gerçektir. 
     Ateş dağlayan bağrımıza taş bastırarak, planlanan bu görevimizi tamamlayacağız. Biraz sonra, sizler de uçaklarınıza atlayıp ana üslerinize döneceksiniz. Bizi bizden başkalarının anlamaları mümkün değildir. Hepimizin başı sağolsun, Yenen'imiz nur içinde yatsın, vatanımız sağolsun.'' 
     





</TEXT>
</DOC>
