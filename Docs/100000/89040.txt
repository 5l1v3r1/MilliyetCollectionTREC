<DOC>
<DOCNO> 89040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo10.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin orta sahadaki futbolcu sayısı 11 oldu... 
</HEADLINE>
<TEXT>

     Arjantinli futbolcu Ariel Ortega'ya 4 yıllık imza attıran Fenerbahçe'nin orta sahadaki oyuncu sayısı kalabalıklaştı. 
     Ortega'nın da takıma dahil olmasıyla, orta sahada 11 futbolcuya ulaşan Fenerbahçe'de, aynı bölgede görev yapan Matias Almeyda, Erhan Albayrak konusundaki transfer görüşmeleri de sürüyor. Ayrıca ön anlaşma yapılmasına rağmen henüz resmi sözleşme imzalanmayan Cem Karaca da orta sahada görev yapıyor. Sarı-lacivertli takımda bu mevkiye yeni sezon için transfer edilen Ortega'nın yanı sıra Revivo, Rapaiç, Yusuf, Hakan, Abdullah, Johnson, Ali Güneş, Ali Akdeniz, Ceyhun, Simao bulunuyor. 
     Alternatif futbolcu sayısının çokluğuna rağmen, geçen sezonlarda orta sahası sürekli eleştirilen Fenerbahçe'nin, yeni sezondaki performansı ise merakla bekleniyor. 
     Sarı-lacivertli takımda geçen sezon orta sahada görev yapanlar içinde kadroda en çok yer bulan oyuncular, Abdullah, Johnson, Revivo ve Hakan olurken, Yusuf, Ali Güneş, Ceyhun ve Rapaiç değişen aralıklarla oynama şansı buldular. 
     17. Dünya Kupası Finalleri'nde Hırvatistan Milli Takımı'nın vazgeçilmez oyuncusu olan Rapaiç'e, Fenerbahçe'de geçen sezonun ikinci yarısında görev yapan teknik direktör Werner Lorant pek fazla şans tanımamıştı. 
     Ali Akdeniz ve Simao ise orta saha mevkiindeki oyuncular arasında en az şansı bulan isimler oldu. 
     
     YABANCIDA TERCİH GOLCÜ 
     Fenerbahçe, son yıllarda yaptığı yabancı futbolcu transferinde özellikle golcü özellikleri bulunan orta saha oyuncuları ile forvet oyuncularını tercih etti. 
     Geçen sezon attığı 13 golle takımının gol yükünü omuzlayan futbolculardan Revivo'nun yanı sıra takımda şu anda golcülük özelliği bulunan futbolculara, forvet oyuncusu Washington ve orta saha oyuncusu Ortega da eklendi. 
     Sarı-lacivertlilerin, son dönemde savunmasına transfer ettiği yabancı oyuncular ise Zoran Mirkoviç ve defans yönü etkili orta saha oyuncusu Johnson. 
     





</TEXT>
</DOC>
