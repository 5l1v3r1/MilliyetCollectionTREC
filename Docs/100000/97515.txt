<DOC>
<DOCNO> 97515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko23.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine iki ihaleden de başarıyla çıktı... 
</HEADLINE>
<TEXT>

     Hazine Müsteşarlığı, bugün biri referans olmak üzere, iki bono ihalesi birden düzenledi. 
     Hazine'nin, 224 gün vadeli bono ihalesine toplam 2 katrilyon 2.4 trilyon liralık teklif gelirken, ihalede nominal 1 katrilyon 556.9 trilyon liralık satış gerçekleşti. İhaledeki net satış miktarı da 1 katrilyon 95.6 trilyon lira olarak gerçekleşti. 
     Bono ihalesinde gerçekleşen bileşik faiz yüzde 77, basit faiz ise yüzde 68.42 oldu. 224 gün vadeli bono ihalesinin geri ödemesi 5 Mart 2003'de gerçekleştirilecek. 
     Ayrıca, 224 gün vadeli Hazine bonosunda ihraç edilen senet, 29 Mayıs 2002 tarihinde ihracı gerçekleştirilen 238 gün vadeli Hazine bonosunun yeniden ihracı şeklinde oldu. 
     Hazine'nin bugünkü ikinci ihalesi olan 91 gün vadeli referans bono ihalesine ise toplam 3 katrilyon 276.5 trilyon liralık teklif geldi. 
     İhalede nominal 1 katrilyon 247.2 trilyon liralık satış gerçekleşti. İhaledeki net satış miktarı 1 katrilyon 104 trilyon lira oldu. 
     İhalede bileşik faiz yüzde 62.89, basit faiz ise yüzde 51.89 oldu. 
     Ayrıca kamuya, 224 gün vadeli bonodan 189.3 trilyon liralık net satış gerçekleştirildi. 
     Referans bono ihalesinde satılan kağıtların geri ödemesi, 23 Ekim 2002'de gerçekleştirilecek. 
     
     PERŞEMBE GÜNÜ DOLAR CİNSİNDEN BONO SATIŞI 
     Hazine, 25 Temmuz Perşembe günü ise 348 gün vadeli, döviz cinsinden ABD Doları iskontolu Hazine bonosu ihalesi düzenleyecek. 
     İhraç tarihi 26 Temmuz Cuma olarak öngörülen kağıtların geri ödemesi, 9 Temmuz 2003'de yapılacak Bu ihalede ihracı yapılacak senet, 10 Temmuz 2002 tarihinde ihracı gerçekleştirilen 364 gün vadeli döviz cinsinden ABD Doları iskontolu devlet tahvilinin yeniden ihracı şeklinde olacak. 
     Hazine, en son 8 Temmuz tarihinde düzenlediği 364 gün vadeli döviz cinsinden ABD Doları iskontolu devlet tahvili ihalesinde, net 305.4 milyon dolarlık satış yapmıştı. 
     İhaleye 443.9 milyon dolarlık teklif gelirken, nominal satış 332.9 milyon dolar olarak gerçekleşmişti. İhalede faiz ise yüzde 9 olmuştu. 
     Öte yandan Hazine bu hafta, toplam 4 katrilyon 1.5 trilyon lira iç borç servisi yerine getirecek. 
     





</TEXT>
</DOC>
