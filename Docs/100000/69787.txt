<DOC>
<DOCNO> 69787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun10.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan, Amerikan askeri uzmanlarının geleceğini doğruladı 
</HEADLINE>
<TEXT>

     Gürcistan Savunma Bakanlığı, Gürcistan silahlı kuvvetlerine terörizmle mücadele konusunda ''tavsiyelerde bulunmak'' üzere ''Amerikan askeri uzmanlarının'' yakında ülkeye geleceğini doğruladı. 
     Savunma Bakanlığı basın servisi tarafından yapılan açıklamada, Amerikan birliklerinin geleceğinden söz edilmezken, ''Bugünlerde Gürcistan'a Amerikan askeri uzmanlarından oluşan heyetin ziyareti beklenmektedir. Bu heyet, Gürcistan ordusu subaylarına terörizmle mücadele konusunda tavsiyelerde bulunacaktır'' ifadesi kullanıldı. 
     Amerikan CBS televizyonu, terörizmle mücadelede yeni cephenin Gürcistan'da açılmasına, El Kaide militanlarının ülkedeki dağlık bir geçide sığındıkları yolundaki bilgiler ışığında karar verildiğini duyurmuştu. 
     Afganistan'a yönelik Amerikan bombardımanının başlamasından sonra kaçan militanların buraya sığındıkları öne sürülüyor. 
     Filipinler'de de Ebu Seyyaf terör örgütüne karşı benzer bir görev üstlenmiş durumda bulunan Amerikan birliklerinin, Pankisi geçidinde saklanan El Kaide militanlarına karşı Gürcü birliklerince düzenlenecek operasyonlara da katılabileceği belirtiliyor. 
     






</TEXT>
</DOC>
