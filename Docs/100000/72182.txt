<DOC>
<DOCNO> 72182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo03.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'nın kadrosu belli oldu... Kozları Montella-Batistuta ikilisi 
</HEADLINE>
<TEXT>

     A.S Roma takımının teknik direktörü Fabio Capello, ''Galatasaray maçı bizim için derbi ile aynı değerde'' dedi. 
     Şampiyonlar Ligi B Grubu'nda yarın Galatasaray ile karşılaşacak Roma takımında futbolcu ve teknik heyetin İtalyan basınına bugün yansıyan görüşlerinde altı çizilen nokta ''Galatasaray'ı yen, turu garantile'' oldu. 
     Teknik direktör Capello, gerek ligde, gerekse de Şampiyonlar Ligi'nde yarışta olduklarını belirterek, şöyle dedi 
     ''Fiziki açıdan ligdeki son 8 maçı kaldıracak güçteyiz. Takım ile bir anlaşmaya vardım. Maçtan az önce takımı açıklıyorum, kadroya alınan alınıyor, alınmayan tribüne gidiyor. Galatasaray maçı için henüz ne tür değişiklikler yapacağımı düşünmedim. İlk önce futbolcularımın kondisyonlarını değerlendirmeliyim. Galatasaray maçı bizim için derbi ile aynı değerde. Eğer kazanırsak, daha sonra Liverpool'a rahat gidebiliriz.'' ''Roma'da bir devir açıyoruz'' diyen İtalyan teknik adam, hem lig şampiyonluğu hem de Şampiyonlar Ligi'nde iddialı olduklarını dile getirdi. 
     Lazio ile geçen hafta sonu yapılan ve 5-1 üstünlükle sonuçlanan Roma derbisinde 4 gol atarak tarihe geçen Montella da Galatasaray maçında ilk 11'de yer alıp almamasının elbette ki Capello'ya bağlı olduğunu belirtti. 28 yaşındaki futbolcu, ''Takımdaki tüm futbolcular, hem ligde hem de Avrupa'da yolumuza devam etmemizi sağlayacak futbolcular. O yüzden hiç kimsenin dışarıda kaldım diye problem yaratacağını sanmıyorum'' dedi. 
     Dizinde ağrıları olduğu için Lazio maçında kadroya alınmayan Batistuta ile ilgili bilgiler Roma Kulübü tarafından sır gibi saklanırken, yorumlara göre Capello, Galatasaray karşısında Arjantinli yıldız Batistuta ile derbinin yıldızı Montella'yı ileride birlikte oynatacak. 
     
     Biletlerin yarısı satıldı 
     Öte yandan, Roma-Galatasaray maçı öncesinde şu ana kadar 40 bin biletin satıldığı açıklanırken, 80 bin kişilik Olimpiyat Stadı'nın derbide alınan farklı galibiyet sonrasında dolması bekleniyor. 
     Roma'da defans oyuncularından Cafu'nun hafif sakatlığı bulunmasına karşın Galatasaray maçında forma giyeceği belirtildi. 
     Roma'nın, Galatasaray karşısına, ''3-4-1-2'' düzeni ve şu ilk 11 ile çıkması bekleniyor 
     ''Antonioli Zebina, Samuel, Panucci Cafu, Tommasi, Emerson, Candela Totti Montella, Batistuta.'' 
     






</TEXT>
</DOC>
