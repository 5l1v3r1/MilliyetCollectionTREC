<DOC>
<DOCNO> 53029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun09.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre 5 ülke biyolojik silah üretiyor 
</HEADLINE>
<TEXT>

     ABD, Kuzey Kore, Irak, İran, Libya ve Suriye'nin biyolojik silah ürettiğini düşünüyor. 
     New York Times'ın haberine göre, bu beş ülkenin biyolojik silah üreticisi olduğunu düşünen Washington yönetimi, bu düşüncesini Cenevre'de yapılacak biyolojik silahlarla ilgili uluslararası toplantıda Dışişleri Bakan Yardımcısı John Bolton'un ağzından dillendirecek. 
     Cenevre'de 144 ülkenin katılımıyla bugün başlayacak 3 haftalık konferansta, biyolojik silah üretimini yasaklayan 1972 antlaşmasının daha iyi uygulanması konusu ele alınacak. 
     Gazeteye göre, Amerikan yönetimi bundan böyle strateji değiştirecek ve antlaşmaya uymayan ülkeleri açıkça ilan edip kınayarak, biyolojik silah programlarına son vermelerini sağlamaya yönelecek. 
     Gazete, Washington'un, 11 Eylül'den sonra dünyanın değiştiğine inandığını ve "sanki bir şey değişmemiş gibi davranmak"tan artık vazgeçtiğini yazdı. 
     






</TEXT>
</DOC>
