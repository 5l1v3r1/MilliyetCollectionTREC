<DOC>
<DOCNO> 59307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko25.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet özel bankalara kaynak aktaracak 
</HEADLINE>
<TEXT>

     Devlet, daha önce kamu ve Fon bankalarına olduğu gibi sermaye yeterlilik rasyosu düşük özel bankalara da Hazine tahvili ihracı yoluyla kaynak aktaracak. Devlet Bakanı Kemal Derviş, finans sektörüne "bir miktar" kamu kaynağının kullandırılmasının şart olduğunu, aksi durumda sorunun aşılamayacağını bildirdi. 
     TBMM Plan ve Bütçe Komisyonu'nda görüşülen "Mali Sektöre Olan Borçların Yeniden Yapılandırılması" yasa tasarısına eklenecek madde kapsamında, bankacılık sektöründeki payı en az yüzde 1 olması koşuluyla, sermaye yeterlilik rasyosu yüzde 8'in altında bulunan özel bankalara, mali yapılarını güçlendirmeleri için 7 yıl vadeli Hazine tahvili ihraç edilecek. Söz konusu tahviller özellikle sermaye yeterliliği yüzde 5-8 arasında bulunanlara verilecek. Bu yolla bankaların sermaye yeterlilik rasyosunun yüzde 8'e çıkarılması planlanıyor. Tasarruf Mevduatı Sigorta Fonu TMSF kanalıyla verilecek tahviller belli bir ödeme planına bağlanacak. Ödeme planına uymayan bankanın sermayesi kamuya geçecek. 
     
     Derviş açıkladı 
     Devlet Bakanı Kemal Derviş, tasarının tümü üzerindeki görüşmelerin ardından eleştiri ve soruları yanıtlarken, özel bankalara tahvil ihracına ilişkin düzenlemeyi açıkladı. 
     Derviş, "Bir miktar kamu kaynağını finans sektörüne kullandırmadan sorunu çözmek çok zor. Hazine ve BDDK ile üzerinde çalışıyoruz" dedi. 
     
     Yargı zırhına savunma 
     Komisyonda görüşülen tasarı ile kamu bankaları ortak yönetim kurulu üyelerine getirilen yargı zırhına, muhalefetten çok iktidar partili milletvekilleri tepki gösterdi. Bakan Derviş ise Komisyon üyelerinin şiddetle karşı çıktığı bu düzenlemeyi zorunlu ve gerekli olarak değerlendirdi. 
     DSP'li Ramiz Savaş, kamu bankaları yönetim kurulu için getirilen yargı bağışıklığının Anayasa'nın 10'uncu maddesine aykırı olduğunu belirterek, düzenlemenin 1982 Anayasası'ndaki geçici madde ile 12 Eylül yöneticilerine getirilenden farkı olmadığını vurguladı. Savaş, bu haliyle geçmesi durumunda yasanın Cumhurbaşkanı'ndan, o da olmazsa Anayasa Mahkemesi'nden döneceğini söyledi. 
     MHP'li Lütfü Ceylan da kamu bankaları yöneticileri için getirilen yargı zırhını, "Kral Faysal yetkisi" olarak nitelendirdi ve "Allah bile resulune bu kadar yetki vermemiştir" dedi. 
     Komisyon üyelerinin büyük bölümünün karşı çıktığı bu düzenleme konusunda Kemal Derviş, çok riskli bir ameliyat yapan doktor örneğini verdi. Derviş, "Ben Türkiye'de hiç ameliyat olmadım ama bir doktorun önüne geldiğiniz zaman doktor sizi ameliyat edecek, o doktor size birşey imzalatıyor. Yani iyi niyetli bir hata yaparsam ölüp giderseniz, o da benim mesleki riskim diye" şeklinde konuştu. 
     Bu banka yöneticilerinin yeniden yapılandırma sürecinde yüreklendirilmesi gerektiğini ifade eden Derviş, "O cesareti ve o gücü kamu bankası yöneticilerine vermemiz lazım. Hedef bu. Hedef herhangi bir kötü davranışa zırh bulmak değil. 
     Kamu bankası yöneticilerine bu hareket serbestisini sağlamamız lazım" dedi. 
     






</TEXT>
</DOC>
