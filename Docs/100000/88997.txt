<DOC>
<DOCNO> 88997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun30.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorklu Museviler teröre karşı silahlanıyor 
</HEADLINE>
<TEXT>

     ABD'nin New York kenti Brooklyn bölgesinde yaşayan Musevilerin, olası terorist saldırılara karşı kendilerini korumak amacıyla silahlandıkları ve Musevilerin yoğun oldukları kesimlerde silahlı devriyeler bulunduracakları bildirildi. 
     New York Post gazetesinin haberine göre, silahli devriyeler sabah 09.00'dan gece yarısından sonra saat 03.00'e kadar nöbet tutacaklar. Bu kişilerin, torbalar içinde ''shotgun'' denilen güçlü pompalı tüfeklerin yanı sıra tabanca, beyzbol sopası, çelik borular, cep telefonu ve walkie-talkie'ler taşıyacakları belirtildi. 
     Musevilerin kendi güvenlikleri için silahlı devriye tutmaları, Abdurrahman Yasin'in CBS televizyonunun ''60 Dakika'' programında yaptığı açıklamalar üzerine kararlaştırıldı. Yasin, söz konusu röportajda, ''1993 yılında New York'taki Dünya Ticaret Merkezi'ne yönelik bombalı saldırıdan önce, Brooklyn'deki Musevi yerleşim merkezlerine yönelik bir saldırı yapmayı planladıklarını'' açıklamıştı. 
     Silahlı devriyelerin 1985 yılında kurulan Musevi Savunma Grubu'nca organize edileceği belirtildi. Museviler polisin kendilerini korumak için yeterli önlem almadığını iddia ediyor. Buna karşılık Brooklyn polis sözcüsü Valerie St. Rose, ''devriyeleri izleyeceklerini ve gerektiği takdirde müdahalede bulunacaklarını'' ifade etti. Sözcü, ''kent içinde pompalı tüfek taşımanın yasak olduğuna'' dikkta çekti. 
     





</TEXT>
</DOC>
