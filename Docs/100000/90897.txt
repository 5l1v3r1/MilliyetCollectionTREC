<DOC>
<DOCNO> 90897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/ykocaomer.html </URL>
<DATE> 2002/06/20/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Fair Play ödülü 
</HEADLINE>
<TEXT>

     Hafta başında tüm gazetelerde, Devlet Bakanı Fikret Ünlü’nün FIFA’ya başvurarak, Brezilya Milli Takımı’na Fair Play ödülü verilmesini önerdiğini okuduk. 
     Bakan Ünlü, Brezilya’nın, Kosta Rika maçında as futbolcularını sahaya sürerek, kıran kırana mücadele ettiğini, hatta oyuncularının sakatlanma olasılığını da düşünmeden, belki de final maçını riske sokarak, kişilikli futboluyla her türlü takdiri kazandığını vurguladı. 
     Fair Play ne demektir 
     Böyle bir ödül kimlere verilir 
     Bunların tartışmasına hiç girmeden, Dünya Kupası’ndaki B Grubu’na bir göz atalım. Bu grupta İspanya ile Güney Afrika ve Slovenya ile Paraguay son maçlarını oynuyorlar. İspanya, altı puanla ikinci turu garantilemiş. Hemen arkasında dört puanla Güney Afrika Cumhuriyeti ve daha sonra bir puanla Paraguay geliyor. 
     İkinci turu garantileyen İspanya, aynen Brezilya örneğinde olduğu gibi, tam takım sahaya çıkıyor, Bakan Ünlü’nün deyimiyle as futbolcularının sakatlanmasını da göze alarak, çok çetin geçen bir maçtan sonra, Güney Afrika’yı 3 - 2 yeniyor. Bu arada Paraguay da Slovenya’yı yenip, dört puan ve gol fazlasıyla Güney Afrika Cumhuriyeti’nin üzerine çıkarak ikinci tura geçiyor. 
     Yani, İspanya kendisine beraberlik yettiği halde, Güney Afrika’ya acımıyor ve yenerek kupa dışı bırakıyor. Onun yerine, son maçlara grupta bir puanla giren Paraguay çıkıyor. Şimdi Bakan Ünlü’nün mantığına göre, İspanya’ya da Fair Play ödülü vermek gerekmez mi 
     Popülerite uğruna ülkemizde her şeyi söyleyip, yapabilirsiniz. Olsa olsa "kol kırılır, yen içinde kalır" hesabı, kendi aramızda güler geçeriz. Ama bunu dünya platformuna taşıdığınız zaman, ülkemizi komik duruma getirmekle karşı karşıya kalırsınız. Buna da hiçbir Türkiye Cumhuriyeti Vatandaşı’nın, kim olursa olsun, hakkı olmadığını düşünüyoruz. Spor adamı tüm dünyadaki güzellikleri takip etmelidir. Yalnız kendi ülkelerinin çıkarına olan bir gelişme için dünya kuruluşlarına "Şu ülkeye Fair Play ödülü ver" demek, bu başvuruyu yapan ülkeye ne kazandırır, ona da siz karar verin. 
     Kim bilir belki Paraguay Spor Bakanı da İspanya’ya "Fair Play ödülü" verin diye FIFA’YA başvurur 
     
     



 SPOR 


































</TEXT>
</DOC>
