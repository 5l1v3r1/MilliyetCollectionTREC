<DOC>
<DOCNO> 84536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun23.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da Ahiska Türkleri'ne karşı ''etnik temizlik'' iddiası... 
</HEADLINE>
<TEXT>

     Rusya'da yayımlanan ''Novi İzvestiya'' gazetesi, ülkenin güneyinde bulunan Krasnodar bölgesinde yaşayan Ahıska Türkleri'ne karşı etnik temizliğin başladığını iddia etti. 
     Gazetede bugün yer alan manşet haberde, polisin ve sivillerden oluşan ''Kozaklar'' adlı milis güçlerin, Ahıska Türkleri'nin yaşadıkları yerlere giderek bu bölgeleri terk etmelerini telkin ettiği, terk etmeyenlerin de gözaltına alındığı belirtildi. 
     Bölgede 17 bin Ahıska Türkünün yaşadığı ve Krasnodar bölgesi yönetiminin, bu grubu, diğer azınlıklara göre bir numaralı hedef seçtiğini belirten gazete, Türklere karşı bölgede bir yandan da yoğun biçimde kapmanya sürdürüldüğü, ''uyuşturucu kullanıyorlar, kadın ve çocuklara saldırıyorlar, hırsızlık yapıyorlar'' propagandasıyla halka korku yayıldığını kaydetti. 
     Yerel iktidarın, 17 bin Türk nüfusun sayısını ''sıfıra indirme'' hedefi koyduğu ve bunun açıkladığı, yerel yetkililerin, bu politikaları için Kremlin Sarayı'nın onayını temin etmiş olabilecekleri ileri sürüldü. 
     Gazetenin haberine göre, 10-13 Mayıs tarihleri arasında bölgenin Anapa kesiminde şu gelişmeler oldu 
     ''Polisler, vergi memurları ve Kozak güçler sivil milis güçler 
     10-13 mayıs tarihlerinde Anapa'daki Ahıska Türkleri'ni temizlemekle 
     meşguldüler. Türklerin çalıştıkları topraklara giderek evraklarını istiyorlardı. Türkler, toprağın kirası ile ilgili evrak ellerinde olmadığı ve ilgili şirkette korunduğu için evrakı gösteremiyorlardı. Gelen kişiler, bu toprakların darhal terk edilmesini istiyorlardı. Üç gün içerisinde sürekli gidip-geldiler ve toprakları terk etmeyenleri gözaltına aldılar. Anapa polis merkezinde toplananlardan yalnızca 15'i sonradan serbest bırakıldı, bunlar da polise verdikleri rüşvet sayesinde kurtuldular.'' Krasnodar yönetininin bölgedeki etnik azınlıkları temizleme hedefi koyduğu yolundaki haberler birkaç aydır Rus basınında çıkıyor. Stalin döneminde anavatanları olan bugünkü Gürcistan'daki topraklarından sürülen Ahıska Türkleri'ne, Rusya'da yoğun olarak bulundukları Krasnodar bölgesi makamları yıllardır, ikametgah ile ilgili belge veya nüfus cüzdanı vermiyor. 
     





</TEXT>
</DOC>
