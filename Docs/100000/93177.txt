<DOC>
<DOCNO> 93177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur09.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizminin yüzü komşularla gülüyor... 
</HEADLINE>
<TEXT>

     Türk turizminin yüzünü ''komşular'' güldürdü. 
     Türkiye Seyahat Acentaları Birliği TÜRSAB tarafından hazırlanan ''İncoming Turizmde 2002 Yılı 5 Aylık Sonuçları'' başlıklı rapora göre, bu yılın ilk 5 ayında Türkiye'ye gelen yabancı ziyaretçi sayısı, geçen yılın aynı dönemine oranla yüzde 3.59 artarak 3 milyon 551 bine ulaştı. 
     OECD ülkelerinden gelen turist sayısında yüzde 2.6 oranında bir düşüş gözlemlenirken, dinlence-eğlence turizmi pazarında varlıklarını hissettirmeyen Bulgar ziyaretçi sayısındaki artma, genel artış oranlarına büyük ölçüde yansıdı. Bulgar ziyaretçi sayısında meydana gelen artış, toplam ziyaretçi sayısındaki artışın yüzde 25'ini oluşturdu. 
     Bu yılki turizm gelirleri de, 2001'e göre yaklaşık yüzde 15 arttı. 
     2002'nin ilk 5 aylık rakamlarına göre, ziyaretçi sayısı bakımından 
     önde olan ilk 15 ülke arasında artış hızı yönünden Bulgaristan, geçen yıla göre yüzde 126'lık artışla başı çekti. Bulgaristan'ı yüzde 29.46 ile bir başka komşumuz Yunanistan takip etti. Hollanda'dan gelen turist sayısı da yüzde 25.81 oranında arttı. 
     Geçen yılın aynı dönemine göre toplam ziyaretçi sayısında meydana gelen 640 bin kişilik artışın 161 binini, Bulgar ziyaretçiler oluşturdu. 
     Komşumuz Yunanistan'dan gelen turist sayısı, geçen yıl aynı dönemde yüzde 13.91 azalırken, bu yıl yüzde 29.46 arttı. Geçen yıl Türkiye'yi ziyaret eden turist sayısının yüzde 5.07 azaldığı İran pazarında da, ilk 5 ayda yüzde 18.29 artış gerçekleşti. 
     11 Eylül'deki terörist saldırıların ABD, İngiltere ve Fransa gibi 
     büyük pazarlardan Türkiye'yi ziyaret eden turist sayılarında yarattığı düşüş, yılın ilk 5 ayında da devam etti. Türkiye'ye turist gönderen ilk 15 ülke arasında en büyük düşüş, yüzde 47.6 ile ABD pazarında yaşandı. Geçen yıl bir önceki yılın ilk 5 ayına oranla gelen turist sayısında yüzde 81.99 artışın yaşandığı İtalya'dan, bu yıl gelen ziyaretçilerde yüzde 34.33 oranında düşüş oldu. Türk turizminin çıkış trendinde olan önemli pazarlarından İsrail de, bölgede yaşanan olumsuz gelişmeler nedeniyle geçen yılın aynı dönemine oranla yüzde 33.27 daha az turist gönderdi. 2001'in ilk 5 ayında bir önceki yıla oranla yüzde 41.26 artışın yaşandığı Fransa pazarında da, bu yılın aynı döneminde yüzde 20.09'luk azalma gerçekleşti. Yine geçen yılın ilk 5 ayda yüzde 59.'lük artış sağlanan Belçika'dan gelen turist sayısında yüzde 17.89'luk, yüzde 33.91'lik artış yaşanan Avusturya'dan yüzde 8.13'lük, yüzde 7.99 artış gösteren İngiltere'den de yüzde 7.27'lik turist kaybı meydana geldi. 
     





</TEXT>
</DOC>
