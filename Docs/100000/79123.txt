<DOC>
<DOCNO> 79123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo09.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'dan Beşiktaş ve Fenerbahçe'ye ''şaibe'' sitemi.. 
</HEADLINE>
<TEXT>

     Antalyaspor Kulübü Basın Sözcüsü Murat Bulat, Beşiktaş ve Fenerbahçe kulüp başkanlarının, ''Bu lig şaibe altındadır'' biçimindeki açıklamalarını eleştirerek, ''Daha önceleri neredeydiniz'' dedi. 
     Antalyaspor Kulübü Tesisleri'nde basın toplantısı düzenleyen Murat Bulat, Türk futbol kamuoyunun, geçen haftaki Beşiktaş-Fenerbahçe maçından sonra 2 kulübün başkanı ile Futbol Federasyonu'nun çekişmesine sahne olduğunu hatırlatarak, 2 kulübün başkanını eleştirdi. 
     Feherbahçe Kulübü Başkanı Aziz Yıldırım ile Beşiktaş Kulübü Başkanı Serdar Bilgili'nin, spor yöneticiliği sınırlarını zorlayan açıklamalar yaptığını ifade eden Bulat, Antalyaspor'un, ''şike davası''na müdahil olduğu günlerde bu kişilerin seslerinin çıkmadığını vurguladı. 
     Bulat, şöyle konuştu 
     ''Birinci Süper Ligi, bir ucu Susurluk dosyasındaki kişilere, bir ucu ise otel odalarına kadar uzanan şike, çete, rüşvet iddialarıyla sarsılırken ve Türk Spor Tarihi'nde ender görülecek şekilde hakemler tutuklanırken, takımlarımız yasadışı bahis oyunlarına kurban edilirken, futbolumuz ve liglerimiz için şaibeli-kirli nitelendirmesini kullanmayanların, bugünkü kavgalarını ve iddialarını samimi bulmak mümkün değildir. Antalyaspor, futbolda kirlilik ve şike iddialarının üzerine giderken, açılan davaya müdahil olurken, bugün konuşanlar, o gün neden sustuklarını açıklamak zorundadır. Sayın başkanlar, neden o günlerde açılan davaya müdahil olmadınız Şimdi ne oldu da ligin şaibeli olduğunu anladınız Daha önceleri neredeydiniz '' Antalyaspor ve birçok takımın hakkının yendiğine olan inançlarının bugün de sürdüğünü vurgulayan Bulat, sözlerini şöyle sürdürdü 
     ''Bahis oyunlarından para kazanmak için hakemlerin yönlendirildiğini ve maçların sonuçlarının önceden belirlendiğini bildiğimiz lig için şaibeli değil dememiz mümkün değildir. Ancak o gün susanların bugün neden konuştukları merak konusudur. Medya da bu tartışmaları körüklemekte ve gündem yaratmaktadır. Bu da ligin 3.5 takımdan ibaretmiş gibi bir anlayışın etkin olduğunu österen önemli bir göstergedir.'' 
     
     Diyarbakırspor - Antalya maçı incelemede... 

     Bulat, ligin ilk yarısında yapılan Diyarbakırspor-Antalyaspor maçının federasyon tarafından incelemeye alındığını açıkladı. 
     Ali Fevzi Bir ile hakem Sadık İlhan arasında yapılan telefon konuşmasında maçın hakemi Bülent Uzun'a, bu karşılaşmada Diyarbakırspor'u kollaması telkininde bulunulduğunu söyleyen Bulat, şunları kaydetti 
     ''Oyuncularımıza 2 kırmızı, 3 sarı kart gösterilen ve 3-1 yenildiğimiz bu karşılaşmada, takımımızın mağdur edildiğini düşünüyoruz. Bu maçla ilgili kaygılarımızı ve kanıtlarımızı Futbol Federasyonu'na bir dosya ile birlikte iletmiştik. Federasyon, bu maçla ilgili kaseti ve sunduğumuz delilleri incelemeye aldı. Başvurumuzun dikkatli ve duyarlı bir şekilde ele alınarak futbolumuzun kirlilik ve şike iddialarından arındırılmasına katkı sağlayacağına inanıyoruz.'' Ligin ilk yarısında yapılan Diyarbakırspor-Antalyaspor maçında ortaya atılan iddiaların incelenmeye başlandığı haftada, 2 takım bu kez Antalya'da karşı karşıya geliyor. 
     Ligin ilk yarısında yapılan karşılaşmanın ve ortaya atılan iddiaların, bu hafta yapılacak maçı etkilemeyeceğini ifade eden Bulat, ''Amacımız 3 puan almak ve fair-play örneği sergilemektir'' diye konuştu. 
     Bu hafta yapılacak maçta Antalyaspor seyircisinin örnek bir centilmenlik sergileyeceğini belirten Bulat, Antalya'da yaşayan Diyarbakırlıların da Antalyaspor'u desteklemesini istedi. 
     Antalyaspor'un, ligde kalmak için tüm gücüyle çalıştığını ve onur mücadelesi verdiğini de ifade eden Bulat, ''Bu maç bizim için hayati bir önem taşıyor. Maçı kazanacak gücümüz de var'' diye konuştu. 
     Diyarbakırspor'un da zor günler geçirmesi nedeniyle Diyarbakır'a giden takımların korku yaşadığını, statta seyircilerin taşkınlıklar yaptığının altını çizen Bulat, ''Biz onlara, sportif ilkelere saygılı, centilmenlik anlayışına sahip bir kulüp olarak gerekli nezaketi göstereceğiz ve ev sahipliği görevimizi en iyi biçimde yapacağız''dedi. 
     Antalyaspor-Diyarbakırspor maçının biletleri de satışa çıktı. Kapalı tribün 4, açık tribün 2, adopen tribünü biletleri 1 milyon liradan satılıyor. Bayanlar maça ücretsiz olarak girebilecek. 
     





</TEXT>
</DOC>
