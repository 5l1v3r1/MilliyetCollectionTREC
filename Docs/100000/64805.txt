<DOC>
<DOCNO> 64805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko27.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye Türk ekonomisi konusunda iyimser 
</HEADLINE>
<TEXT>

     YASED üyeleri, yılın ilk yarısında ekonomik istikrarın ve finansal ortamın daha iyi olacağını düşünüyor. 
     YASED Barometre-Aralık 2001 anketinin sonuçlarına göre, üyelerin yüzde 49'u döviz kurunun enflasyondan daha yavaş artacağını, yüzde 47'si enflasyona paralel seyredeceğini ve yüzde 4'ü enflasyondan daha hızlı artacağını öngörüyor. 
     Doğrudan yabancı yatırımlar için ekonomik ortamın daha iyiye gideceğini öngörenlerin oranı yüzde 77 iken, değişmeyecek diyenlerin oranı yüzde 21 ve daha kötüye gidecek diyenlerin oranı yüzde 2 oldu. 
     YASED üyeleri, GSMH'de geçen yıl yüzde 7.1 küçülme beklerken, 2002 yılı sonunda yüzde 3.3 büyüyeceğini ve tüketici fiyat endeksinin yüzde 46.92, toptan eşya fiyat endeksinin yüzde 44.90, faiz oranlarının yüzde 47.88 düzeyinde olacağını tahmin ediyorlar. 
     2002 yılı sonu için doların değeri 2 milyon 94 bin 275 lira, Euro'nun değeri 1 milyon 893 bin 976 lira olarak öngörülüyor. 
     
     2002'nin ilk yarısına bakış 

     Anketin yapıldığı Aralık ayı ortasından önceki 6 aya ilişkin görüşlerini de açıklayan üyeler, bu dönemde ekonomik istikrarın ve finansal ortamın daha kötü olduğu, yasal çerçevenin, fikri mülkiyet haklarının, imtiyaz, uluslararası tahkim, rekabeti koruma konularında gelişimin ise aynı kaldığını dile getirdiler. 
     2002 yılının ilk yarısına ilişkin görüşler ise daha olumlu. Üyelerin yüzde 90'ı ekonomik istikrarın ve yüzde yüzde 79'u finansal ortamın daha iyi olacağını, yüzde 52'si yasal çerçevenin, yüzde 74'ü fikri mülkiyet hakları ile imtiyaz, uluslararası tahkimin, yüzde 69'u rekabeti korumanın aynı kalacağını düşünüyor. 
     YASED Barometre Mart, Haziran, Eylül, Aralık 2001 karşılaştırıldığında ise sonuçların iyiye doğru bir gelişim gösterdiği dikkat çekiyor. 
     Mart ayında ekonomik büyüme hızlanacak diyenlerin oranı yüzde 4 iken bu oran Aralık'ta yüzde 76'ya çıkmış bulunuyor. Aynı dönemde enflasyon hızlanacak diyenlerin oranı yüzde 99'dan yüzde 2'ye, döviz kuru enflasyondan hızla artacak diyenlerin oranı yüzde 42'den yüzde 4'e, faiz oranları artacak diyenlerin oranı yüzde 54'ten yüzde 3'e inmiş durumda. 
     

     
</TEXT>
</DOC>
