<DOC>
<DOCNO> 74485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun21.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Arafat'ı bırakması için Şaron'a baskı yapıyor 
</HEADLINE>
<TEXT>

     Lübnan başkenti Beyrut'ta 27 Mart Çarşamba günü yapılacak Arap Birliği zirvesi için geri sayım devam ederken, Filistin Lideri Yaser Arafat'ın zirveye katılıp katılamayacağı henüz kesinlik kazanmadı. 
     Washington, Arafat'ın zirveye katılabilmesi için İsrail Başbakanı Ariel Şaron üzerindeki baskısını giderek artırırken, ABD özel temsilcisi Anthony Zinni ateşkes çabalarını sürdürüyor. 
     Edinilen bilgiye göre, şu anda olanaksız görülmesine rağmen, Zinni, dün sunduğu ''uzlaşma önerileri'' ile iki taraf arasında sadece Arafat'ın Beyrut'a gidip gelmesine olanak verecek kısa bir ateşkes için geçici bir uzlaşma sağlayabilecek. 
     İsrail Başbakanı Ariel Şaron, bugünkü kabine toplantısını yarına erteledi. Arafat'ın Beyrut'a gidişi hakkında son kararı almak için Dışişleri Bakanı Şimon Peres'in Çin'den dönüşü beklenecek. 
     Arap zirvesine sunulacak Suudi barış planının Ortadoğu sorununa bir açılım getirebileceğine inanan Washington ise Arafat'a izin vermesi için Şaron üzerindeki baskısını giderek ağırlaştırıyor. 
     Washington'un Şaron'dan açıkça Arafat'ı Beyrut'a göndermesini talep ettiği, aksi takdirde radikallerin güç kazanacağı Arap zirvesinin sonuçlarından sorumlu tutulacağını bildirdiği belirtiliyor. 
     Şaron'un böyle bir adımının, son dönemdeki sert askeri operasyonlar nedeniyle Washington ile yıpranan ilişkilerini tamir edeceği mesajı verildiği da ifade ediliyor. 
     
     İlk adımı kim atacak kavgası 
     Şaron, dünkü güvenlik kabinesi toplantısında, Arafat'ın terörü durdurmak için hiçbir şey yapmadığını belirterek, bu konuda adımlar atmaması halinde Beyrut'a gidemeyeceğini söyledi. 
     Arafat ise bu konuda adımlar atabilmek için önce İsrail'in intifada öncesi sınırlarına çekilmesi ve Filistin topraklarına yönelik uyguladığı ablukayı kaldırması gerektiğini belirtiyor. 
     15 gündür ateşkesi sağlamak için uğraşan ABD özel temsilcisi 
     Anthony Zinni'nin çabaları tam da bu noktada kilitleniyor. Yapılan bütün toplantılarda Tenet belgesinin uygulanmaya başlanması için, Filistin tarafı ilk hareketin İsrail'den gelmesini bekliyor, İsrail tarafı ise geri çekilmeden önce Filistin Yönetimi'nin Filistinli radikal örgütlere karşı harekete geçtiğini görmek istiyor. 
     Ateşkes anlaşmasını engelleyen bir diğer konu da takvim. 
     Tarafların ateşkesi içeren Tenet belgesini ne kadar süreyle uygulayacakları, siyasi görüşmeleri ve Yahudi yerleşim merkezlerinin inşasının tamamen dondurulması gibi güven artırıcı önlemleri içeren Mitchell belgesinin uygulanmasına ne zaman geçileceği konusunda görüş ayrılığı var. İsrail bu sürenin 1 ay, Filistin tarafı ise 2 hafta olmasını istiyor. 
     
     Zinni belgesi 
     Zinni, bu tıkanmayı aşmak için dün akşam taraflara ''uzlaştırıcı öneriler'' içeren bir belge sundu. 
     Son derece gergin geçen ve Zinni'nin birkaç kez bağırdığı belirtilen toplantıda, özel temsilci, iki tarafın da bu önerilere bu akşam yapılacak toplantıda cevap vermesini istedi. Gizli tutulan bu önerileri İsrail tarafı ''yapıcı'' olarak niteledi. Filistin tarafı ise herhangi bir açıklama yapmadı. 
     Edinilen bilgilere göre, Zinni, birinci anlaşmazlık konusu olan önce kimin harekete geçeceğiyle ilgili olarak İsrail'e yakın bir öneri sundu. Önce Filistin tarafı terörü durdurmak için adım atacak, ancak İsrail de ablukayı hafifletecek. Şaron'un bu öneriyi kabul edebileceği belirtiliyor. 
     İkinci anlaşmazlık konusunda ise Zinni, Filistin tarafından yana bir tavır sergiliyor. Zinni, Tenet belgesinin uygulanma süresinin 2-3 hafta arasında olmasını öneriyor. 
     
     Uzlaşma sağlanabilir 
     Zinni belgesi çerçevesinde ve Washington'un Şaron'a yaptığı ağır baskı sonucunda son dakikada da olsa tarafların sadece Arafat'ın zirveye katılıp dönmesine izin verecek kısa süreli bir ateşkes için uzlaşmaya varma olasılığının arttığı öğrenildi. 
     İyi haber alan kaynaklara göre, Zinni, böyle bir uzlaşma sağlanması halinde uzun süreli bir ateşkes anlaşması için çabalarını sürdürecek. Böylece Arafat zirveye Şaron'un koşullarını kabul etmiş olarak gitmekten kurtulurken, Şaron da Washington'un ağır baskısından ve aşırı sağın ''yine koşullarından vazgeçti'' suçlamasından mümkün olduğu kadar kurtulacak. Bu takdirde Arafat'ın zirvede Filistin haklarını savunan ama barış isteğinin altını çizen olumlu bir tutum takınması bekleniyor. 
     Şaron'un Arafat hakkında karar almak için Peres'i beklemek istemesinin de ''olumlu bir kararın işareti'' olabileceği belirtiliyor. Ancak İsrail'deki çok kaygan siyasi zeminin Şaron'a böyle bir manevra olanağı tanımayabileceği ve her an meydana gelebilecek bir terör saldırısının Washington'un bütün bu planlarını bozabileceği olasılığının da gözönüne alınması gerekiyor. 
     Her şey yolunda gittiği takdirde ise Arafat Çarşamba günü Beyrut'a gidecek. 
     






</TEXT>
</DOC>
