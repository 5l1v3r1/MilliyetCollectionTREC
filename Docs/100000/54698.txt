<DOC>
<DOCNO> 54698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun10.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır, Irak'a operasyona karşı çıkıyor 
</HEADLINE>
<TEXT>

     ABD'ye resmi ziyarette bulunan Mısır Dışişleri Bakanı Ahmed Mahir, ABD'den terörle mücadele operasyonları kapsamında Irak ya da herhangi bir Arap ülkesine karşı güç kullanmamasını istedi. 
     ABD Dışişleri Bakanı Colin Powell ile bugün görüşecek Mahir, Brooking Enstitüsü'ndeki ''soru-cevap oturumunda'' yaptığı açıklamada, Irak'ın, BM kararlarına uymadığı ya da kitle imha silahları denetçilerinin ülkeye yeniden girmesine izin vermediği gerekçesiyle askeri yöntemlerle cezalandırılması yöntemi yerine, başka yöntemlerle doğru yola getirilebileceğini söyledi. 
     Irak'ın BM kararlarına saygı duyması gerektiğini belirten Mahir, ancak bu kararların askeri saldırı seçeneğini içermemesi gerektiğini ifade etti. Mısırlı Bakan, Irak'a yönelik güç kullanmanın, Arap dünyasında olduğu kadar ABD'de de olumsuz etkileri olabileceği uyarısında bulundu. 
     Mahir, Afganistan'da güç kullanma gerekliliğinin, diğer durumlar için de geçerli bir kural haline getirilmemesini istedi. 
     Filistin-İsrail çatışmalarına da değinen Mahir, İsrail'in Batı Şeria ve Gazze'deki işgallerine karşı Filistinlilerin direnme hakları olduğunu, Filistinli militanlar tarafından İsrail'deki sivillere yapılan saldırıları ise kınadığını kaydetti. 
     Mahir, Powell'ın, İsrail'in Arap topraklarını işgal ettiği yönündeki açıklamasından memnuniyet duyduğunu da belirterek, ''ABD, ilk defa sorunumuzun kaynağına parmağını bastı'' dedi. 
     Filistin devletinin kurulması için, İsrail Başbakanı Ariel Şaron'un tüm Batı Şeria ve Kudüs'ün bir bölümünden çekilmesi gerektiğini belirten Mahir, ancak bu durumda İsrail'in bölgede kabul göreceğini vurguladı. 
     






</TEXT>
</DOC>
