<DOC>
<DOCNO> 77890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/guncel/gunz1.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Caretta’nın ölümü 
     İzmir’in Sahilevleri kıyısında Caretta türü deniz kaplumbağası karaya vurdu. Sahilde dolaşan çocukların ölü olarak bulduğu dev kaplumbağanın sağ gözünde ve gövdesinin çeşitli yerlerinde darbe izlerine rastlandı... Kaplumbağanın tam cinsinin saptanabilmesi için çalışma yapacaklarını söyleyen deniz biyoloğu Doktor Necat İnce, "Bu kaplumbağalar Çeşme, Köyceğiz gibi yerlerde yaşar. Muhtemelen bir balıkçı teknesinin ağına takılmış ya da bir teknenin çarpması sonucu yaşamını yitirmiş olabilir" dedi. 
     
     Bursa’da pelikan katliamı 
     Bursa’nın Nilüfer içesine bağlı Gölyazı beldesindeki Uluabat Gölü’nde, kış aylarını geçiren 12 pelikan katledildi... Gölyazı beldesinin sembolü haline gelen pelikanların kimliği belirsiz kişiler tarafından tüfekle vurularak ve iple boğularak katledildiğini belirten Belediye Başkanı Cavit Uysal, şunları söyledi "İnsanlara bu kadar yakın davranan bir canlının öldürülmesini aklım almıyor." 
     
     Hacze kızdı, kendini yaktı 
     Yenibosna Yıldırım Bayazıt Caddesi’ndeki Eda Pastanesi’nin sahibi Mustafa Şekeryapan 55 , işyeri için 1 milyar 200 milyon liraya mal olan dolap yaptırdı. İşleri bozulduğu için dolabın taksitlerini ödeyemeyen ve işyerine haciz gelen Şekeryapan, haciz memurunu, borcumu kısa sürede ödeyeceğim’ dediyse de ikna edemedi. Dolabın söküldüğünü ve kamyonun da çekildiğini gören Şekeryapan, üzerine benzin döküp kendisini ateşe verdi. Oğlu ve eşi tarafından battaniye ve suyla ateşi söndürülen Şekeryapan’ın ağır yaralandığı ve hayati tehlikeyi atlatamadığı belirtildi. 
     
     Evlilik şişmanlatıyor 
     Biruni-Halk Sağlığı Toplantıları’nın "Sağlıklı Beslenme ve Sağlıklı Zayıflama" konulu toplantısı, Profilo Alışveriş Merkezi’nde 600 kişinin katılımıyla yapıldı. Toplantıda konuşan aile hekimliği uzmanı doktor Ender Saraç, evlilik, yanlış beslenme, mutsuzluk ve gizli depresyonun insanları şişmanlattığını söyledi. Saraç, "Şişmanlık ve onun getirdiği hastalıklardan kurtulmak için önce iyi bir psikologdan yardım alın. Her gün, yürüyüş yapın. Bol bol su tüketin" dedi. 
     
     Milliyet’e yine beraat 
     Milliyet gazetesi, İÜ Çapa Tıp Fakültesi Öğretim Üyesi Prof. Dr. Şebnem Korur Fincancı’yla yapılan söyleşi nedeniyle açılan ceza davasından beraat etti. Bakırköy 2. Ağır Ceza Mahkemesi’ndeki duruşmada savcı, yazının gerçeklere dayandığını öne sürdü. Milliyet avukatlarından Dr. Köksal Bayraktar ve Avukat Şehnaz Yüzer, yayının kolluk kuv-vetlerini tahkir değil, tam tersine iyileştirmek amacıyla yapıldığını ileri sürdü. Mahkeme, yazının gerçek olduğunu, Fincancı’nın gerçekleri dile getirmek amacıyla sözlerini söylediğini, tahkiri içeren bir belirlemenin olmadığını bildirerek, beraat kararı verdi. 
     
     Atasoy 2 yıldır ilgim yok 
     Kalp - damar cerrahisi malzemeleri alımında ihale düzenlenmemesi nedeniyle kurumun uğradığı maddi kayıpla ilgili açıklama yapan SSK Başkan Vekili Demirhan Atasoy, şunları kaydetti "Söz konusu alanla Genel Müdür Yardımcısı olarak atandığım 1999 Ekim’inden itibaren 3 - 4 ay süreyle ilgilendim. 2 yıldır ilgim olmayan bir alan. Protokol fiyatlarımızı biz de yüksek buluyorduk. 2000’deki genelgeyle tüm malzemelerin fiyatlarını 30 oranında indirdiğimizi duyurduk. Uygulama, kalp - damar cerrahisinde halen devam etmektedir. Bu uygulama ile kurumun milyonlarca dolarlık kazancı gözardı edilmemelidir." 
     



 GÜNCEL 






















</TEXT>
</DOC>
