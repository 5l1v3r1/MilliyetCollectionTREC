<DOC>
<DOCNO> 63031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko05.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan’ın cep’i Türk mühendislerden 
</HEADLINE>
<TEXT>

Ericsson, Afganistan’da cep telefonu altyapısı kurma görevini Ericsson Türkiye’ye verdi. Ericsson Türkiye de beşi Türk olmak üzere Afganistan’a sekiz mühendis gönderdi 
     ŞÜKRÜ ANDAÇ 

     20 yıldır savaş yüzünden bütün ekonomisi çöken ve altyapısı tahrip olan Afganistan’da GSM cep telefonu altyapısını Türk mühendisler kuracak. Afganistan’ın Birleşmiş Milletler ile yaptığı anlaşmaya göre, bu ülkede cep telefonu ile iletişim için kurulacak altyapı yatırımını Ericsson üstlendi. 
     Şirket, bu görevi Ericsson Türkiye’ye verdi. Ericsson Türkiye de Afganistan’a beşi Türk toplam sekiz mühendis göndererek proje çalışmalarına başladı. Ericsson mühendisleri Kabil’in merkezindeki bir tepeye GSM sistemi kurmaya başladılar. sistem yakın zamanda eksiksiz olarak hizmet verecek. 
     
     İlk alo Kabil’den 
     Proje ile öncelikle, Birleşmiş Milletler Dünya Gıda Programı WFP çerçevesinde çalışan yardım görevlilerinin iletişimi sağlanacak. Bu sayede gelecekte Afganistan’daki ticari anlamda cep telefonu kullanımı için gerekli GSM sistemi de kurulmuş olacak. Sistem önce 200, daha sonra da 5 bin kullanıcının iletişimini sağlayacak. Önümüzdeki günlerde tamamen çalışabilir hale gelecek olan sistemden, yardım görevlilerinin yanı sıra yeni Afganistan Hükümeti ve Kabil’deki diğer yerel otoriteler de öncelikle yararlanacaklar. 
     
Örnek model oldu      Ericsson Türkiye’nin kurduğu Ar - Ge merkezi Crea World projesi, örnek bir model olarak görülüyor. Şirket yetkilileri, bu projenin bazı Avrupa ve Ortadoğu ülkelerinin de ilgilerini çektiğini ve bu ülkelerin beğendikleri Crea - World’ün aynısını kurmak için yoğun bir çaba içerisinde olduklarını belirttiler. 
     Bu arada, Ericsson Türkiye, mobil iletişim ile ilgili fikri olan gençlere yönelik olarak geçtiğimiz yıl İstanbul’da açtığı Crea - World’ün ikincisini Ankara’da açıyor. Önümüzdeki hafta açılacak olan Ankara Crea - World özellikle buradaki üniversite öğrencilerini çekmeyi planlıyor. Ericsson Türkiye, Crea World’de tamamlanan 60’a yakın projeyi, Türkiye’deki GSM operatörlerinin yanı sıra İsrail ve Avrupa’daki operatörlere pazarlama safhasında. 
     



 EKONOMİ 
























</TEXT>
</DOC>
