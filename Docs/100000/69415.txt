<DOC>
<DOCNO> 69415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun05.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Irak'a 6 aydan önce operasyon olmaz" 
</HEADLINE>
<TEXT>

     ABD'de yayımlanan The Washington Post gazetesi, Amerikan yönetiminin Irak'a yönelik bir harekata ilişkin söylemini sertleştirmesine karşın, ''askeri ve diplomatik gerçeklere göre'' bu harekatın 6 aydan önce yapılamayacağını yazdı. 
     ABD Başkanı George Bush'un ''şer ekseni'' ülkeleri arasında Irak'ı saydığını ve Irak lideri Saddam Hüseyin'e karşı sert ifadeler kullandığını anımsatan gazete, hükümet yetkilileri, diplomatlar, uzmanlar ve savunma çevrelerine dayanarak, bununla birlikte harekatın 6 aydan önce mümkün olmadığını kaydetti. 
     Washington Post, Pentagon planlamacılarına dayanarak, Afganistan operasyonunda önemli ölçüde askeri mühimmatın harcandığını ve ''Saddam'ı devirecek kadar'' güçlü bir askeri kampanya için gerekecek mühimmatın üretilmesinin zaman alacağını belirtti. 
     Gazete, bunun dışında, gereken bütün hazırlıkların kısa ve uzun dönemli olarak tam planlanmasının istendiğini, bunun da zaman alacağını, bu çerçevede Bush yönetiminin dünya ülkelerinin desteğini almaya çalışacağını yazdı. 
     
     Kara gücü ihtiyacı 
     Gazete, bir Pentagon yetkilisinin, ''Irak'ta amacımıza ancak kara gücüyle ulaşabiliriz. Kimyasal silah bölgelerini havadan tespit edemeyiz'' sözlerine yer vererek, havadan ağır bombardıman yapılırken, Amerikan kara güçlerinin harekata katılmasının öngörüldüğünü kaydetti. 
     Washington Post, ayrıca Amerikan yönetiminin başka bir yerde kriz çıkması durumuna hazırlıklı olmak istediğini belirtti ve olası kriz bölgelerini Ortadoğu, Filipinler ve Kolombiya olarak sıraladı. 
     ABD'nin Rusya başta olmak üzere BM Güvenlik Konseyi üyeleriyle birlikte çalışarak, kitle imha silahları konusunda Saddam'a baskı yapmayı hedeflediği ve Saddam'ın ''beklendiği gibi'' işbirliği yapmacağı, böylece harekete geçmenin haklı gösterileceği haberde anlatıldı. 
     
     Cheney, "Niyetimiz ciddi" diyecek 
     Gazete, ABD Başkan Yardımcısı Dick Cheney'nin Mart ayında Türkiye'nin de aralarında bulunduğu birçok bölge ülkesine yapacağı ziyarette, ''ABD'nin niyetinin ciddi olduğunu'' anlatacağını kaydetti. 
     Washington Post, Mart ayında Washington'da, sürgündeki eski Iraklı subaylardan bazılarıyla bir konferans düzenleneceğini de yazdı. 
     Gazete, ABD Dışişleri Bakanlığı'nın, Saddam'a muhalif Irak Ulusal Kongresi'ne INC , Irak içinde operasyon için para ve askeri eğitim sağlamakta isteksiz olduğunu da hatırlattı. 
     Öte yandan, Amerikan Merkezi İstihbarat Örgütü'nün CIA Saddam rejimini devirmek için uzun dönemli gizli operasyonlarını başlattığı ve özellikle Irak ordusunun içinde başlatılacak bir ayaklanmanın hedeflendiği haberde belirtildi. 
     Washington Post'a konuşan eski Pentagon yetkilisi, Johns Hopkins Üniversitesi Uluslararası Etütler Okulu Müdürü Eliot Cohen, ABD'nin Irak'a operasyon düzenleyebilmesi için sadece Türkiye ve Kuveyt'te üs edinmesinin hayati önem taşıdığını söyledi. Cohen, Irak'a yönelik bir harekata bölgede gösterilen itirazın, ABD'nin ciddi niyetinin anlaşılması halinde değişeceğine inandığını söyledi. 
     






</TEXT>
</DOC>
