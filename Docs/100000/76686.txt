<DOC>
<DOCNO> 76686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur16.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma namazı sonrasında gösteriler ve olaylar... 
</HEADLINE>
<TEXT>

     Beyazıt'ta bir grup, İsrail'in Filistin'e müdahalesini protesto amacıyla gösteri yaptı. Göstericiler daha sonra polisle çatıştı. 
     Cuma namazının ardından Beyazıt Camii'nden çıkan grup, cami avlusu ile Beyazıt Meydanı'nda toplandı. Çevreden katılanlarla sayıları artan göstericiler, cami duvarlarına İsrail'in Filistin'e müdahalesini protesto eden çeşitli pankartlar astı. 
     Ellerindeki dövizlerle İsrail aleyhine sloganlar atarak tekbir getiren grup, uzun süre eylem yaptıktan sonra Aksaray'a doğru inmek istedi. Polis bu grubun Aksaray'a yürümesine izin vermeyince olaylar çıktı. Polis göstericileri dağıtmak için sis bombası kullandı. Yine dağılmamakta direnen ve "burası Türkiye İsrail değil" diye slogan atan gruplara panzerlerle su sıkıldı. 
     Göstericiler daha sonra küçük gruplara ayrılarak polisle sokak aralarında çatışmaya devam etti. Olaylar yaklaşık üç saat sonra kontrol altına alınabildi. 
     Polis, çok sayıda göstericiyi gözlem altına aldı. 
     Beyazıt Camii avlusu ile Beyazıt Meydanı'nda toplanan göstericiler, pankart ve dövizler eşliğinde İsrail aleyhine sloganlar att. Hayatını kaybeden Filistinliler için gıyabi cenaze namazı da kılarak dua eden gruptan yaklaşık 500 kişi, tramvay yoluna doğru yürümeye başladı. 
     Burada kurulan polis barikatını aşan grup, tramvay yoluna çıktı. 
     Bütün uyarılara rağmen dağılmayarak slogan atıp yürümeyi sürdüren gruba polis tarafından Laleli'de gaz bombaları atıldı. 
     Küçük gruplara bölünerek ara sokaklara dağılan göstericilere panzerlerden su sıkıldı. 
     Bazı protestocu, polis ve gazeteciler gaz bombalarından etkilenirken, çok sayıda gösterici gözlem altına alındı. 
     
     PENDİK'TE EYLEM 
     Pendik Merkez Camii'nden Cuma namazı sonrası dışarı çıkan bir grup, İsrail'in Filistin'e müdahalesini ve okullardaki başörtüsü yasağını protesto etti. 
     Merkez Camii'nde cuma namazı çıkışında toplanan yaklaşık 200 kişilik grup, 23 Nisan Caddesi'nden Namık Kemal Caddesi'ne geçerek, Pendik Tren İstasyonu yönünde yürüyüş başlattı. İsrail ve imam hatip liselerindeki başörtüsü yasağı aleyhine slogan atan grup, 200 metre kadar yürüdükten sonra Çevik Kuvvet polisi tarafından durduruldu. 
     Burada, yumruk yaptıkları sağ ellerini havaya kaldıran ve başparmaklarını gösteren eylemciler, İstiklal Marşı'nı söyledi. 
     Daha sonra, polisin uyarısı üzerine dağılmaya başlayan grup, polis barikattan 50 metre kadar uzaklaştıktan sonra yeniden toplanarak yürüyüşü sürdürdü. Pendik Tren İstasyonu'na gelen grup, burada polisin yeniden uyarı yapmasının ardından dağıldı. 
     Sağanak yağış altında yapılan yürüyüş sırasında, Namık Kemal Caddesi'ndeki trafik de aksadı. 
     
     ANKARA'DA GÖSTERİLER 
     Hacı Bayram Camii'nde kılınan Cuma namazının ardından bir grup, Filistin'de İsrail saldırıları sırasında hayatını kaybedenler için gıyabi cenaze namazı kıldı. 
     Cuma namazından sonra cami avlusunda toplanan yaklaşık 100 kişilik grup, Filistin'de ölenler için gıyabi cenaze namazı kıldı ve dua etti. 
     Grup, tekbir getirerek, ''Kahrolsun İsrail'' sloganı attı. 
     Öte yandan, Saadet Partisi'nin bahçesinde bulunan Hamidiye Camii'nde de İsrail protesto edildi. 
     SP Genel Başkanı Recai Kutan ile kapatılan RP'nin Genel Başkanı Necmettin Erbakan'ın da Cuma namazını kıldığı camide, cemaat, namazdan sonra Filistin için dua etti. 
     
     ELAZIĞ'DA BAYRAK YAKILDI 
     İsrail'in Filistin'e müdahalesi, cuma namazı çıkışlarında birçok yerde sloganlarla protesto edilirken, Elazığ'da bir grup, İsrail bayrağı yaktı. 
     Konya'da Hacıveyiszade Camii'nde bir grup İsrail aleyhine slogan atarken, Kayseri'de Hunat Camii'nde, namaz sonrası Müftü Mehmet Göktaş, Filistin'de ölenler için gıyabi cenaze namazı kıldırdı. 
     Elazığ'da İzzetpaşa Camii'nde İsrail aleyhine slogan atan bir grup, İsrail bayrağı yaktı. 
     Erzurum, Şanlıurfa, Diyarbakır ve Van'da bazı camilerde de tekrarlanan olaylar sırasında, polis, cami dışında yürüyüş yapmak isteyenlere izin vermedi. Protestocular, olaysız dağıldı. 
     Sivas'ta, Cumhuriyet Üniversitesi C.Ü Yerleşkesi'nde kafeteryada toplanan bir grup öğrenci, İsrail'i protesto etti. 
     
     ERZURUM 
     Erzurum'da, iki camide Cuma Namazı çıkışında, İsrail'in Filistin'e yönelik saldırıları protesto edildi. 
     Lalapaşa Camii'nden Cuma Namazı çıkışı cami avlusunda toplanan bir grup, İsrail saldırılarını protesto ederek, çeşitli sloganlar attılar. 
     ABD aleyhine de slogan atan göstericiler, emniyet güçlerinin aldığı tedbir nedeniyle Cumhuriyet Caddesi'ne çıkamadılar. Emniyet Müdürü Özdemir Gürsu da, protesto yapılan cami avlusuna gelerek, vatandaşların dağılmaları için uyarıda bulundu. Toplanan kalabalık daha sonra olaysız dağıldı. 
     Üniversite yerleşkesinde camiden çıkışta da İsrail protesto edildi. Protestocular uyarılar üzerine dağıldılar. 
     Öte yandan, Diyarbakır Dicle Üniversitesi'nde, Filistin'deki olayları protesto etmek isteyen bir grup öğrenciye polis müdahale ederek dağıttı. 
     Fen-Edebiyat Fakültesi önünde toplanan bir grup öğrenci basın açıklaması yapmak istedi. Ancak polis, izinsiz olduğu gerekçesiyle gruba dağılmaları yönünde ikazda bulundu. Grup ikaza rağmen dağılmayarak slogan atmaya başlayınca, polis müdahalede buludu. Bazı öğrenciler gözaltına alındı. 
     






</TEXT>
</DOC>
