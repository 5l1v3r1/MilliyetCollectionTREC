<DOC>
<DOCNO> 59718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun05.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş - Klerides yemeği sona erdi... 
</HEADLINE>
<TEXT>

     KKTC Cumhurbaşkanı Rauf Denktaş'ın Rum Lideri Glafkos Klerides ile yediği yemek sona erdi. 
     Yaklaşık 2 saat süren yemekten sonra Klerides, Cumhurbaşkanı Denktaş'ı evinin bahçesine kadar uğurladı. 
     Denktaş ve Klerides el sıkışarak basın mensuplarına poz verdi. 
     Denktaş gazetecilere ''yemeğin mükemmel geçtiğini'' söyledi ve el sallayıp teşekkür ederek ayrıldı. Klerides ise açıklama yapmadan Denktaş'ı yolcu ettikten sonra evine girdi. 
     Rauf Denktaş'ın hemen arkasından BM Genel Sekreteri Kofi Annan'ın Kıbrıs Özel Temsil Yardımcısı Zbigniew Wlosewicz ayrıldı. 
     Bu arada Denktaş, Lefkoşa'nın Rum kesimine geçerken Haspolat sınır kapısını kullandı. Rum polisi, güvenlik gerekçesiyle birkaç güzergah planı yapmıştı. 
     
     Denktaş "İyi bir ortamda geçti" 
     Denktaş, Rum yönetimi lideri Glafkos Klerides ile bu akşam yediği yemeğin, ''samimi bir ortamda ve çok iyi geçtiğini''söyledi. 
     Cumhurbaşkanı Denktaş, Rum Kesimi'nden KKTC'ye dönüşünde yaptığı açıklamada, şimdi iki tarafın da, 16 Ocak'ta başlayacak doğrudan görüşmeler için kendi hazırlığını yapacağını söyledi. 
     Rum tarafında, geçtiği yolda hiçbir Rum görmediğini ifade eden Denktaş, yemekte, ''kayıplar'' konusunun da göndeme geldiğini ve ''her iki tarafın bu konuda gereğini yapacağını'' açıkladı. 
     Kayıplar konusunun insani bir konu olduğunu belirten Denktaş, ''Her iki tarafın kayıpları vardır. Tabiatıyla bunların biran evvel halledilmesi her iki tarafca da istenmektedir. Kayıplar Komitesi'nin 14 yıldır tek bir davayı bile halledememiş görünmesi oldukça 
     acayiptir. Onun için bunlara bakacağız'' diye konuştu. 
     Cumhurbaşkanı Denktaş, sosyal bir yemek olduğunu ve yemekte neler konuşulduğunu açıklamak istemediğini kaydetti. 
     






</TEXT>
</DOC>
