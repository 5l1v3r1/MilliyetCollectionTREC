<DOC>
<DOCNO> 59339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur08.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis irtica yuvasını bastı... 
</HEADLINE>
<TEXT>

     Fatih'te Kılık ve Kıyafet Kanunu'na aykırı giyindikleri ve irticai faaliyetler içinde bulundukları gerekçesiyle yakalanan 46 kişiyle birlikte, 1 adet tabanca, 4 adet kama, 4 adet kılıç, 1 adet ok atma yayı, 20 santimetre uzunluğunda dinamit hamuru, 1 adet fünye, 1 adet fitil ile aralarında porno filmlerin de bulunduğu kaset ve CD'ler ele geçirildiği bildirildi. 
     İstanbul Terörle Mücadele Şube Müdürlüğü'nden yapılan açıklamaya göre, Fatih 1. Sulh Ceza Mahkemesi'nin kararıyla Fatih'te faaliyet gösteren bir şirkete Güvenlik Şube Müdürlüğü'ne bağlı ekiplerin de katılımıyla operasyon düzenlendiği ve spor salonu olarak da kullanılan şirkette bulunan ve radikal dini grup olarak değerlendirilen 46 kişinin, durumları incelenmek üzere gözlem altına alındığı belirtildi. 
     Terörle Mücadele Şube Müdürlüğü'nde sorguları ve arşiv araştırmaları yapılan bu kişilerden 4'ü hakkında, değişik suçlardan dolayı arama kaydı olduğu, 41 kişinin ise Kılık ve Kıyafet Kanunu'na muhalefet ettikleri anlaşıldı. 
     Gözlem altına alınan 41 kişi, söz konusu kanuna muhalefet suçundan haklarında işlem yapılmak üzere Güvenlik Şube Müdürlüğü'ne gönderilirken, 5 kişinin sorgusu ise Terörle Mücadele Şube Müdürlüğü'nde sürüyor. 
     Bu kişilerin yakalandığı şirkette yapılan aramalarda da, 1 adet tabanca, 14 adet dolu fişek, 20 santimetre uzunluğunda dinamit hamuru şeklinde madde, 1 adet fünye, 1 adet fitil, 23 adet sarık, 4 adet değişik uzunluklarda kama, 4 adet değişik uzunluklarda kılıç, 1 adet ok atmak için kullanılan yay, 1 adet dürbün, 1 adet kamera ve kaset, aralarında porno filmlerin de bulunduğu 57 adet kaset ve CD ile 3 adet disket ele geçirildi. 
     Açıklamada, söz konusu radikal dini grubun lideri ve aynı zamanda şirketin sahibi olan Muhittin Altun'un da yakalanmasına çalışıldığı, irticai faaliyet yürüten radikal dini gruplara yönelik çalışmaların aralıksız devam edeceği bildirildi. 
     Öte yandan, Altun Dış Ticaret Limited Şirketi'nde yakalanan bu kişilerin, Fatih'teki İsmailağa Cemaati'nden kovuldukları için Muhittin Altun elebaşılığında yeni bir örgütlenme içinde oldukları ve semtlerinde kontrolü sağlamaya çalıştıkları belirtildi. 
     Sorguları yapılan bu kişilerin, ele geçirilen silahları spor amaçlı kullandıkları, dinamit hamuruyla da balık avladıklarını söyledikleri öğrenildi. 
     






</TEXT>
</DOC>
