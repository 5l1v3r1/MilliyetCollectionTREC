<DOC>
<DOCNO> 88983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun16.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rammallah ve Arafat'ın karargahı kuşatma altında 
</HEADLINE>
<TEXT>

     İsrail askerlerinin bu sabah Ramallah'a başlattıkları operasyon sırasında Filistin lideri Yaser Arafat'ın karargahı kuşatılırken, karargah yakınındaki bazı binaların yıkıldığı bildirildi. 
     Haaretz gazetesi, görgü tanıklarına dayandırdığı haberinde, askerlerin Arafat'ın karargahına girmediğini, yalnızca kuşattığını aktardı. İsrail askerlerinin karargah yakınında bulunan ve geçen hafta yapılan operasyonda zarar gören binaları yıktığı, 20 kişiyi de gözaltına aldığı belirtildi. 
     Filistin Enformasyon Bakanı Yaser Abdrabbo, Arafat'ın kuşatılan binanın içinde bulunduğunu ve durumunun iyi olduğunu açıklamıştı. 
     Haaretz'in haberinde ayrıca, İsrail askerlerinin şafakta başladığı operasyon sırasında Ramallah'taki Filistin polis merkezine girerek, içideki silahları topladığı belirtildi. 
     
     BASINA YASAK 
     İsrail radyosu da, İsrail askerlerinin Ramallah'ta Abu Dabi Televizyonu, Reuters ajansı gibi yabancı haber ajans ve televizyonların ofislerinin bulunduğu binanın kontrolünü alarak, çalışanların içeri girmesine izin verilmediğini duyurdu. 
     Ramallah'taki operasyonla birlikte Filistin radyosunun yayınının da kesildiği belirtiliyor. 
     
     BATI ŞERİA'DA OPERASYONLAR 
     İsrail askerlerinin Batı Şeria'daki El Halil, Kalkiliye ve Tulkarim kentleri civarında dün gece düzenlediği operasyonlarda 9 Filistinli tutuklandı. 
     Gazze'deyse, Filistin kaynakları, Cebaliye mülteci kampında nedeni bilinmeyen bir patlama olduğunu, 8 evin yıkıldığını, 8'i ağır 40 Filistinlinin de yaralandığını açıkladı. 
     
     KABİNE TOPLANTISI ERTELENDİ 
     Bu arada, dün kurulan yeni Filistin kabinesinin bugün yapması beklenen ilk toplantısı, İsrail ordusunun Ramallah'a girerek başlattığı operasyon yüzünden ertelendi. 
     Toplantının ertelendiğini duyuran Filistinli yetkili, zaman konusunda bir açıklama yapmadı. 
     





</TEXT>
</DOC>
