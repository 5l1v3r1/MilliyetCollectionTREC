<DOC>
<DOCNO> 93121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun18.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı sigara New York'ta... 
</HEADLINE>
<TEXT>

     New York kent yöneticileri, halk sağlığını koruma gerekçesiyle sigaradan alınan vergiyi 18 kat artırdılar. Böylece tüm ABD sınırları içinde en pahalı sigara New York'ta satılmaya başlandı. 
     Belediye Başkanı Michael Bloomberg tarafından imzalanan karar çerçevesinde, şimdiye kadar 8 sent olan paket başına vergi, 142 sente yükseldi. Sigaranın paketi New York'ta bugünden itibaren 7 dolardan yaklaşık 11 milyon TL satılacak. New Jersey eyaletinin de aynı yolu izleyeceği ve Eyalet Valisi Jim McGreevey'in sigaradan alınan vergiyi önemli oranda artırmasının beklendiği belirtildi. 
     Kararı imzaladıktan sonra gazetecilerle konuşan Belediye Başkanı Bloomberg, ''Sanırım bugün New Yorkluların yaşamında harika bir gün olacak. Başlattığımız hareket tüm eyaletlerde çok sayıda hayat kurtaracak'' dedi. 
     Bloomberg, eyalet içi vergiden muaf tutulan Kızılderililere ait bölgelerde satılan sigaradan da aynı oranda vergi alınmasını sağlamak için girişim başlattı. 
     Belediye Başkanı, vergiden kaçmak için sigaralarını Kızılderili bölgelerinden satın alacak kişilerin de aynı vergiyi ödemelerinin sağlanacağını ifade etti. Belediye Başkanı, öteki eyaletlerde de aynı uygulamanın yapılmasını önerdi. 
     Belediye başkanının halkın sağlığını koruma bahanesiyle sigara vergisini artırmasına tiryakiler sert tepki gösterdiler. 
     ''Sigara içenleri taciz etmeyin'' adlı hareketin başkanı olan Audrey Silk, ''Belediye başkanı fıstık ezmesi ile jambon yemeyi çok seviyor. Bunlar kalp krizine yol açıyor diye jambondan alınan vergiyi 18 kat artırsak nasıl olur '' diye konuştu. 
     Silk, ''kendilerine ikinci sınıf vatandaş muamelesi yapıldığını'' da belirtti. 
     





</TEXT>
</DOC>
