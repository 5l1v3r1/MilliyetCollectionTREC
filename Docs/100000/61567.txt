<DOC>
<DOCNO> 61567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun11.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ameliyatlar çalışma masalarında yapılıyor 
</HEADLINE>
<TEXT>

     Dünya Sağlık Örgütü WHO , Afganistan'daki hastane ve sağlık kuruluşlarının son derece kötü şartlarda, yetersiz sağlık personeliyle hizmet vermeye çalıştığını belirterek, su, elektrik gibi temel gereksinmelerin bile bulunmadığı hastanelerdeki ameliyatların çalışma masaları üzerinde yapıldığını açıkladı. 
     Dünya Sağlık Örgütü yetkilileri, Cenevre'de düzenlenen basın toplantısında, Afganistan'daki sağlık hizmetlerine ilişkin bilgi verdi. 
     Afganistan'dan yeni dönen WHO enformasyon yetkilileri Fadela Chaib ve Christine McNab, Afganistan'daki hastanelerde ilaç, malzeme ve personel sıkıntısı çekildiğini, Kabil'de 34 bin kişiye iki doktor düştüğünü belirtti. 
     6 milyon kişinin sağlık hizmetlerinden yararlanamadığı ülkede, 
     insanların en çok bulaşıcı hastalıklardan öldüğünü, tüberküloz ve sıtmanın yaygın olduğunu bildiren yetkililer, kadın sağlığı ve doğum hizmetlerinin yetersiz olduğunu, genel bir ruh sağlığı sorunu bulunduğunu, ülke genelinde su ve hijyen koşullarının uygun olmadığını belirtti. Hastanelerdeki büyük ilaç sıkıntısının WHO'nun yardımlarıyla aşılmaya çalışıldığını, kızamık kampanyasını UNICEF ile birlikte yürüten Dünya Sağlık Örgütü'nün, açığı kapatmak için sağlık personeli eğitimi verdiğini belirten enformasyon yetkilileri, ziyaret ettikleri hastanelerde son derece yetersiz malzemeyle hizmet vermeye çalışıldığını, ameliyatların normal çalışma masaları üzerinde yapıldığına tanık olduklarını bildirdiler. Afganistan'dan Pazar günü dönen Chaib, Kabil'deki İndra Gandi Hastanesi'nde çalışan doktorların aylardır maaş almamalarına karşın büyük bir özveriyle çalışmalarını sürdürdüklerini, genel olarak en basit tıbbi malzemelerin bile bulunmadığı hastanelerde, su ve elektriğin kesik olduğunu, hastaların şiltesiz yataklarda yattıklarını söyledi. 
     






</TEXT>
</DOC>
