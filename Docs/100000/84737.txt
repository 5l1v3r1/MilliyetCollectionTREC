<DOC>
<DOCNO> 84737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kainat Güzeli yarışmasında siyasi çekişmeler 
</HEADLINE>
<TEXT>

     Karayip Adaları'nda 29 Mayıs'ta düzenlenecek Kainat Güzeli yarışması öncesi kampa giren güzellerin arasına siyasi çekişmeler girerken, Türk ve Yunan güzelleri dostluk rüzgarı estiriyor. 
     Merkezi New York'ta bulunan yarışma kuruluşunun sözcüsü Mary Hilliard, Lübnan güzelinin, İsrail güzeli katıldığı için kampa gelmediğini belirterek, ''Oda arkadaşlarını seçerken ve fotoğraf çekimi yaparken dikkatli davranmak zorundayız'' dedi. Hilliard, Lübnan güzelinin menajerinin, güzelin İsrailli güzelle aynı otelde 3 hafta geçirmesinin doğru olmadığını söylediğini bildirdi. 
     76 ülkeden heyetin bulunduğu yarışmaya katılmak için 2 yıl zorunlu askerlik yapan İsrail güzeli Yamit Har-Noy 20 , ''Lübnan güzelinin, kampa gelmemesi çok, ama çok kötü. Siyasi çıkmazlar, yarışmanın amacını lekelememeli. Bunun, siyasetle bir ilişkisi yok. Bu bir güzellik yarışması'' dedi. 
     Ortadoğu'daki gerginlik nedeniyle Mısırlı ve İsrailli güzeller daha önceki yarışmalarda yan yana getirilmezken, bu yılki Mısır güzeli Sally Shaheen 24 , ''İsrail güzeliyle arkadaş olduklarını'' söyleyerek, bu çekişmeye son verdi. 
     Bu arada Türkiye güzeli Çağla Kubat ile Yunanistan güzeli Lena Paparrigopoulou, diğer yarışmacıların aksine dostluk rüzgarı estirdiler. 
     Paparrigopoulou, ''Kubat'ın çok güzel olduğunu, onu çok sevdiğini'' söylerken, Kubat, ''Hepimiz farklı kültürlerdeniz, ancak biraradayız. Bunun siyasette de mümkün olacağını göstermek istiyorum'' diye konuştu. 
     





</TEXT>
</DOC>
