<DOC>
<DOCNO> 67748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/spor/spo01.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Asper’e teselli 
</HEADLINE>
<TEXT>

Beşiktaş’ın hocası Daum, kaleyi Myhre’ye teslim etmesinin ardından kırıldığı gözlenen İsveçli file bekçisi ile birlikte yemek yiyip, gönlünü almaya çalıştı 
     SİYAH - Beyazlı kulüpte Myhre’nin sakatlanmasının ardından kalede gösterdiği performansla göz dolduran Asper’in, yedeğe çekilmesi üzerine morali bozuldu. Trabzonspor, Bursaspor, Diyarbakır ve Samsunspor maçlarında başarılı kurtarışlarıyla dikkati çeken ve kalesinde güven veren İsveçli kaleci, Thomas Myhre’nin iyileşmesiyle kendisini kulübede bulmuştu. Teknik Direktör Christoph Daum, genç kalecinin gönlünü almak için harekete geçti. 
     ASPER’E özel terapi uygulayan Daum, her fırsatta kendisine moral vermeye çalışıyor. Kalede herhangi bir kriz yaşamak istemeyen Alman hoca, sık sık "Benim iki 1 numaram var" diyerek, iki kaleciye de güven duyduğunun altını çiziyor. Beşiktaş’ın hocası, son olarak İsveçli öğrencisiyle baş başa yemeğe çıkarak, teselli etmeye çalıştı. Kaleci Antrenörü Immel de, Asper ve Myhre’yi zorlu lig maratonuna hazır tutmak için büyük çaba harcıyor. 
     
Çifte duruşma sorun olmaz’      BEŞİKTAŞ Asbaşkanı Yıldırım Demirören, Teknik Direktör Daum’un kokain davası nedeniyle haftada iki kez Almanya’ya gidecek olmasının takımı olumsuz etkilemeyeceğini ileri sürdü. Mahkemenin hazirana kadar uzaması beklenirken, Yıldırım Demirören, "Daum’un seçtiği bir teknik ekibimiz var. Şimdiye kadar verdiği program aynen uygulandı. Daum maçlara geldiği sürece sıkıntı yaşanmaz" dedi. 
     
Meyvalar toplanıyor      ORHAN YILDIRIM 

     İSTANBUL Menkul Kıymetler Borsası’nda önümüzdeki haftadan itibaren işlem görmeye başlayacak olan Beşiktaş A.Ş.’nin hisse senetleri büyük bir taleple karşılaştı. Bu durum yönetimi bir hayli rahatlatırken, şirketleşmenin meyvaları da toplanmaya başladı. Kulüp adına halka arz projesini yürüten İş Yatırım, 20 Şubat’ta Beşiktaş’a 15 milyon dolarlık ödeme yapacak. 
     BİR lotu 57 bin 500 liradan satışa sunulan hisselerin İstanbul’da Akmerkez, Capitol, Profilo, İzmir’de EGS, Kipa, Ankara’da Karum, Bilkent ve İş Bankası Şubeleri’nde satışı sürüyor. Ayrıca taraftarlar için 14 - 15 Şubat’ta İnönü Stadı önünde gezici şube açılacak. "Büyük bir ilgi var" diyen Genel Sekreter Hüsnü Güreli, kulüp çalışanlarına jest yaparak, birer lot dağıttı. 
     
     



 SPOR 





























</TEXT>
</DOC>
