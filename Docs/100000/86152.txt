<DOC>
<DOCNO> 86152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/guncel/gun08.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat Türkiye’de gösterilsin mi .. 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Atom Egoyan’ın Ararat filminin Cannes’da gösteriminin ardından film Türkiye’de de gösterime girmeli mi tartışmaları başladı. İstanbul Film Festivali Direktörü Hülya Uçansu’nun, "Sanatsal açıdan beğenmediğim için festival programına almayacağım. Tarafsız eleştirmenler de filmi yerden yere vuruyor" sözleri de tartışmaları alevlendirdi. Sözde ermeni katliamının anlatıldığı belirtilen film Türkiye’de gösterilmeli mi Konuyu ilgililerine sorduk. 
     
     Mustafa Altıoklar Yönetmen 
Kitapları da toplatsınlar      Hiçbir esere engel konulmamalı. Türkiye’de oynatılıp oynatılmamasına dağıtımcılar ve seyirci karar versin. Artık korumacı zihniyetten kurtulalım. Film, yanlış, abartılı tarihi bilgiler veriyor olabilir. Ama karar seyirciye bırakılmalı. Eleştirmenlerin görevi halkı korumak değildir. Bugün insanları Ararat’tan korumaya çalışan zihniyet yarın başka şeylerden korumaya kalkacaktır. Fikre yasaklarla değil, fikirle karşılık vermek lazım. Ararat’ı beğenmiyor, yanlış buluyorsanız siz de bir film yaparsınız. Ermeni meselesine, Ermeni bakış açısıyla yazılmış kitaplar var. O zaman onları da toplatsınlar. 
     
     Uğur Vardar Sinema Eleştirmeni 
Önce görülmesi gerekiyor      Benim sevdiğim bir yönetmenin filmi. Film yasaklamanın mantığı yok. Tabik i Türkiye’de de gösterilmeli. Filmi seyretmedim, doğrusu okuduklarımdan da pek birşey çıkartamadım. Çünkü, yönetmenin anlattıklarıyla izleyenlerin anlattıkları zaman zaman değişiyor. Eleştirmenlerin değerlendirmeleri de bir filmi oynatmak veya oynatmamak için neden olmaz. Film önce görülür sonra eleştirilir. Bir filmi oynatmamak içinden neden değildir. Üstelik, eleştirmenlerin olumsuz görüşleri de filmin çok ilgi görmesine neden oluyor. 
     
     Ahmet Çakar MHP Milletvekili 
Tartışması bile yapılmamalı      Türk düşmanlığı üzerine inşa edilen bir filmin gösterilip gösterilmemesi tartışma konusu bile olmamalı. Türk milletine saldıran, hakaret eden, işlemediği suçu işlemiş gibi gösteren filmin gösterimini savunmak da düşmanlıktır.. Filmi de bir ermeni yapıyor. Önyargı ve kasıt var. Yönetmende verdiği beyanlarda da Soykırım iddiasını kabul edin. Türkler bunu kabul etmek zorunda’ diyor. Dayatma yapılıyor. Türk milletinin düşmanlarıyla entellektüellik adı altında işbirliği yapmaya, bunları savunmaya hiç gerek yok. Düşmanımızın dostu da bizim düşmanımızdır. 
     
     Ali Serdengeçti MHP Milletvekili 
Gösterilmesi yanlış olur      Bir defa gerçekle bağdaşmayan tek yönlü bir film. Konu bizim milletimiz değil başka milletler arasında da geçse böyle bir filmin gösterilmesine karşıyım. Kaldı ki kendi devletimizin sınırları içinde gösterilmesi demek bindiğimiz dalın kesilmesi anlamına gelir. Bu türde bir filmi devlet düzeni olan bir topluluğun kabul etmesi mümkün değildir. Üstelik bu bir sinema filmi olduğu için her kesimden insanın izlemesi mümkün olacak, kafaları karıştıracak. Nefret ve kin duygularını arttıracak. Bu nedenle Ararat filminin Türkiye’de gösterilmemesi gerekiyor. 
     



 GÜNCEL 


















</TEXT>
</DOC>
