<DOC>
<DOCNO> 73815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko18.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı "Biz krizin bittiğini görmüyoruz" 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, krizin bittiğini görmediklerini ifade ederek, ''Maalesef sanayi komaya giriyor diyoruz'' dedi. 
     Küçük, sanayi üretiminin önemli bir kesimini temsil eden İSO üyelerinin 2001 yılı sonu itibariyle sektör ve ölçek bazında durumları ile bu yılın ilk yarısına ilişkin beklentilerini düzenlediği basın toplantısıyla kamuoyuna açıkladı. 
     Toplantıda basın mensuplarının sorularını da yanıtlayan Küçük, Türkiye'nin enflasyonla mücadeleyi birinci hedef olarak görmesi, bunun yanında büyümenin öneminin de ifade edilmesi gerektiğini belirtti. 
     Uluslararası doğrudan yatırımların Türkiye için önemini vurgulayan Küçük, ''Biz uluslararası sermayeyi Türkiye'ye getirmeye çalışırken, kendi sermayemiz yurtdışına gidiyor'' dedi. 
     Bir basın mensubunun Devlet Bakanı Kemal Derviş'in ''Türkiye krizden çıkıyor'' sözünü hatırlatması üzerine Küçük, ''Sayın Derviş akut kriz bitti dedi. Akut krizi, mali anlamda ifade ediyor. Derviş, borcun döndürülebilir olduğunu ifade ediyor'' diye konuştu. 
     Küçük, Mart ayında anketin yenilenme şansı olması durumunda, iyimser havanın azaldığının görüleceğini belirterek, ''Bizim anlayışımız üretimin, istihdamın, ihracatın belli ölçüde artması. Biz kendi bakışımızla baktığımız zaman krizin bittiğini görmüyoruz. 
     Maalesef sanayi komaya giriyor diyoruz'' şeklinde konuştu. 
     İSO meslek komitelerini kapsayan bir anket çalışması içinde olduklarını da bildiren Küçük, ihracatın düştüğünün görüldüğünü kaydetti. 
     Tanıl Küçük, Eximbank'ta 350-400 milyon dolar kaynak olduğunu ancak işletmelerden banka teminat mektubu istenmesinin kaynaktan yararlanmayı engellediğini savundu. 
     Anketin bugün yapılması durumunda enflasyon beklentisinde düşüş görülebileceğini, döviz kuru için tahmin yapmanın da çok zor olduğunu dile getiren Küçük, toptan eşya fiyatları endeksi TEFE - tüketici fiyatları endeksi TÜFE arasındaki daralma konusunda da ''Onu tamamen dış satımdaki olaya bağlayabiliriz'' dedi. 
     Tanıl Küçük, ''Üretimi cazip bulabilmek için ülkenin kaynaklarını göz önüne aldığımızda biz de bir çare bulamıyoruz. Belirli sektörlerin Türkiye'de lokomotif sektör haline gelmesi gerektiğini düşünüyoruz. 
     Türkiye'nin öncelikli mücadelesinin enflasyonla olması gerektiğini düşünüyoruz'' diye konuştu. 
     Türkiye'nin dışarıdaki kaynaklarının ülkeye gelebilmesi için sadece ekonomik istikrarın yeterli olamayacağını savunan Küçük, ''Bunun yanında yurtdışına gidişte yasalara aykırı bir durum yok. En önemli sorun güven. 3-5 yıl sonra hesap sorulamayacağının güvenini vermeniz lazım'' dedi. 
     Küçük, kısa vadede yaşanılan bu zor ortamdan nasıl çıkılacağının belirlenmesi, uzun vadede ise Türkiye'deki tüm kurum ve kuruluşların biraraya gelerek ortak çözüm üretmesi gerektiğini belirterek, ''Türkiye'nin en büyük sorunu tekilcilik. Ortak bir konsensus oluşmadığı sürece hep bunu konuşuruz'' dedi. 
     Bir basın mensubunun ''Haberin flaşı olarak iş arayanlara bu yıl da iş yok diyebilir miyiz '' demesi üzerine Küçük, ''İş arayanlara inşallah 2003'de iş olur. 2002 yılında istihdamdaki artış anlamında birtakım önlemler alınmazsa umutsuz olabilir. İnşallah 2003'ü kurtarırız'' diye konuştu. 
     






</TEXT>
</DOC>
