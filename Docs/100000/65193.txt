<DOC>
<DOCNO> 65193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/soneko05.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Koç "Türkiye'nin sorunu kötü yönetim" 
</HEADLINE>
<TEXT>

     Koç Bilgi Grubu Başkanı Ali Koç, Türkiye'nin 2002 yılında ekonomik krizden çıkacağına inandığını 
     belirterek, "Bu savaşın kartlarını doğru oynarsak çok büyük katkısı olacaktır" dedi. Koç, Türkiye'nin teknolojiye yönelerek potansiyelini değerlendirebileceğini söyledi. Koç, Hewlett Packard'ın dergisi "Hepbizz"de yer alan açıklamasında, yeni ekonomi diye farklı bir ekonomiden söz edilemeyeceğini, bilişim teknolojileri kullanılarak oluşan yeni bir ekonomik düzenden bahsedilebileceğini belirtti. Yaşanan son krizde Türkiye gibi teknoloji kullanımının yavaş olduğu ülkelerde "internet fos çıktı" psikolojisinin yaratıldığını kaydeden Koç, krizin ancak bilgi ile yönetilebileceğini, bunun için de bilgi araçlarının kullanılması gerektiğini vurguladı. Türkiye'nin bu yıl ekonomik krizden çıkacağına inandığını ifade eden Koç, "Bu savaşın kartlarını doğru oynarsak çok büyük katkısı olacağına inanıyorum" dedi. 
     
     Sorunumuz kötü yönetim 
     Ali Koç, Türkiye'nin temel sorununun kötü yönetim olduğunu ve yanlış yönetimden dolayı potansiyeline kavuşamadığını savunarak, şöyle devam etti 
     "E-yaşam'a geçişi, teknolojik yatırımların yapılmasını, kültürün değişmesini potansiyelimize kavuşmanın bir yolu olarak görüyorum. Bugün Türkiye layık olduğu yerde değil. 
     Potansiyelinin çok altında. Doğru politakalar uygulayıp, 30 yıl sonra bölgenin lideri ve global yarışın bir parçası olmak için bu yatırımları yapmak zorundayız. Global açılım için yabancı sermaye gerek. Bu sermaye ancak değişimi yakalarsak gelir. E-yaşam'ı önüne koymuş bir lider zaten altyapı sorununu çözer. Lider, kullanmayacağı 8 havaalanına para yatırmaz, eğitime para yatırır." 
     
     Uzun vadeli düşünemiyoruz 
     Türkiye'de yeni ekonominin bilinmediğini, bunun da uygulamanın önündeki en büyük engellerden biri olduğunu vurgulayan Koç, engelin yaratılmasındaki en büyük suçlulardan birinin devlet olduğunu söyledi. Büyük yatırımların yapılıp meyvesinin orta veya uzun vadede toplanıyor olmasının da engel oluşturduğunu kaydeden Koç, "Ne yazık ki biz üç gün sonrasını düşünemiyoruz, önümüzü göremiyoruz. Diğer yandan devlet destekleyeceği yerde köstek oluyor. Algılama eksikliği, teşvik edilememe, ciddi yatırımlar gerektirmesi nedeniyle herkes yılı kurtarmaya çalışıyor. Bir yıl kazanmayıp 3 yıl sonra çok daha fazla kazanmayı kimse göze alamıyor. Sabırlı olmamız gerek" dedi. 
     Ali Koç, KOBİ'lerde teknoloji kullanımının çok düşük olduğunu, bunun için "Kobiline"ı oluşturduklarını belirterek, KOBİ'lerin bu işe ısınmalarının ve inanmalarının en çok bilişim sektörünü etkileyeceğini söyledi. 
     






</TEXT>
</DOC>
