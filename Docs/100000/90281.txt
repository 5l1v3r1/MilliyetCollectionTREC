<DOC>
<DOCNO> 90281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/yazar/congar.html </URL>
<DATE> 2002/06/17/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bush’un Geçici Devlet’ Planı 
</HEADLINE>
<TEXT>

     ABD Başkanı, on gün önce "yakında açıklayacağını" söylediği Ortadoğu planını, muhtemelen bu hafta içinde ve muhtemelen bir konuşmayla dünyaya duyuracak. Beyaz Saray yetkililerine sorarsanız, Başkan George W. Bush’un niyeti, İsrail ve Filistin liderlerine "madde madde bir barış kılavuzu" sunmak değil, barışın içermesi gereken temel "parametreleri" belirlemek. 
     Washington’daki İsrail yanlısı lobi, bu lobiden etkilenen Kongre ya da Cumhuriyetçi yönetiminin kendi içindeki çatlak sesler bir son dakika çelmesi takmazlar ise, ABD Başkanı’nın dile getireceği temel parametrelerin başında, "bağımsız Filistin devleti" gelecek. 
     Bush, Filistin’in devletleşmesini nihai barışın bir bileşeni, yani bir ileri hedef olarak değil, barışa giden yolda bir adım olarak önerecek. Bu çerçevede, daha önce çeşitli dönemlerde çeşitli çevrelerce gündeme getirilmiş olan "geçici Filistin devleti" fikri, ilk kez Washington tarafından en üst düzeyde benimsenen bir politika olarak ortaya sürülecek. 
     Başkent başka bahara... 
     Bush’un planı ile ilgili ipuçları, geçen hafta ABD Dışişleri Bakanı Colin Powell’ın El Hayat gazetesine verdiği mülakata yansıdı. Powell, Londra merkezli Arapça gazetenin sorularını yanıtlarken, Bush’un 2001 sonbaharında Birleşmiş Milletler’de yaptığı, Filistin devleti fikrine destek veren konuşmayı hatırlatarak, "Başkan burada açıkladığı vizyondan geri adım atmış değil ve bu vizyonu hayata geçirebilmek için geçici bir devletin gerekebileceğini biliyor" dedi. 
     Daha sonra, Bush’un Suudi Arabistan Dışişleri Bakanı Prens Saud El Faysal ile 13 Haziran’daki görüşmesinden basına sızanlar da, ABD Başkanı’nın "geçici Filistin devleti" fikrine destek verdiğini ve bunun ayrıntılarını belirlemek için Arap ve İsrail yetkililerinin görüşlerine başvurduğunu ortaya koydu. 
     "Geçici devlet" ne demek 
     Washington’daki Amerikan ve Arap diplomatik kaynakları, bu soruma farklı yanıtlar verdiler. 
     ABD’lilere göre, "geçici devlet," İsrail ve Filistin arasında nihai barış sağlanmadan ve ancak böyle bir barış anlaşması ile karara bağlanabilecek ayrıntılar henüz netleşmeden gerçekleşecek bir bağımsızlık ilanı ve uluslararası kamuoyunun da bu ilanı tanıması anlamına gelecek. 
     Yani, Filistin "devlet" olduğunu dünyaya duyurduktan sonra, örneğin Birleşmiş Milletler’de bir koltuğa sahip olabilecek, dış ilişkilerini devletlerarası düzeye çıkarıp diğer başkentlerdeki temsilcilerini resmen "büyükelçi" sıfatına kavuşturacak, diğer devletler de, Filistin’e büyükelçi atayacaklar. Filistin lideri "Devlet Başkanı" olarak tanınacak, o düzeyde protokol görecek . Filistin, uluslararası anlaşmalara "devlet" statüsüyle taraf olabilecek. Ancak bütün bunlar olurken, bir devleti devlet yapan önemli bileşenlerin belirlenmesi bir başka bahara bırakılacak Filistin devletinin, toprakları, sınırları ve başkenti daha sonra kararlaştırılacak, dolayısıyla ilk aşamadaki sınırlarının, yönetim merkezinin vs. "geçiciliği" de uluslararası kabul görecek. 
     İşte Arap diplomatlarının, "geçici devlet" fikrinin, "mevcut Filistin Yönetimi’nin adını değiştirmenin ötesine geçmeyen bir adım" olarak kalmasından çekinmeleri de bundan kaynaklı. Onlar, bir yandan böyle bir devlet ilanının, Filistin için "geri dönüşü olmayan" bir kazanım olacağının farkındalar, ama bir yandan da bunun mevcut sorunların kalıcılaşmasına yol açmasından çekiniyorlar. 
     
     Peres sıcak, Şaron mesafeli 
     Filistin’in baş uluslararası müzakerecisi Saib Erekat da, "geçici devlet" adımının "güdük" kalması halinde, Filistin halkının hayal kırıklığını artırmaktan ve büyük olasılıkla İntifada’yı daha da kışkırtmaktan başka işe yaramayabileceği uyarısında bulundu. 
     Washington’da görüşlerine başvurduğum Arap diplomatlarına göre, "geçici devlet" ilanının sorun değil çözüm üretebilmesi için, "nihai devlet" ilanına yönelik net bir takvim içermesi şart. Tabii, bu takvimin İsrail’e kabul ettirilmesi de şart. 
     ABD başkentindeki İsrail yanlısı lobinin sözcüleri, İsrail Başbakanı Ariel Şaron’un sözlerini yankılayan itirazlarla, "geçici devlet" planına karşı çıkıyorlar. Onlara göre, Bush’un barış için bir takvim açıklaması ya da devlet ilanına sıcak baktığını belirtmesi, Filistin terörünün ödüllendirilmesi anlamına gelecek. Bu lobinin görüşlerini paylaşan birçok Kongre üyesi ve fikir çevresi, "Filistin Yönetimi, intihar eylemlerini bitirme yönünde kararlı adımlar atmadıkça," ve açıkçası, bu adımları bir türlü atmadığına inanılan Yaser Arafat koltuğunu bırakmadıkça, ABD Başkanı’nın, devlet sözcüğünün d’sini bile ağzına almaması gerektiği kanısındalar. 
     İsrail sağının karşı olduğu "geçici devlet" yaklaşımı, aslında İşçi Partili Dışişleri Bakanı Şimon Peres’in bir süredir önerdiği barış planına denk düşüyor. Peres, kimilerine göre Şaron’un gizliden gizliye destek verdiği, ancak resmen mesafesini koruduğu bir anlayış çerçevesinde, Filistin’in mevcut topraklarında derhal bir devlet kurmasını ve nihai sınırlar meselesinin daha sonra bu devlet ile müzakere edilmesini savunuyor. Peres’e göre, Filistin’in devletleşmesi, terörü önleme konusunda da "devlet sorumluluğu" üstlenmesini gerektirecek. 
     Öyle görünüyor ki, Bush’un planı da, Peres’inkine paralel biçimde, geçici Filistin devletinin sınırlarının, Batı Şeria ve Gazze’nin bugün halen Filistin’in elinde olan bölümünü kapsaması üzerine kurulu. İsrail’in 1967’de işgal ettiği topraklardan geri çekilmesi, Batı Şeria ve Gazze’nin tümüyle Filistin denetimine bırakılması ve Kudüs’ün geleceği ise, "nihai devlet" ilanı yolunda kararlaştırılacak adımlar. Bu adımlar için, Bush’un kafasında, üç yıllık bir takvim olduğu söyleniyor. 
     ABD Başkanı’nın kafasındakilerin ne kadarını nasıl açıklayacağını yakında göreceğiz. Washington’ın sahip çıkacağı bir "geçici devlet" formülü, İsrail ve Filistin tarafından gelen bütün itirazlara rağmen, barışa doğru yeni ve önemli bir adım oluşturabilir. Tabii, başta da söylediğimiz gibi, bir son dakika çelmesine takılmaz ise. 
     
     







Metin Toker’e sağlık 


Son çare 


Küreselleşme, Güvenlik ve Ulus Devlet 


Bush’un Geçici Devlet’ Planı 


Ne oldu 


Kim kimden hesap soracak 


K r payları başka bahara 


Arnavutköy kültürdür... 


Schmidt, Esmer, değerler 


lem Uzan’dan razı 


Enflasyon düşerken rahat uyku uyuyamam 


Bir haftada yüzde 9.6 devalüasyon 


</TEXT>
</DOC>
