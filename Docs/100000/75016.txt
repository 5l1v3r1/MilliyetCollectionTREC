<DOC>
<DOCNO> 75016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/siyaset/siy02.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina, PKK’ya terörist’ dedi 
</HEADLINE>
<TEXT>

Yunanistan Dışişleri Bakanı Yorgo Papandreu, bir soru önergesine verdiği yanıtta, "AB içinde, PKK’nın terörist eylemler yaptığı bilinen bir gerçektir" dedi 
     YORGO KIRBAKİ Atina 

     PKK’yı yıllarca terör örgütü olarak tanımlamaktan kaçınan Yunanistan, sonunda ağız değiştirdi. Dışişleri Bakanlığı Sözcüsü Panos Beglitis’in bir süre önce PKK’dan terör örgütü olarak bahsetmesi üzerine, iktidar partisi PASOK’un iki milletvekilinin parlamentoya verdikleri bir soru önergesine yazılı bir cevap veren Dışişleri Bakanı Yorgo Papandreu, PKK’nın terörist eylemlere başvurduğunun Avrupa Birliği AB içinde bilinen bir gerçek olduğunu söyledi. 
     Papandreu, Kürt meselesinin PKK gibi bir azınlığın eylemleriyle bir tutulmasının ya da PKK’nın Türk meselesiyle bir tutulmasının stratejik bir hata olacağını vurguladığı cevabında, Yunanistan’ın hem bölücü hem de terör eylemlerine karşı olduğunu belirtti. 
     
     PKK’ya karşı tavır değişikliği 
     Avrupa’da bazı ülkelerin PKK sempatizanı örgütlerinin faaliyetlerini de yasakladıklarını hatırlatan Papandreu, Yunanistan’ın Türkiye’nin toprak bütünlüğünün korunmasından yana olduğunu da kaydetti. 
     Atina’da yıllardan beri ERNK’nın büroları bulunuyor. Abdullah Öcalan’ın yakalanmasıyla uluslararası alanda çok zor durumda kalan Yunanistan, Kenya’daki büyükelçiliğinde 15 gün gizlediği Öcalan ile ilgili macerası hüsranla sonuçlanınca, PKK’ya tavrını değiştirdi. Atina’da yaşayan PKK yandaşları eskisi kadar ortalıkta görünmüyor. PKK yandaşları son olarak birkaç ay önce Lavrion Mülteci Kampı’nda Yunan polisi aleyhinde eylem gerçekleştirmişti. 
     



 SİYASET 















</TEXT>
</DOC>
