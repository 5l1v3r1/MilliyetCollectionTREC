<DOC>
<DOCNO> 71102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun17.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "El Kaide toparlanmak için interneti kullanıyor" 
</HEADLINE>
<TEXT>

     El Kaide üyeleri arasında yeni ortaya çıkarılan internet haberleşmesinin, örgüt mensuplarının Afganistan sınırı yakınında Pakistan'ın uzak kesimlerinde yeniden toplanmaya çalıştığını gösterdiği öne sürüldü. 
     New York Times gazetesinin haberine göre, Amerikalı yetkililer, yeni internet siteleri bulduklarını, bunun da Afganistan'daki savaştan sonra El Kaide'nin yeniden biraraya gelmek ve haberleşmeyi tekrar kurmak çabasında olduğuna işaret ettiğini söylediler. 
     Yetkililer, yeni haberleşme trafiğinin, El Kaide'nin interneti ABD'ye yönelik yeni saldırılar başlatmada kullanacağından korktukları için ciddi kaygı yarattığını, ancak elektronik posta mesajlarının içeriğinde özel tehditler bulunmadığını açıkladı. 
     El Kaide mensuplarının internetle haberleşmeyi kamuya açık alanlarda yapması yüzünden izlenmelerinin güç olduğunu yazan gazete, haberleşmelerin bazılarının Pakistan'a kadar izlenebildiğini bildirdi. 
     Gazeteye göre, Amerikalı yetkililer, Pakistan'ın Belucistan ve muhtemelen Keşmir bölgesindeki köylerin, El Kaide üyelerinin yeni sığınakları olabileceğine inanıyor. 
     New York Times, şimdiye kadar Usame Bin Ladin ya da El Kaide'nin diğer üst düzey yetkililerinin, örgüt mensuplarıyla iletişim kurduğuna dair işaret olmadığını da duyurdu. ABD'nin başkenti Washington ve New York'ta düzenlenen 11 Eylül saldırılarından sonra yapılan araştırmalar, hava korsanlarının, kamuya açık yerlerden birbirlerine yüzlerce mesaj göndererek iletişim kurduklarını ortaya çıkarmıştı. 
     






</TEXT>
</DOC>
