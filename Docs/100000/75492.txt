<DOC>
<DOCNO> 75492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun13.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BM kararına Filistin memnun oldu, İsrail eleştirdi 
</HEADLINE>
<TEXT>

     Filistin, BM Güvenlik Konseyi'nin, İsrail askerlerinin Batı Şeria'daki Ramallah ve diğer Filistin kentlerinden çekilmesini isteyen kararı memnuniyetle karşılarken, İsrail kararı eleştirdi. 
     İsrail, kararda, Filistin bölgelerine girmesine neden olan terör saldırılarından Filistin'in sorumlu olduğunun vurgulanması gerektiğini belirtti. 
     Filistin yönetimi ise, kararı olumlu bulduğunu açıkladı. Filistin Enformasyon Bakanı Yaser Abdrabbo, Reuters ajansına yaptığı açıklamada, ''İsrail'in hemen uyması, Devlet Başkanı'nı kuşatmayı ve baskını uzatmayı ağırdan almak için bir kamuflaj olarak kullanmaması koşuluyla, karara olumlu bakıyoruz. Şimdi her şey Amerikalılara bağlı'' dedi. 
     İsrail Dışişleri Bakanlığı'nın açıklamasında ise İsrail'in Ramallah ya da diğer Filistin kontrolü altındaki bölgelerde kalmaya niyeti olmadığı belirtildi, ancak geri çekilme konusunda herhangi bir imada bulunulmadı. 
     Dışişleri Bakanlığı açıklamasında şunlar kaydedildi 
     ''Kararda, ilk aşama olarak ateşkese ihtiyaç duyulduğu kaydediliyor. Maalesef şu ana kadar Filistinliler, bu tür bir ateşkese ulaşma yönündeki her türlü çabayı baltalamıştır. Burada bulunmamızın tek nedeni, Filistinlilerin bir ateşkesi uygulamaktan ve terörizmin kökünü kurutmaktan çok, vatandaşlarımıza yönelik terörü başlatmalarıdır. 
     İsrail ordusunun bugünkü operasyonlarının tek nedeni olan terörist saldırılardan Filistin'in sorumlu olduğu daha net bir şekilde ifade edilseydi, daha uygun olurdu.'' 
     
     AB'den destek 
     Öte yandan Avrupa Birliği AB , BM Güvenlik Konseyi'nin onayladığı kararı destekleyerek, İsrail'i buna uymaya çağırdı. 
     AB Ortak Savunma ve Dış Politika Yüksek Temsilcisi Javier Solana'nın sözcüsü Cristina Gallach, yaptığı açıklamada, ''AB'nin, Ortadoğu'daki son krizle ilgili Güvenlik Konseyi tarafından onaylanan karardan memnun olduğunu ve kararda üzerinde anlaşılan konuların hemen ve tam olarak yerine getirilmesini istediğini'' belirtti. 
     Karardaki iki asıl konunun, İsrail'in Ramallah ve Filistin lideri Yaser Arafat'ın karargahından çekilmesi ile hemen ateşkesin uygulanması olduğunu belirten Gallach'a göre, AB, BM'nin terör, kışkırtma ve yıkım gibi bütün şiddet eylemlerinin derhal sona erdirilmesi yolundaki çağrısına da destek verdi. 
     BM Güvenlik Konseyi, Suriye'nin katılmadığı oylamada, İsrail askerlerinin Batı Şeria'daki Ramallah ve diğer Filistin kentlerinden çekilmesini isteyen kararı kabul etmişti. 
     Karara destek veren ABD yönetimi, 13 Mart'ta da BM Güvenlik Konseyi'nin ''Filistin devletini ilk kez anan kararına'' onay vermişti. 
     Bu arada oylamaya katılmayan Suriye'nin BM Büyükelçisi Mihail Vehbe, karar tasarısında İsrail'in Filistinlilere yönelik saldırıları kınanmadığı için oylamaya katılmadığını açıkladı. Vehbe, karar tasarısında ayrıca, bölgede daimi, kapsamlı, küresel barışı sağlamak için bu hafta toplanan Arap Birliği zirvesi girişiminden bahsedilmediğini söyledi. 
     Vehbe, ''Kararın Arap grubunun isteklerini yansıtması için en iyisini yapmaya çalıştık, ancak tasarıyı umduğumuz seviyede bulamadık'' dedi. 
     






</TEXT>
</DOC>
