<DOC>
<DOCNO> 72200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo21.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat'tan yönetime taş ''Onların seviyesine inmeyeceğiz'' 
</HEADLINE>
<TEXT>

     Beşiktaş Kulübü başkan adaylarından Hasan Arat, seçim yarışının sportif başarıları etkilemeyeceğini söyledi. 
     Beşiktaş Kulübü Asbaşkanı Yıldırım Demirören'in, kendisi hakkında yaptığı açıklamalarla ilgili bir soru üzerine de Arat, şöyle yanıt verdi 
     ''Arkadaşların herhalde dilleri sürçtü. Biz o seviyeye inmeyeceğiz, Beşiktaşlıların içi rahat olsun. Futbol takımıyla seçimi kazanmak istiyorlar. Biz ise çalışarak seçimi kazanmak, futbol takımıyla da kupalara uzanmak istiyoruz.'' 
     
     Milne ve Şifo iddiası 

     Arat, göreve gelmesi halinde takımın başına Gordon Milne-Mehmet Özdilek ikilisini getireceği yönündeki haberlerin gerçeği yansıtmadığını, bu haberleri de kendisinin basından öğrendiğini ifade etti. 
     ''Milne'i isteseydim, görevdeyken Feldkamp'ın yerine O'nu getirirdim'' diyen Arat, ''Ayrıca Mehmet için de böyle bir görevin erken olduğunu düşünüyorum. Benim prensibimde, görevde biri varken başka biriyle görüşmek yoktur'' diye konuştu. 
     
     "Projelerimiz kataloglarda kalmayacak" 

     Hasan Arat, arkadaşlarıyla birlikte projelerini 18 Mart Pazartesi günü açıklayacaklarını belirterek, ''Bizim projelerimiz kesinlikle kataloglarda kalmayacak ve hayata geçirilecek'' dedi. 
     Şu ana kadar yüz yüze 4 bine yakın üyeyle görüştüğünü anlatan Arat, çok büyük projeler ürettiklerini ve kendisinin bile bu projeleri açıklayacakları 18 Mart'ı heyecanla beklediğini kaydetti. 
     
     Küçüker'i tanıttı 

     Hasan Arat, toplantıda yönetim kurulu listesine alacağı tekstilci Suat Küçüker'i tanıttı. 
     Denizli Beşiktaşlılar Derneği üyesi olan Küçüker Şirketler Topluluğu Yönetim Kurulu İkinci Başkanı Suat Küçüker, Arat başkanlığında oluşturulan ekibe katılmasındaki en büyük amacının, dünya takımı Beşiktaş'ın yaratılması için maddi ve manevi katkıda bulunmak olduğunu söyledi. 
     






</TEXT>
</DOC>
