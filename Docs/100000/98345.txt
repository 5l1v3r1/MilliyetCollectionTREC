<DOC>
<DOCNO> 98345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sondun15.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan polisi, yakalanan kişinin bir çok eyleme katıldığını açıkladı 
</HEADLINE>
<TEXT>

     Yunanistan Emniyet Genel Müdürlüğü Sözcüsü Leftheris İkonomu, dün yakalanan Nikos Papanastasiu'nun, 17 Kasım terör örgütünün birçok eylemine katıldığının belirlendiğini açıkladı. 
     İkonomu, ''Nikitas'' kod adlı Papanastasiu'nun 50 , aleyhindeki suçlamaları reddettiğini, ancak eldeki kanıtların suçlamaları doğrular nitelikte olduğunu söyledi. 
     Polis Sözcüsü, Papanastasiu'nun, polis memuru Hristos Matis'in 24 Aralık 1984'te banka soygunu sırasında öldürülmesi, Apoyevmatini gazetesinin sahibi Nikolas Momferatos ve şöförü Panayotis Rusetis'in 21 Şubat 1985'te öldürülmeleri ve ABD'li Çavuş Robert Judd'a suikast girişimi eylemlerinde yer aldığının tespit edildiğini kaydetti. 
     İkonomu, Papanastasiu'nun bugün savcılığa sevk edileceğini de açıkladı. 
     Bu arada, Yunan basını, aralarında Türkiye'nin Atina Büyükelçiliği Basın Ataşesi Çetin Görgü'nün 7 Kasım 1991 ve Büyükelçilik Müsteşarı Haluk Sipahioğlu'nun 4 temmuz 1994'de şehit olmalarıyla sonuçlanan saldırıların da olduğu henüz aydınlatılamayan suikastlara, 17 Kasım'ın halen hastanede tedavi gören üyesi Savas Ksiros'un ifadesinin ışık tutmasının beklendiğini yazdı. 
     Atina'da yayımlanan Apoyevmatini gazetesiyse kaynak göstermediği haberinde, Görgü ve Sipahioğlu suikastlarında Ksiros ve halen aranan Dimitris Kufodinas adlı örgüt üyelerinin yer aldıklarını iddia etti. 
     





</TEXT>
</DOC>
