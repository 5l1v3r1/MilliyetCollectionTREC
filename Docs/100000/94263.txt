<DOC>
<DOCNO> 94263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun09.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da festival... İnsanlar kaçtı, boğalar kovaladı... 
</HEADLINE>
<TEXT>

     İspanya'nın Pamplona kentinde düzenlenen ve boğaların koşturulduğu San Fermin festivalinde çok sayıda kişi yaralandı. 
     Kızılhaç yetkilileri, festivalde 4 kişinin boğa boynuzları yüzünden, birçok kişinin de düşünce aldıkları yaralardan tedavi edildiklerini söylediler. 
     Festival çerçevesinde, bir ağıldan bırakılan boğalar, önlerindeki binlerce insanla birlikte 825 metre koşuyorlar. Bu arada, bazı boğalar sürüden ayrılıp ve önlerine kim gelirse saldırırken, koşuya katılanlar panik içinde bağırıp kaçıyorlar. Her yıl 7 Temmuz'da başlayan festivalde, her gün birer tane olmak üzere 9 koşu yapılıyor. 
     Koşunun bitiminde arenaya sokulan hayvanlar, öğleden sonraları yapılan boğa güreşlerinde vahşice öldürülüyor. 
     Geçmişi yüzyıllar öncesine dayanan festivale yabancılar da ilgi gösteriyor ve her yıl binlerce turist Pamplona'ya akın ediyor. 
     İspanya'da yüzyıllar önce boğaların koşturulmasındaki asıl amaç, boğaların günün sonunda matador tarafından öldürülecekleri arenaya sokulmasıydı. Ancak 17. yüzyılda bir grup ''cesur'' insanın boğaların önünde koşmaya karar vermesiyle ülkenin kuzeydoğusundaki Navarra özerk bölgesinin merkezi olan Pamplona kentindeki gelenek başlamış oldu. 
     Boğa koşusundaki kayıplarla ilgili kayıtların tutulmaya başlandığı 1924'ten beri 13 kişi öldü, 200 kadar kişi yaralandı. 
     





</TEXT>
</DOC>
