<DOC>
<DOCNO> 96990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/soneko03.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşyerlerinde toplu izin kullanımı verimliliği arttırıyor 
</HEADLINE>
<TEXT>

     Milli Prodüktivite Merkezi MPM 
     Güneydoğu Anadolu Bölge Müdürü Kutlu Çakır, sürekli üretim yapan işletmeler dışındaki organizasyonların, belli ayları toplu tatil dönemi olarak belirlemelerinin, verimliliği önemli ölçüde artıracağını söyledi. 
     Çakır, Temmuz ve Ağustos aylarının Türkiye'de yıllık ısı ortalamasının en yüksek, dolayısıyla sıcakların en yoğun hissedildiği aylar olduğunu anımsattı. 
     Temmuz ve Ağustos aylarının, aynı zamanda ''iş verimliliğinin'' Türkiye'de en düşük aylar olduğunu ifade eden Çakır, ''Temmuz ve Ağustos aylarını sürekli üretim yapan işletmeler dışında kalan organizasyonlar toplu tatil izin ayları olarak değerlendirebilirler'' dedi. 
     Klima kullanımının ülke genelinde düşük olduğunu belirten Çakır, sözlerini şöyle sürdürdü 
     ''Ağırlıklı olarak Haziran ayından Ağustos sonuna değin yıllık izinlerin kullanılması, dolayısıyla karşı işletmelerde muhatap bulma zorluklarının yaşanması ve sıcağın yaratmış olduğu fiziksel ve psikolojik yorgunluk dikkate alındığı zaman Temmuz veya Ağustos aylarından biri organizasyonda çalışan tüm personel için yıllık izin ayı olarak belirlenebilir ve işin aksamasını engelleyecek sayıda personel nöbetçi bırakılarak takip eden dönemlerdeki toplam etkisinin kaybolması engellenir. 
     İzinler 3 aylık bir dilime yayılırsa organizasyon içinde görevli olan personelin bu süreçte takım olarak çalışamaması, organizasyon içi birimlerden muhatap bulamayıp destek alamaması sonucunda oluşacak zaman ve iş kayıpları ilgili organizasyonun verimliliğini, dolayısıyla üretkenliğini düşürecektir.'' Tüm personelin aynı dönemde izin kullanarak yalnızca bir aylık dönemin toplam üretkenlikten kaybedilmesinin, üç aylık döneme yayılan süreçten daha az zarar vereceğini vurgulayan Çakır, ''Psikolojik olarak oluşan eşitlik ilkesine sadakat düşüncesi de bir aylık süreç sonunda tüm personelin uyumunu ve organizasyonun verimliliğini artıracaktır'' diye konuştu. 
     Çakır, MPM'nin uzun yıllardan beri toplu izin uyguladığını ve olumlu sonuçlarının yaşandığını da sözlerine ekledi. 
     





</TEXT>
</DOC>
