<DOC>
<DOCNO> 57050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo20.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş sakatlıklardan başını alamıyor...Bayram da sakatlandı 
</HEADLINE>
<TEXT>

     Yimpaş Yozgatspor'u yenerek Türkiye Kupası'nda çeyrek finale yükselen Beşiktaş'ta, sakat futbolculara Bayram da eklendi. 
     Kulüp doktoru Yalçın Yavuzer, Bayram'ın dünkü maçta sağ ayak bileğine darbe aldığını belirterek, ''Bu futbolcu bugünkü antrenmana katılmadı. Tedavisi sürüyor. Büyük bir ihtimalle Göztepe maçında oynayamayacak. Ancak maçtan önce son bir kez daha kontrol edeceğiz'' dedi. 
     Sol bacağında siyatik ağrıları olan Yasin Sülün'ün Göztepe maçında oynayamayacağını ifade eden Dr.Yavuzer, kaleci Fevzi'nin ise sakatlığının düzeldiğini söyledi. 
     Bu arada siyah-beyazlıların golcü futbolcusu Stavrum'un, sağ ayak aşil tendonundaki sakatlık nedeniyle bugün ülkesinde ameliyat olacağı açıklandı. 
     Göztepe maçı hazırlıklarına bugün basına kapalı olarak gerçekleştirdiği antrenmanla başlayan Beşiktaşlı futbolcular, yarın yapacakları çalışmayla hazırlıklarını tamamlayacak. 
     






</TEXT>
</DOC>
