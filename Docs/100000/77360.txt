<DOC>
<DOCNO> 77360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko07.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Vergisi'nde değişiklikler yürürlükte... 
</HEADLINE>
<TEXT>

     Emlak vergisinde beyanname verme uygulaması kaldırıldı. Vergide bu yılın ilk taksidi de yeniden değerleme oranı kadar arttırılarak ödenecek. 
     Emlak Vergisi ile Vergi Usul ve Harçlar Kanunu'nda değişiklik yapan Kanun, bugünkü Resmi Gazete'de yayımlandı. 
     Yeni yasa, vergilendirmede basitliği sağlamak amacıyla, ''Rayiç Bedel'' yerine inşaat maliyetlerine göre belirlenecek ''Vergi Değeri'' üzerinden emlak vergisi alınmasını öngörüyor. 
     Düzenleme uyarınca, emlak vergisinin ilk taksiti, yeniden değerleme oranında artırılarak ödenecek. Bu çerçevede mükellefler, 2001 yılı bina, arsa ve arazi vergisi tarhına esas olan vergi 
     matrahlarının yüzde .2 oranında artırılması sonucu bulunacak tutarın yarısını, emlak vergisinin ilk taksiti olarak Mayıs ayı sonuna kadar ödeyecek. 2002 yılı genel beyan dönemi için takdir komisyonlarınca geçen yıl tespit edilen arsa ve arazi birim metrekare değerleri de, 30 gün içinde yeniden belirlenecek. 2002 yılına ait emlak vergisinin ikinci taksidi, son beyannamedeki bilgiler ile arsa ve arazi birim metrekare değerleri ve inşaat maliyet bedelleri dikkate alınarak hesaplanacak. Bu tutardan birinci taksit düşülecek ve kalan miktar, ikinci taksit olarak Kasım ayı içinde yatırılacak. Ödenmesi gereken vergi, bilgilendirmek amacıyla mükelleflere bir yazı ile bildirilecek. Maliye ile Bayındırlık ve İskan bakanlıkları bina normal inşaat maliyet bedellerini, uygulanacağı yıldan 4 ay önce tespit edecekler. Takdir komisyonları, arsalara ve arazilere ait birim değer tespitini 4 yılda bir yapacak. Bakanlar Kurulu 4 yıllık süreyi 8 yıla kadar çıkarabileceği gibi 2 yıla kadar indirebilecek. Belediyeler, takdir işlemlerinin yapıldığı yılı takip eden bütçe yılının Ocak ve Şubat aylarında mükelleflerin ödeyeceği vergiyi belirleyecek. Bina değerini değişmesi durumunda ise bildirimde bulunulan yılı izleyen yılın Ocak ayında vergi saptanacak. Vergi değeri, arsa ve arazilerin niteliğine göre takdir komisyonlarınca belirlenen birim değerlerine göre, binalar için ise inşaat maliyetleri ile arsa veya arsa payı esas alınarak hesaplanacak. 
     
     Merkez Komisyonu 
     Yeni Kanun uyarınca, Büyükşehir belediyesi olan yerlerde, takdir komisyonlarının yanı sıra bir de Merkez Komisyonu oluşturulacak. 
     Söz konusu komisyon, büyük şehirlerdeki ilçeler arasındaki emlak vergisi uçurumunu çözmeye çalışacak. İlçelerdeki emlak vergi oranlarını belirleyecek olan takdir komisyonları, bu rakamları kesinleştirmeden önce Merkez Komisyonu'na sunacak. Komisyon, ilçeler arasındaki emlak vergilerinde çok büyük farklılık varsa görüşünü takdir komisyonuna bildirecek. 
     Yasaya göre, Ankara, İzmit ve İçel büyükşehir belediyelerinin İller Bankası'na olan borçları da bir yıl içinde vergi gelirlerinden tahsil edilecek. 
     
     Hiç beyanname vermeyenler 
     Emlak vergisi mükellefi olup da şimdiye kadar beyanda bulunmayanlara da kolaylık sağlayan yasaya göre, beyanname vermeyenler, son 4 yıllık emlak vergilerini yüzde 50 fazlasıyla ödeyerek kaçak durumdan kurtulabilecekler. 
     Bu arada ''müşterek mülkiyet'' ifadesi yeni yasada, Medeni Kanun doğrultusunda ''paylı mülkiyet'' olarak değiştirildi. Yasanın beyan, vergi ve takdir komisyonlarına ilişkin hükümleri 1 Ocak 2002 tarihinden, diğer hükümleri de bugün yürürlüğe girdi. 
     






</TEXT>
</DOC>
