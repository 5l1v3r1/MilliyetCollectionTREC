<DOC>
<DOCNO> 88923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/siyaset/siy04.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Bakan Okuyan yolsuzluklara karşı savaş açtı. Borsacılar Prof. Zileli’nin çevresine ve öğrencilerine nefes aldırmıyor. MHP, HADEP’i eritmek için dünyaya açıldı. Sezer, 62’li arkadaşlarıyla hasret giderdi 
     Ayhan Aydemir 

Okul arkadaşları ile buluştu...      Ankara Hukuk Fakültesi’nden 40 yıl önce mezun olanlar geçtiğimiz Cuma akşamı Dedeman Oteli’nde buluşup anıları tazelediler. O gecenin sürprizi ise 1962 mezunu Cumhurbaşkanı Ahmet Necdet Sezer oldu. Sezer, bir sürpriz yaparak gazetecilerden habersiz eşi Semra Sezer ile birlikte Dedeman’a geldi. Sınıf arkadaşları Sezer’i ayakta alkışladı. Arkadaşlarıyla teker teker el sıkışan Sezer, yarım saat kalmayı planladığı gecede, 2 saate yakın vakit geçirdi. 
     
Borsacılar Zileli’nin çevresini bunalttı      Başbakan Ecevit’in sağlık durumunu sadece doktorlar izlemiyor... Borsa spekülatörleri de en az doktorlar kadar ilgili bu konuyla. Ecevit’in doktoru Prof. Dr. Turgut Zileli’nin öğrencisi olan Ankara’daki doktorların telefonları bugünlerde sık sık çalıyor. Zileli’nin yakın çevresini de arayan borsacılar, Başbakan’ın günlük sağlık durumunu öğrenebilmek için her yolu deniyor. Bu durum Zileli’nin nörolog öğrencilerini hayli rahatsız ediyor. 
     
249 memurunu hapse gönderdi      Çalışma ve Sosyal Güvenlik Bakanı Yaşar Okuyan, bakanlık koltuğuna oturduğundan bu yana ilk hedef olarak yolsuzlukla mücadeleyi seçmişti. Okuyan kendisine bağlı Bakanlık, SSK, Bağ - Kur ve İş - Kur’da uzun soluklu bir çalışma başlattı. Yaklaşık 3 yıl süren araştırma içinde de sonuç aldı. 
     
     80 kişi atıldı 
     Okuyan’ın talimatı ile, 1 Haziran 1999 - 15 mayıs 2002 tarihleri arasında yapılan incelemelerle toplam 3510 rapor hazırlandı. Araştırma sonucunda 1263 dosya disiplin kuruluna sevkedildi. 1374 kişi uyarma, kınama, aylıktan kesmi ve kademe ilerlemesinin durdurulması gibi cezalar aldı. 80 kişi görevden çıkarılırken 1952 kişi hakkında da Cumhuriyet Savcılıklarına suç duyurusunda bulunuldu. Bunlardan 1731’i hakkında kamu davası açıldı, 249 kişi tutuklanarak cezaevine gönderildi. 
     
MHP, HADEP benzeri partileri takibe aldı      MHP’nin Araştırma Geliştirme Merkezi Ar - Ge bugünlerde ilginç bir konu üzerinde çalışma yapıyor. Dünyadaki HADEP benzeri partileri mercek altına alan MHP’nin araştırma merkezi, çalışmalarını önce Avrupa’dan başlattı. HADEP gibi partilerin doğma, kapanma ve yok olma süreçlerini belirleyecek olan çalışma grubu, bu tip partileri eritme yolunu hedeflemiş durumda. 
     



 SİYASET 











</TEXT>
</DOC>
