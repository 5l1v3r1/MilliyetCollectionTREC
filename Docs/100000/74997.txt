<DOC>
<DOCNO> 74997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun04.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel-Devlet hastanesi 
</HEADLINE>
<TEXT>

Devlet hastaneleri, devletten yardım alamayınca, yaşayabilmek için galoş satmaya, otopark kiralatmaya ve paralı fotokopi hizmeti vermeye başladı 
     AYŞEGÜL AYDOĞAN İstanbul 

     Sağlık Bakanlığı’nın ödenek ve kadro vermediği, üstüne üstlük "Kendi yağınızla kavrulmayı öğrenin" şeklinde "nasihatöte bulunduğu hastaneler, umutlarını fotokopi, galoş ve otopark gelirlerine bağladı. Kaynak bulmak için ne yapacaklarını şaşıran başhekimler, bu gelirlerle tamirat yapıp, cihaz alıyor, hatta ünite bile kurup dışardan sözleşmeli alınan hastane çalışanlarının maaşlarını ödüyorlar. 
     İstinye Devlet Hastanesi Başhekimi Dr. Cengiz Tamer, ayda 40 milyon lira civarındaki fotokopi gelirine bile bel bağladıklarını belirterek, ayda 2 milyar lira geliri olan derneklerinin 10 - 15 personele maaş ödediğini anlattı. Taksim İlkyardım Hastanesi Başhekimi Dr. Ahmet Çolak ise çareyi, saat 16.00’dan sonra hastane otoparkını çevredeki barların müşterilerine açmakta bulmuş. Otoparktan ayda 20 milyar lira kazandıklarını söyleyen Çolak, "Otopark geliriyle yaklaşık 100 çalışanın maaşı ödeniyor, demirbaş alınıyor" dedi. Hastanenin galoş geliriyse, ayda 500 milyon - 1 milyar lira arasında değişiyor. Elektrik, su, doğalgaz, hastalara alınan ilaç gibi kalemler de döner sermayeden karşılanıyor. Koşuyolu Kalp Damar Hastanesi Başhekimi Cevat Yakut ise şunları anlatıyor "Otopark ve kafeteryadan derneğin yılda yaklaşık 100 milyar lira geliri var. Bununla tuvaletler, lobi yenilendi. 25 milyar lira polikliniklerin, laboratuvarların bir bölümüne harcandı. Genel bütçeden 10 yıldır hiç ödenek almıyoruz. " 
     
     Adeta dileniyoruz’ 
     Pendik Devlet Hastanesi Başhekimi Dr. İdris Kurtuluş da "Ameliyat malzemesi, personelin önlüğüne kadar kendimiz karşılıyoruz. Döner sermayeyle dönmeye çalışıyoruz" diye konuştu. 
     Haseki Hastanesi Başhekimi Dr. Turgay Han, "Bağış yapılsın diye adeta dileniyoruz. Keşke bizim de otoparkımız olsa" derken, Süleymaniye Kadın Doğum Hastanesi Başhekimi Dr. Kadir Savan, "Kapı kapı dolaşıyoruz" diyerek tepkisini ortaya koyuyor. Haydarpaşa Numune Hastanesi’nden Dr. Suphi Acar ise, "hastaneler böylece özerkliğe gidiyor" diyerek mevcut durumu destekliyor. 
     



 GÜNCEL 





















</TEXT>
</DOC>
