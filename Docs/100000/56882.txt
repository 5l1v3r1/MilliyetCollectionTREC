<DOC>
<DOCNO> 56882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur24.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda, "sınırlı" bayramlaşma 
</HEADLINE>
<TEXT>

     Şanlıurfa'nın Ceylanpınar İlçesi'nde, Kaymakamlık tarafından verilen sıra numarasına göre, saatte 75 aileye mensup en fazla 200 kişiye, Suriye'deki akrabalarıyla bayramlaşmaları için geçiş izni verileceği bildirildi. 
     Ceylanpınar Kaymakamı Ahmet Ümit, yazılı açıklamasında, Ramazan Bayramı dolayısıyla Suriye Arap Cumhuriyeti Haseki Vilayeti'nde bulunan akrabaları ile bayramlaşmak için başvuruda bulunan vatandaşların idari mektuplarının teslimine, 10 Aralık'ta başladıklarını hatırlattı. 
     Aile reislerine teslim edilen idari mektupların, mesai saatleri içinde kaymakamlıkça dağıtıldığını belirten Ümit, 17 Aralık'ta saat 09.00'dan itibaren idari mektup alanlara, mektup sıra numarasına göre, 
     sınırdan geçiş izni verileceğini ifade etti. 
     Ümit, olası izdihamları engelleyebilmek amacıyla saatte 75 aileye mensup en fazla 200 kişinin sınırdan akrabalarıyla bayramlaşmak üzere geçebileceğini kaydetti. 
     Vatandaşların mağdur olmamaları için idari mektupların teslimi sırasında kendilerine bildirilecek gün ve saatte sınır kapısına gelmeleri gerektiğini belirten Ümit, vatandaşları, yanlarında gümrük mevzuatına aykırı ve bir insanın taşıyabileceğinden fazla hediyelik eşya getirmemeleri konusunda uyardı. 
     






</TEXT>
</DOC>
