<DOC>
<DOCNO> 54352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko04.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, borçlu ülkeler için iflas planı hazırlıyor 
</HEADLINE>
<TEXT>

     Uluslararası Para Fonu IMF , borçlarını ödeyemeyecek durumdaki ülkelerin en uygun koşullarda iflas edebilmelerini öngören yeni bir plan hazırlıyor. 
     IMF Birinci Başkan Yardımcısı Anne Krueger, Washington'daki Ulusal İktisatçılar Klübü'nde yaptığı konuşmada, ilk defa dile getirilen bu planda, ülkelerin, batı ülkelerindeki şirketlerin durumunda olduğu gibi ''düzgün bir şekilde'' iflas edebilmelerinin mekanizmasının bu planda yer alacağını bildirdi. 
     Bu planda, hem ülkelerin, hem de alacaklılarının haklarının azami şekilde korunmasının amaçlandığı belirtildi. IMF'nin ana hatlarını yeni açıkladığı planın olgunlaşması ve yürürlüğe girmesinin birkaç yıl alabileceği kaydedildi. 
     IMF planı, şu anda Arjantin'in içinde bulunduğu durumdaki gibi borçlarını kesinlikle ödeyemeyeceği ortaya çıkan ülkeler için geçerli olacak. Ancak IMF'nin önerdiği plan, durumu çok acil olan Arjantin'in işine yaramayacak. 
     Plana göre IMF'nin, iflas durumundaki ülkelerin durumunun belirlenmesinde aktif rol oynaması öngürülüyor. IMF'nin planına, sanayileşmiş ülkeler grubu G-7'den, aralarında ABD ve İngiltere'nin de bulunduğu 4 ülkenin destek verdiği, 3 ülkenin ise konumunu henüz belirlemediği belirtildi. 
     Krueger, IMF planında şu dört ilkenin geçerli olacağını söyledi 
     ''-Alacaklılar, iflas durumundaki ülkeyle yapılan görüşmeler sırasında, bu ülkeyi kendi devletlerindeki mahkemelere götürmeyecekler. 
     -İflas durumundaki ülkeler, görüşmelerde borç ödemeleri için bazı alacaklıları diğerlerine tercih etmeyecek. 
     -İflas durumundaki ülkeye bu koşullarda bile yeni borç vermeyi kabul eden kuruluşların alacakları, diğer alacaklılardan önce tahsis edilecek. 
     -İflas anlaşması için alacaklıların tamamının değil, çoğunluğunun onayı yeterli olacak.'' Krueger planın, iflas durumundaki ülkeyle alacaklılar arasındaki meseleleri ele alacak uluslararası bir yargı sistemi gerektireceğini de belirtti. 
     






</TEXT>
</DOC>
