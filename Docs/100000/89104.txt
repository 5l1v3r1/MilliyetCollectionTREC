<DOC>
<DOCNO> 89104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun01.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daha ne yapılacak 
</HEADLINE>
<TEXT>
İnsan kaçakçılığında Türkiye’ye haksızlık 
ABD’nin, Türkiye insan kaçakçılığını kolaylaştırıyor eleştirilerine İçişleri Bakanlığı bir raporla yanıt verdi. Son beş yılda 346 bin kaçağın yakalandığı belirtildi 
     TOLGA ŞARDAN Ankara 

     ABD’nin eleştiriler yönelttiği göç raporundan rahatsız olan İçişleri Bakanlığı bir karşı rapor hazırladı. Bakanlığın hazırladığı karşı raporda son beş yılda 346 bin kaçak göçmen yakalandığı, 175 bin yabancının sınır dışı edildiği, kaçakların Türkiye’den gönderilmesi için sadece bu yıl 364 milyar lira harcandığı kaydedildi. Kaçakların yasal boşluklar nedeniyle yargılanmaları sonucu sadece 324 bin lira ödeyerek sınırdışı edildiği vurgulandı. 
     Raporda, Türkiye’nin Afganistan, Pakistan, Irak, İran, Bangladeş gibi ülke vatandaşlarının Avrupa ülkelerine geçişi için "transit güzergah", eski Doğu bloku ülke vatandaşlarının Türkiye’de çalışması için de "hedef ülke" olduğu vurgulandı. 
     Türkiye’nin 2000 ve 2001 yıllarında yasadışı göçle mücadelesi sonucunda kaçakların geçiş yollarının güney ve kuzey rotasına kaydığına dikkat çekilen raporda şöyle denildi "Son dönemde Afrika ülkelerinden İtalya ve Fransa’yı, Sri Lanka, Hindistan’dan gelen gemiler de Süveyş kanalını takip edip Güney Kıbrıs, Yunanistan, İtalya yolunu tercih etmeye başlamıştır." 
     Raporda, 1996’dan bugüne kadar 23 bin 442 yabancının "fuhuş", 7 bin yabancının bulaşıcı hastalıktan sınırdışı edildiği de kaydedildi. Son beş yılda 346 bin 948 kaçak göçmenin yakalandığı, 45 bin 779 yabancının yasadışı göçe karışmasından endişe duyularak yurda alınmadığı belirtilirken, gasp, hırsızlık, sahtecilik, kaçakçılık gibi suçlara karışan 175 bin 493 yabancının da sınırdışı edildiğine dikkat çekildi. 
     Yasadışı göçle mücadele sırasında son iki yılda çok sayıda organizatör de yakalandı. 1998’de 98, 2000’de 850, 2001’de bin 155, nisan ayı başına kadar ise 280 olmak üzere 2 bin 520 organizatör ele geçirildi. 
     Kaçakların, Türkiye’den gönderilmesi için 2001’de ortalama 364 milyar lira harcandı. Harcamaların, 187 milyarı muayene, 21 milyarı günlük bakım ve iaşe, 2.5 milyarı hastane ulaşım masrafı, 140 milyarı sınırdışı sırasındaki ulaşım masrafı, 23.5 milyarı da refakatçı memurun iaşe ve yol masrafı olarak verildi. Buna karşın yasalardaki boşluklar ve yetersizlikler nedeniyle kaçaklar, yakalanmalarından sonra yapılan yargılamada sadece 324 bin lira ödeyip sınırdışı ediliyor. 
     



 GÜNCEL 















</TEXT>
</DOC>
