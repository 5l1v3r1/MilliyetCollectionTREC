<DOC>
<DOCNO> 79364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/guncel/gun02.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı ayağa kaldıran Milano’daki kazada ölü sayısı 3’te kaldı, yaralı sayısı 96’ya çıktı 
</HEADLINE>
<TEXT>
Pilotun ilk vukuatı değil 
Uçağıyla Milano’daki 127 metrelik Pirelli gökdelenine çarpan İtalyan pilot Luigi Fasulo, 10 yıl önce de yakıtı bittiği için yere çakılmış ve kazanın ardından lakabı yakıtsız’ olmuş 
     DIŞ HABERLER SERVİSİ 

     Italya’nın ticari kenti Milano’nun sembollerinden biri olan 127 metrelik, 30 katlı "Pirelli" gökdeleninin 25. ve 26. katlarına uçağıyla çarparak 3 kişinin ölümüne, 96 kişinin de yaralanmasına neden olan pilot Luigi Fasulo’nun, daha önce de yakıt yetersizliği nedeniyle feci bir kaza yaptığı ortaya çıktı. Hatta bu kazadan sonra Fasulo’ya "yakıtsız" lakabı takılmış. 
     
     Kimseye bir şey olmamıştı 
     Kent merkezindeki en yüksek gökdelene, Rockwell Commander 112TC tipi küçük bir turizm uçağıyla çarparak, başta İtalya olmak üzere tüm dünyaya kısa süreli de olsa yeni bir "11 Eylül korkusu" yaşatan 30 yıllık pilot Fasulo’yla ilgili bu iddia, İsviçre’nin Corriere del Ticino gazetesinde yayımlandı. Habere göre, İsviçre - İtalya çifte vatandaşı olan 67 yaşındaki Fasulo, bundan 10 yıl önce Cenevre - Zürih seferi yaparken havada yakıtı bittiği için yere çakıldı. Ancak uçak paramparça olmasına karşın, kendisi dahil uçakta bulunan 7 kişinin burnu bile kanamadı. Bu olayın ardından Fasulo’nun lakabı da "Yakıtsız"a çıktı. 
     İsviçre’den kalkan Fasulo, Milano üzerinde, uçaktaki arızayı Linate Havaalanı’na ilettikten kısa süre sonra çakılmıştı. 
     

</TEXT>
</DOC>
