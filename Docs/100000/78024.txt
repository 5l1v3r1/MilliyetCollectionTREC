<DOC>
<DOCNO> 78024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo01.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan takımlarının kara yılı... Milan ve İnter de elendi... 
</HEADLINE>
<TEXT>

     UEFA Kupası yarı final 2. maçları sonunda İnter'i eleyen Feyenoord ve Milan'ı eleyen Borussia Dortmund takımları finale yükseldi. 
     Hollanda'nın Feyenoord takımıyla deplasmanda 2-2 berabere kalan FC. İnter, ilk maçı 1-0 kaybettiği için elendi. İlk yarısı Feyenoord'un 2-0 üstünlüğünde tamamlanan karşılaşmada, İnter beraberliği 85. ve uzatmaların 3. dakikasında gelen gollerle yakaladı. 
     Lacivert siyahlı takımda Türk futbolcu Emre Belözoğlu ilk 11'de sahaya çıktı. 90 dakika oyunda kalan Emre, Kalou'ya yaptığı sert hareketten 49. dakikada sarı kart gördü. Okan Buruk ise kadroda olmasına karşın forma şansı bulamadı. İnter'in ikinci golü Emre'nin ceza sahasında düşürülmesiyle kazanılan penaltı atışıyla geldi. 
     Kallon, takımına beraberliği getiren penaltıyı golle sonuçlandırdı. 
     Öte yandan Kupa'nın diğer yarı final maçında İtalyan takımı AC Milan deplasmanda Borussia Dortmund takımına karşı 4-0 kaybettiği maçın rövanşında maçı 3-1 kazanmasına rağmen rakibine elenmekten kurtulamadı. 
     Milan, 11. dakikada İnzaghi ve 19. dakikada Contra'nın attığı gollerle ilk yarıyı 2-0 önde tamamladı. 
     Uzatmanın 1. dakikasında Serginho'nun ayağından penaltıyı gole çeviren Milan, uzatmanın ikinci dakikasında Borussia Dortmund'tan Ricken'in golüne engel olamadı ve maçı 3-1 kazanmasına rağmen elendi. 
     Feyenoord ve Borussia Dortmund takımları arasındaki UEFA Kupası final maçı ise 8 Mayıs'ta Hollanda'nın Rotterdam kentinde oynanacak. 
     
</TEXT>
</DOC>
