<DOC>
<DOCNO> 95478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yasam/yas14.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekzip metni 
</HEADLINE>
<TEXT>

     Gazetenizin 25 Şubat 2002 tarihli nüshasının 1. sahifesinde "Doktor İzinde, Azrail Nöbette" başlığı altında ve 5. sayfasında "Doktor Bayrama, Hasta Mezara" başlığı altında verilen haber gerçek durumu yansıtmamaktadır. 
     Acil servis sorumlusu olan Uz. Dr. Başar Cander bayram öncesi 19.02.2002 tarihinde yasal izne ayrılmış. 26.02.2002 tarihinde görevine dönmüştür. Numune Hastanesi Acil Yoğun Bakım Ünitesinde mevcut olan Bird cihazlarının kullanımı son derece kolay olup, yoğun bakım ünitesinde görevli olan doktorlar ve hemşireler bu konuda eğitim görmüşlerdir. Bu cihazı kolaylıkla kullanarak, hastaları bu cihazlara bağlayabilmektedirler. Olay öncesi ve sonrasında nöbetçi ve görevli olan doktor ve hemşireler kayden bellidir. İzinli olan Dr. Başar Cander’in görevini yapacak başka personel mevcuttur. Esasen benzer solunum cihazları, anestezi ve reanimasyon bölümünde de mevcuttur. Bu cihazların kullanımı özel bir ihtisas gerektirmemektedir. Doktorun olması zorunlu değildir. Nöbetçi pratisyen doktorlar da bu cihazı rahatlıkla kullanabilirler. 
     Olayın, Dr. Başar Cander’i ilgilendirilen boyutu bundan ibarettir. 
     Olayın ikinci boyutu doktoru doğrudan ilgilendirmemekle birlikte, bu süreçteki gelişmenin de, aşağıda yazılı şekilde geliştiği resmi kayıtların incelenmesinden anlaşılmıştır. Hasta, 21.2.2002 tarihinde yani arefe günü saat 10.02’de Bağ - Kur karnesiyle başvurmuş, acil servis doktoru Zühtü Ulukapı tarafından muayene edilmiş, hastaya pnönöni teşhisi konulmuş, göğüs hastalıkları uzmanı Dr. Mesut Girgiç, icapcı hekim olması sebebiyle acil servise intikali sağlanmış, yapılan muayenede hastanın yatması gerektiği kendisine söylenmiş hasta yakınları ısrarla "yarın bayram, bu sebeple hastahanede kalmak istemiyoruz" deyip bu konuda imzayla beyanda bulunduklarından, hastayı beraberinde götürmüşlerdir. Hastanın yatırılmaması üzerine, ilgili doktor tarafından hastanın tedavisiz kalmaması için Bağ - Kur karnesine reçete yazılmış ve aynı ilaçlar acil servis protokol defterine de işlenmiştir. 
     Hasta 22.02.2002 tarihinde saat 22.49’da tekrar acil servise başvurmuş, muayene sonucunda doktor Mesut Girgiç tarafından göğüs hastalıkları yoğun bakım ünitesine yatırılmıştır. Hastanın Bağ - Kur karnesinin vizesi bitmiş olduğu için, ücretli hasta olarak giriş yapılmış, hasta sahipleri bu yatış esnasında herhangi bir ücret ödememişlerdir. 
     23.02.2002 tarihinde hastanın gündüz vizitinde tedaviye cevap vermemesi üzerine, daha ileri tetkik ve tedavi amacıyla S.U. Meram Tıp Fakültesine sevki yapılmıştır. Sevkin gerekçesi, hastanın yanında refakatçi olarak kalan annesine izah edilmiştir. Taburcu işlemleri konusunda hassasiyet gösterilmiş, ücret ödenmek istememesi üzerine durum Başhekime telefonla bildirilmiş, Başhekim tarafından verilen talimat üzerine sevk işlemi tamamlanmıştır. 
     Bu gelişmelere rağmen hasta sahipleri hastayı Tıp Fakültesine götürmek istememişler, hastanın dayısının hastahaneye gelmesini beklediklerini söylemişler, nöbetçi hemşireye baskı yaparak sevki durdurması için Dr. Mesut Girgiç’i aramasını istemişler, ilgili doktorun sevkin zorunlu olduğunu kesin bir dille açıklaması karşısında hastanın ayrıca evde 2022 Sayılı Kanunla verilen ücretsiz muayene kartının olduğunu söylemişler ve bu kartı almak için evlerine gitmişlerdir. Saat 17.00 civarında hastanın şuuru kapanmış, solunum güçlüğü başlamıştır. Bu süreçten sonra acil servis yoğun bakımda hastaya müdahale edilmiştir. Hasta tedaviye cevap vermediği için 17.58’de ölmüştür. 
     Görüldüğü gibi olayın başlangıç ve bitişi süresi içinde Dr. Başar Cander’i ilgilendiren hiçbir boyut yoktur. Hal böyle olmasına rağmen, gazete haberinde sanki "doktorun izinde olması, bird cihazını kullanacak personelin bulunmaması, müvekkilin bird cihazını kullanacak bir görevli tayin etmemiş olması sebebiyle ölümün meydana geldiği..." izlenimini yaratırcasına yayın yapılmasının habercilik sorumluluğuyla bağdaşmayacağı gayet açıktır. Yukarıdaki anlatım, oluş şekli ve resmi kayıtlar karşısında haberin Dr. Başar Cander’i ilgilendiren bölümünün, çok büyük ölçüde gerçeğe aykırı olduğu açıktır. 
     Haberin içeriğinde doğrudan Dr. Başar Cander hedef gösterilmiş, her iki başlıkta da sansasyon yaratmak pahasına gerçeye aykırı ifadeler kullanılmıştır. 
     Öte yandan, adı geçen doktor açısından gerek mesleki kariyeri ve gerekse kişilik hakları bakımından bu kadar ağır sonuçları olan bir haber yapılırken, müvekkilin beyan ve açıklamasının alınmamış olması, bu yolda girişimde bulunulmamış olması haberciliğin temel kurallarıyla bağdaşmaz. Gerçeğe aykırı olan bu haberin, mesleki ve kişisel haklar üzerinde yaratacağı tahribat hiç nazara alınmamıştır. 
     Milliyet Gazetesi gibi "ciddi ve saygın" bir yayın organı olarak bilinen gazetede böyle bir haberin çıkmış olması haberin olumsuz etkisini daha da artırmış olup ilgili doktorun gerek mesleki ve gerekse özel çevresinde kişiliği hakkında olumsuz izlenimlerin doğması sonucunu doğuracağından gerçeklerin kamuoyuna tekziben duyurulması gerekli görülmüştür. 
     Uzm. Dr. Başar Cander Vekili 
     Av. Atilla Kart 
     
     



 YAŞAM 




















</TEXT>
</DOC>
