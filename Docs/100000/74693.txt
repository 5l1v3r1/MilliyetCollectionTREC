<DOC>
<DOCNO> 74693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko07.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Verginin adil ve ekonomiye duyarlı olması lazım" 
</HEADLINE>
<TEXT>

     Maliye Bakanı Sümer Oral, vergiyi sadece gelir boyutu ile ele almanın doğru olmadığını belirterek, harcamaları karşılamanın yanında verginin adil ve ekonomiye duyarlı olması gerektiğini bildirdi. 
     Sümer Oral, İstanbul Defterdarlığı tarafından düzenlenen ''Türk Vergi Sisteminin Etkinliği ve Kayıtdışı Ekonomi'' konulu panelin açılışında yaptığı konuşmada, kamu maliyesi sorunu bulunmayan Avrupa ülkelerinin bugün vergi politikasında ekonomiyi canlandırma, ekonominin önünü açma tartışmasını yaptığını vurguladı. 
     Verginin, kamu harcamaları için toplanan bir kaynak olduğuna işaret eden Oral, ancak sadece gelir boyutu ile vergiyi ele almanın doğru olmadığını kaydetti. Maliye Bakanı Oral, vergiyi harcamaları karşılamak için devamlı ve asli kaynak özelliğinin yanında, ekonomiye duyarlı şekilde ve sosyal boyutuyla adil şekilde de alınması gerektiğine dikkat çekti. 
     Sümer Oral, ''Vergiyi çok önemli hale getiren budur. Sadece harcamaları karşılamak için değil, adil ve ekonomiye duyarlı olması gerekmektedir. Böyle olduğunda vergiyi ödeyen de huzur içinde ödeyebilir. Yeni fedakarlıkta da bulunur'' dedi. 
     Oral, vergi sisteminde adalet yoksa, ekonomiye duyarlı değilse, sistemin mutlaka gözden geçirilip eksik yönlerinin giderilmesi gerektiğini vurguladı. 
     Verginin hem adil, hem ekonomik olmasının da yetmediğini ifade eden Oral, vatandaşın da ödediği verginin nerelere harcandığının bilinci içinde olması gereğine işaret etti. 
     Maliye Bakanı Sümer Oral, verginin nerelere harcandığı kadar rasyonel şekilde kullanılıp kullanılmadığının da bilinmesinin önemini belirtirken, bunun şeffaflık ve saydamlık kuralları işletilerek sağlanacağını kaydetti. 
     Kamu idaresinin bu konuda önemli mesafe aldığını, nerelere gitiğinin internet aracılığıyla ay be ay kamuya duyurulduğunu hatırlatan Oral, kamu harcamalarında rasyonelliği yakalamak, devleti daha etkin hale getirmek için birtakım düzenlemeler yaptıklarını anlattı. 
     






</TEXT>
</DOC>
