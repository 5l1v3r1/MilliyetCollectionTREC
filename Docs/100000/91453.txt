<DOC>
<DOCNO> 91453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo24.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Bu takıma üçüncülük dördüncülük yakışmaz" 
</HEADLINE>
<TEXT>

     17. Dünya Kupası finallerinde, çeyrek finalde Senegal'i İlhan Mansız'ın attığı 
     ''Altın gol'' ile kupanın dışında bırakan Türkiye Milli Takımı'nda büyük sevinç yaşanıyor. 
     Karşılaşma sonrasında görüşlerini açıklayan Milli Takımlar Teknik Direktörü Şenol Güneş, ''Türkiye'ye üçüncülük veya dördüncülük yakışmaz' dedi. 
     Güneş, iyi işler yaptıklarını ve basamakları birer birer çıktıklarını belirterek, ''Farklı birşey yapmadık. Futbolcularımıza çıkın işinizi olağanüstü yapın dedik. Dünyaya futbolmuzu gösterdik. 
     Oyuncularım işi uzatmaya bıraktılar, Herhalde önceki maçlara özendiler' diye konuştu. 
     Futbol Federasyonu Başkanı Haluk Ulusoy, futbolcuları ve emeği geçen herkesi kutladığını anlatan Güneş, sözlerini şöyle tamamladı 
     ''Halkımız bize her türlü desteği verdi. İmkan ve zaman verilse herşeyi başarırız. Türkiye'ye üçüncülük veya dördüncülük yakışmaz. 
     Yeni bir basamağa basacağız. Akıllı ve inançlı olduktan sonra bu futbolcular bunu başarır. Brezilya karşısında ilk maçta hakettiğimiz puanı alamadık. Brezilya turnuvanın en iyi takımı, ikincisi de biziz. 
     Türkiye tabuları yıkıyor. Geleceği yazıyoruz. Geleceğe bakmak zorundayız. Finalde oynayan takım olmak istiyoruz.'' Futbol Federasyonu Başkanvekili Ata Aksu da maç sonrasında yaptığı değerlendirmede, en muhteşem oyunu oynadıklarını ve en iyi sonucu elde ettiklerini vurgulayarak, ''Dünya dördüncülüğümüz garanti. 
     Hedeflerimiz büyük, daha ilerilere gideceğiz. Futbolcular, teknik kadro ve 70 milyon insan bu mutluluğu yaşıyor'' diye konuştu. 
     
     FUTBOLCULARIN GÖRÜŞLERİ 
     Senegal karşısında attığı ''altın gol'' ile A Milli Takım'ın yarı finale çıkmasında büyük rol oynayan İlhan Mansız, 'Gruptan çıkınca daha iyi yerlere geleceğimizi biliyorduk'' dedi. 
     Milli futbolcu, mutlu olduklarını ve maçta iyi mücadele ettiklerini belirterek, ''Karşılamada iyi mücadele ettik. Gruptan çıkınca daha iyi yerlere geleceğimizi biliyorduk. Brezilya'yı tanıyoruz. İlk maçta şanssız bir biçimde 2-1 yenildik. Brezilya maçına daha iyi konsantre olacağız. Rakiplerden daha üstündük. bunu da sahaya yansıttık. Türk milletini daha çok sevindireceğiz'' diye konuştu. 
     Dünya Kupası'nda adından en çok söz ettiren futbolcular arasında yer alan Hasan Şaş da karşılaşma sonrasında yaptığı açıklamada, ''Final oynayacağız' dedi. 
     Turnuvanın en iyi maçını ve takımca iyi oynadıklarını anlatan Hasan Şaş, şöyle konuştu 
     ''Gruptan çıkarsak, önümüz açıktı. Önümüz daha da açık. Brezilya karşısında elimizden geleni yapacağız. Final oynayacağız. Biz başarılı olunca, Türk insanı, gazeteciler ve herkes daha popüler oluyor. Bazı kesimler bize destek olmadı, ancak Türk halkı bize her zaman destek oldu.'' Turnuvanın en iyi maçını oynadıklarını vurgulayan Yıldıray Baştürk ise, ''Golü geç bulduk. Hak etiğimiz bir maçtı. Brezilya maçı daha zor maç olacak. Bu performansla Brezilya'yı da yeneceğiz'' diye konuştu. 
     Ümit Davala da Senegal maçı sonrasında, turnuvanın en iyi maçı oynadıklarını belirterek, şöyle konuştu 
     ''Turnuvanın en iyi maçını oynadık. Çok gol pozisyonu ürettik, ancak uzatmalarda golü bulduk. Brezilya maçı ilk maçtan farklı olacak. 
     Onlar da bizim gibi mücadele edecek. Önceki maçtaki haksızlıklar olmayacak. Tüm arkadaşları kutluyorum.'' Maçı tribünden izleyen dünyaca ünlü piyanist Fazıl Say ise ''Türkiye, dünyanın en büyük 4 takımından biri. Hayatımın en mutlu günü bugün'' dedi. 
     
     MİLLİLERE PRİM DOPİNGİ 
     Öte yandan, Ulusoy Holding Yönetim Kurulu Başkanı ve Futbol Federasyonu Başkanı Haluk Ulusoy'un babası Saffet Ulusoy, holding olarak A Milli Takım futbolcularına 300 bin dolar pirm vereceklerini açıkladı. 
     
     MAÇIN FUTBOLCUSU HASAN ŞAŞ 
     Öte yandan FIFA, Türkiye ile Senegal arasında yapılan karşılaşmada sahanın en başarılı ismi olarak Hasan Şaş'ı gösterdi ve maçın futbolcusu olarak Hasan Şaş'ı seçti. 
     





</TEXT>
</DOC>
