<DOC>
<DOCNO> 82451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo27.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Johnson ile masaya oturdu 
</HEADLINE>
<TEXT>

     Transfer çalışmalarını sürdüren Fenerbahçe'de, bugün yöneticiler Ganalı futbolcu Samuel Johnson ile masaya oturdu. 
     Fenerbahçe Burnu'ndaki kulüp binasına akşam saatlerinde bazı yöneticilerle bir araya gelen Johnson, kısa süren bir görüşmenin ardından kulüpten ayrılırken, açıklama yapmak istemediğini söyledi. 
     Asbaşkan Hakan Bilal Kutluap ise Johnson ile yaptıkları görüşmenin olumlu geçtiğini belirterek, Ganalı futbolcu ile aralarında sorun olmadığını kaydetti. 
     
     SERHAT'IN MENAJERİ BEKLENİYOR 
     Sarı-lacivertli yöneticiler, Serhat'ın transferiyle ilgili olarak da genç futbolcunun yarın veya 8 Mayıs Çarşamba günü İstanbul'a gelecek olan menajeriyle bir araya gelecek. 
     Asbaşkan Mahmut Uslu, geçen hafta cuma günü Serhat'ın Alman menajeriyle görüştüklerini ve önümüzdeki günlerde bir görüşme daha yapacaklarını söyledi. Uslu, sözleşmesi sona eren Ali Güneş ile yapılan görüşmelerde de bir sorun olmadığını bildirdi. 
     Bu arada, yöneticilerin iç transferde ilk görüşmede olumlu yanıt alamadıkları yedek kaleci Oğuz'a yeni bir teklif daha sunacakları öğrenildi. 
     





</TEXT>
</DOC>
