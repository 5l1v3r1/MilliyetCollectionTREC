<DOC>
<DOCNO> 81897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/soneko20.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''İstihdam konusunda Türk-İş ile anlaştık'' 
</HEADLINE>
<TEXT>

     Başbakan Bülent Ecevit, ''Hükümetimiz ile Türk-İş yöneticileri arasında yapılan görüşmeler sonunda kamu kurum ve kuruluşlarda atıl istihdam sorununun çözümü ve verimliliğin artırılması konusunda bir protokol hazırlandı'' dedi. 
     Ecevit, bugün Başbakanlık'ta, Başbakan Yardımcısı Hüsamettin Özkan başkanlığında yapılan ve Devlet Bakanları Kemal Derviş ve Mehmet Keçeciler, Maliye Bakanı Sümer Oral ile Türk-İş Genel Başkanı Bayram Meral'in katıldığı toplantının ardından yaptığı yazılı açıklamada, kamu kurum ve kuruluşlarında kesintisiz, yılda 12 ay çalışan işçilerin, almakta olduğu ücretler değişmemek üzere daimi kadroya alınacaklarını bildirdi. 
     Ecevit, bunların irtibatlarının toplu iş sözleşmesi hükümlerine göre yapılacağını ifade ederek, şunları kaydetti 
     ''Daimi işçi kadrosunda olmakla beraber gereksinim fazlası bulunanlar, gereksinim bulunan öteki kurumlara nakledilecek veya ilgili mevzuat çerçevesinde atamaları ve irtibatları yapılacak. İlgili mevzuatta değişiklik yaparak bu nakil ve atamalarında sınav sistemi uygulanmayacaktır. Bu şekilde görev kabul etmeyenlerin yasal hakları ödenerek hizmet ilişkisine son verilecektir. İşçiler gereksinme olması durumunda öncelikle merkez ve taşra teşkilatı olmak üzere kendi kurumlarına ait işyerlerine nakledileceklerdir.'' Ecevit, emeklilik hakkını elde etmiş olup, 50 yaşın üzerinde bulunan işçilerin durumlarının, taraf işçi sendikası ile işveren temsilcilerinin de katılacağı bir komisyon tarafından değerlendirileceğini belirterek, bu komisyonun istihdam koşulları, işçinin üretkenliği ve performans ölçülerini dikkate alarak hizmetine gereksinme duyulanların çalışmasına devam etmesi, üretkenliğini yitirmiş olanların ise emekli edilmelerine veya nakil ve atamalara karar vereceğini belirtti. 
     Ecevit, Çay-Kur ve TCDD işyerlerinde çalışan işçilerin yasadan ve toplu iş sözleşmesinden doğan birikmiş ikramiye ve toplu iş sözleşme farkı alacaklarını en geç 10 Mayıs 2002 tarihine kadar ödeneceğini de kaydetti. 
     Protokolün kendisi ve ayrıca Devlet Bakanı ve Başbakan Yardımcısı Hüsamettin Özkan, Devlet Bakanları Kemal Derviş, Mehmet Keçeciler ile Maliye Bakanı Sümer Oral, Türk-İş Genel Başkanı Bayram Meral, Türk-İş Genel Sekreteri Hüseyin Karakoç, Genel Mali Sekreteri Mustafa Kumlu ve Genel Eğitim Sekreteri Salih Kılıç tarafından imzalandığını bildirdi. 
     Ecevit, ''Böylelikle kamu kurum ve kuruluşlarda işsizlik ve atıl istihdam sorunu temelden çözülmüş olmaktadır'' dedi. 
     





</TEXT>
</DOC>
