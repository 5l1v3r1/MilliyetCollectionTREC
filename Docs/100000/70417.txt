<DOC>
<DOCNO> 70417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo11.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım "Artık tesisleşme yerine sportif başarı için çalışacağız" 
</HEADLINE>
<TEXT>

     Fenerbahçe Kulübü Başkanı Aziz Yıldırım, tesisleşmeyi büyük oranda tamamladıklarını, bundan sonra tesisleşmeyi bırakıp, sportif başarılar elde etmek için kolları sıvayacaklarını söyledi. 
     Acıbadem İSTEK Vakfı'nda gerçekleştirilen olağan mali ve seçim genel kurul toplantısında kürsüye Fenerbahçe Marşı ve alkışlar arasında çıkan başkan Yıldırım, futbol takımı için yapılan eleştirilere değinerek, şunları söyledi 
     ''Fenerbahçe böyle oynamamalı, hepiniz haklısınız. Biz Mustafa Denizli'yi getirdiğimizde Bu takım mutlaka şampiyon olmalı dedik ve istediği transferleri yaptık. Çok kaliteli futbolcular aldık. Ancak bazı dişliler eksik kaldı. Bunları da Mayıs ayında yapacağımız transferlerle halledeceğiz. Artık tesisleşmeyi bırakıp, sportif başarılar elde etmek için kolları sıvayacağız.'' 
     
     Avrupa şampiyonluğu 
     Aziz Yıldırım, Fenerbahçe'nin vizyonunun artık değişmesi gerektiğini vurgulayarak, ''Ben ve yönetim kurulu arkadaşlarım kulübümüzü dünya takımı yapmak için elimizden geleni yapıyoruz'' dedi. 
     Yıldırım, 5 yıl içinde Avrupa şampiyonu olmuş ve bütçesi 100 milyon dolara ulaşmış bir kulüp yaratmak istediklerini kaydetti. 
     Fenerbahçe Şükrü Saracoğlu Stadı'nın kapasitesini artırdıklarını hatırlatan Yıldırım, ''Maraton tribünün üstünün kapatılması bu hafta başlıyor, 3-4 hafta sonra da bitecek. Ağustos başında stadın 3 tarafı kapanmış olacak. Stattaki dükkanlardan 10 milyon dolar kira bekliyoruz'' şeklinde konuştu. 
     
     "Şampiyon olacağız" 
     Fenerbahçe'nin bu sezonu da şampiyon olarak tamamlayacağını öne süren Yıldırım, futbol takımınını en son 25 yıl önce 2 yıl üst üste şampiyon olduğunu kaydederek, '' İnanıyorum ki bu sezon da şampiyon olup, 25 yıl aradan sonra 2. kez üst üste şampiyonluğumuzu yaşayacağız'' dedi. 
     Yıldırım, 4 yıllık görev süresi içinde verdiği sözlerin hepsini yerine getirdiğini söyledi. 
     Yanlız kendisinin değil, yönetimde görev alan arkadaşlarının da Fenerbahçe'ye büyük hizmetleri bulunduğunu vurgulayan Yıldırım, ''Fenerbahçe'de 4. yılını doldurmuş bir başkan olarak huzurlarınızdayım. 2 yıl daha sizlerin başkanı olmak için kürsüye geldim'' şeklinde konuştu. 
     
     "Fenerbahçe'de siyaset olmaz" 
     Fenerbahçe Kulübü'nde kesinlikle siyaset olamayacağını vurgulayan Yıldırım, ''Fenerbahçeliler takımlarına sahip çıkmalı. Hiçbir gruba ve kişiye karşı değilim, kavgam Fenerbahçeyi küçültmek isteyenlerledir. Grup ve derneklerden 150 kişilik bir oluşum kurmak istedim, ama Yıldırım'a karşı güç gösterisi yaptılar'' dedi. 
     Kongre üyelerine, ''Ben ve arkadaşlarım fedakarlık yapıyorsak, sizin de destek olmanız lazım'' diyen Yıldırım, ''Neden bizi yalnız bırakıyorsunuz, neden Ben kulübü dünya takımı yapmak istiyorum. Bunu da sizlerin desteği ile yapabiliriz. Yıldırım, çocuklarının nafakasını getirdi verdi buraya'' diye konuştu. 
     Yıldırım, ayrıca yönetim kurulunda yer alan yöneticilerin, divan kurulu üyesi olarak sayılmaları yönünde tüzükte değişiklik düşündüklerini de kaydetti. 
     
     "Stat 9 şiddetinde depreme dayanıklı" 
     Aziz Yıldırım, stadın durumu ile ilgili Boğaziçi Üniversitesi Kandilli Rasathanesi Deprem Araştırma Enstitüsü Müdürü Prof. Dr. Ahmet Mete Işıkara'nın, statların depreme dayanıklılıkları ile ilgili açıklamalarına da değinerek, ''Biz stadın yapımı sırasında mühendisler getirdik. İTÜ'den uzmanlar geldi. Stadımız 9 şiddetindeki depreme dayanıklıdır. Numaralı tribünü de bir an evvel yıkıp yapmalıyız'' dedi. 
     Son olarak Galatasaray ile oynadıkları derbi maça değinen Yıldırım, şunları söyledi 
     ''Galatasaray maçı, ilk kez Türkiye'de 50 bin kapasiteli statta oynandı. Basında provakasyonlar yapıldı. Fenerbahçe taraftarının olay çıkaracağı yönünde yazılar yazıldı. Bunlar yanlıştır. Fenerbahçeli taraftarlar çok centilmence davrandı. Onları yenerek dostça gönderdik.'' 
     






</TEXT>
</DOC>
