<DOC>
<DOCNO> 84964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/guncel/gun03.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina’nın yeni oyunu 
</HEADLINE>
<TEXT>
Kaçakları zorla Balıkesir’e gönderdi 
Yunanistan, deniz yoluyla ülkesine giren kaçak göçmenleri toplayarak sanki Türkiye’den gelmişçesine sınırlarımıza bırakıyor. Atina göçmenlere zor kullanıyor 
     TOLGA ŞARDAN Ankara 

     Yunanistan’ın, ülkeye giren kaçak göçmenleri "zorla" Türkiye’ye göndermesi Ankara’da rahatsızlık yarattı. İçişleri Bakanlığı, Dışişleri Bakanlığı’ndan Atina’nın uyarılmasını istedi 
     Atina ile kaçak göçmenlerin geri gönderilmesi konusunda yaşanan kriz iki hafta önce patlak verdi. Yunan güvenlik makamları, Süveyş kanalı ve Afrika üzerinden Türk toprakları ve karasularına hiç uğramadan deniz yoluyla ülkeye giren yabancıları toplayıp gruplar halinde mayıs ayı başından itibaren Edirne bölgesinden Türkiye’ye göndermeye başladı. 
     Mayıs’ın ilk haftasında Yunan sınır polisi, Hindistan, Bangladeş, Pakistan, Afganistan ve İran uyruklu kaçak göçmenlerinden oluşan bir grubu, Edirne Meriç Sınır Askeri Güvenlik Bölgesi’ne bıraktı. 
     Yunan makamlarının bu tutumu Ankara’da büyük rahatsızlık yarattı. Atina yönetiminin, iki ülke arasındaki "kaçak göçmenlerin geri kabul edilmesi" protokolüne rağmen kaçakları zorla Türkiye’ye göndermesi İçişleri Bakanlığı’nı harekete geçirdi. 
     
     Yanıt alınmadı 
     Protokole göre, Yunanistan sadece Türkiye’den geldiği saptanan kaçakları göndermekle yükümlüyken, değişik yollardan ülkesine giren kaçakları Türkiye’ye göndermek üzere toplamaya başladı. 
     Yunanistan Sınır Birlikleri’nin, Afrika kökenli yaklaşık 2 bin kaçağı gruplar halinde Türkiye’ye göndermek için Meriç boyunda topladığı bilgisini alan İçişleri Bakanlığı, Atina’nın bu tutumunun değiştirilmesi için Dışişleri Bakanlığı’ndan Atina’nın uyarılmasını istedi. Bakanlık, Dışişleri’nin yanı sıra bazı yabancı ülkelerin Türkiye’de görevli irtibat görevlilerini de uyardı. Türkiye, Atina’yla yazışma yapmasına karşın henüz bir yanıt alamadı. 
     
     Kaçaklar Zorlandık 
     Bu gelişmeler olurken, dün Balıkesir sahilinde yeni bir olay yaşandı. Yunan sınır güvenliği birimleri, yeni bir grubu, Midilli Adası’ndan "zorla" Türkiye’ye gönderdi. Afgan uyruklu 8 kaçak, Türk bayraklı özel motorla Ayvalık sahillerine gönderildi. Kaçaklar, ilk ifadelerinde Yunan polisi tarafından Türkiye’ye gönderilmek için zorlandıklarını kaydetti. 
     Kaçakları getiren Türk kaptan da, Yunan Polisi’nin kendisini kaçakları Türkiye’ye götürme konusunda zorladığını açıkladı. Bunun üzerine, dün İçişleri Bakanlığı, aynı konuyla ilgili Atina’nın ikinci kez uyarılması amacıyla Dışişleri Bakanlığı’na bilgi verdi. 
     



 GÜNCEL 














</TEXT>
</DOC>
