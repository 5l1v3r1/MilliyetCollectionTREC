<DOC>
<DOCNO> 66784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko02.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, 9.1 milyar doları nasıl kullandı 
</HEADLINE>
<TEXT>

     Hazine Müsteşarlığı, 7 Şubat tarihinde Hazine hesaplarına aktarılan 9.1 milyar dolarlık IMF kredisinin nasıl kullanıldığını açıkladı. 
     Hazine Müsteşarlığından yapılan yazılı açıklamaya göre, kredinin 3,7 milyar dolarlık kısmı ile 7 Şubat 2002 tarihinde, 2001 yılında 
     Merkez Bankası'na SDR karşılığı ihraç edilmiş olan, 2,96 milyar SDR tutarındaki dövize endeksli, vade ve faiz koşulları IMF kredisi ile aynı olan iç borçlanma senetleri erken itfa edildi. 
     3,5 milyar dolarlık kısmı ile 8 Şubat tarihinde, daha önce 
     Tasarruf Mevduat Sigorta Fonu'na TMSF ihraç edilmiş olan 730 milyon ABD Doları tutarında 4 Aralık 2005 itfalı döviz cinsi, 328.1 milyon dolar tutarındaki 13 Mayıs 2002 itfalı döviz endeksli, 255.4 milyon Euro tutarındaki 13 Mayıs 2002 itfalı döviz endeksli, 2 katrilyon 277.3 trilyon lira tutarında 15 Eylül 2004 itfalı 6 ayda bir değişken 
     faiz ödemeli iç borçlanma senetleri işlemiş faizleri ile birlikte erken itfa edildi. 
     
     Bütçe finansmanı için... 
     Kalan 1.9 milyar dolarlık kısım ise konsolide bütçenin finansmanı için kullanılacak. 
     Şubat ayı iç borçlanma programında 2.5 milyar dolar olarak öngörülen bu tutar, kredinin gönderildiği tarihe kadar olan dönemde doların diğer para birimleri karşısında değer kazanması ve bu nedenle kredinin SDR karşılığı dolar cinsinden tutarının düşmesi nedeniyle azaldı. 
     
     Fon bankaları 
     TMSF bankalarının piyasaya olan toplam 1 milyar dolar tutarındaki kısa vadeli döviz yükümlülüklerinin 730 milyon dolarlık kısmı TMSF için yapılan erken itfadan ödendi. 300 milyon dolarlık bölümü ise 4,5,6 ve 7 şubat tarihlerinde yapılan 376.6 trilyon lira tutarındaki 
     dövize endeksli ve TL cinsinden tahvillerin erken itfası ile karşılandı. TMSF için yapılan 3.5 milyar dolarlık erken itfanın kalan kısmı ile ise söz konusu bankaların Merkez Bankası'na olan TL yükümlülükleri kapatıldı. 
     






</TEXT>
</DOC>
