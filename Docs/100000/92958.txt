<DOC>
<DOCNO> 92958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/yurundul.html </URL>
<DATE> 2002/06/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Muhteşem gece 
</HEADLINE>
<TEXT>

     Deagu Stadı, bugüne kadar Dünya kupalarında benzeri görülmemiş bir üçüncülük maçına sahne oldu. Hem fair - play’in en güzeli sahnelenirken, sahadaki futbol da nefes kesti. Maça belki de Dünya’daki en erken golle başladık. Ama karşımızda mücadeleyi bırakmayacak, morali yüksek, fizik açıdan da çok güçlü bir G.Kore vardı. Kısa sürede beraberlik golünü yedik, ama ardından Hakan Şükür - İlhan diyaloğu ortaya çıktı. Aralarındaki mükemmel işbirliğiyle İlhan iki gole imza attı. Aslında Şenol Güneş’in taktik planı iyi düşünülmüştü. Öne çıkan Kore defansının arkasına çabuk uzun toplar gönderdik. Bu da bize yüklenen rakip karşısında pozisyon zenginliği ve goller getirdi. Skor avantajının rahatlığıyla kontrolü ön plana alarak devreyi bitirdik. 
     İkinci yarıda rakibin bitmeyen direnci vardı. Her dakika artan tempoyla ve presle üstümüze geldiler. Biz de yorgunluk nedeniyle onlara aynı şekilde karşılık veremedik. Ve de yoğun baskı altına girdik. Bu arada kaleci Rüştü devleşirken, defansın ortasında Bülent ile Alpay adeta bir savaş verdiler. Ve sonuçta sahadan galibiyetle ayrılmayı başardık. Maçın kırılma noktası ilk yarıda iki forvetimizin performansları ve son noktalardaki bitirici hareketleriydi. Grupta son maçtan başlayarak, yükselen performansımızdaki en önemli etkenlerden bir tanesi de Şenol Güneş’in dörtlü defansa geçip, devam etmesiydi. 
     Dünya üçüncülüğü büyük bir başarıdır. Bunu gerçekleştiren teknik heyetimizi ve futbolcularımızı canı gönülden kutluyoruz. 
     Tabii en anlamlı görüntüler maç sonrasıydı. Duygulanmamak mümkün değildi. 65 bin Koreli tribündeki yerlerini terketmeden iki takım futbolcularına da müthiş bir sevgi gösterisinde bulundular. Futbolcularımız Kore ve Türk bayraklarıyla stadda tur atarak, gösterilen misafirperverliğe adeta teşekkür ettiler. Her Koreli’nin tribünde bir elinde Türk bayrağı, diğerinde Kore bayrağıyla bulunması sahalarda görülmemiş bir tabloyu ortaya çıkardı. Sonuçta Milli Takımımız, Dünya Kupası’nı muhteşem bir gece ve büyük bir başarıyla bitirmiş oldu. 
     



 SPOR 






























</TEXT>
</DOC>
