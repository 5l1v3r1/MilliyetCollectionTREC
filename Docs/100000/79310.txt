<DOC>
<DOCNO> 79310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo14.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yöneticisinden Trabzonspor'a haciz.. 
</HEADLINE>
<TEXT>

     Fenerbahçe yöneticisi Sadettin Saran'a ait Saran firması, Trabzonspor'dan 450 bin dolarlık alacağını temin edememesi üzerine bordo-mavili kulübün kondisyon salonundaki aletler ile kulüp taşıtları için haciz kararı aldırdı. 
     Trabzon'a gelerek, Mehmet Ali Yılmaz Tesisleri'nde bordo-mavili kulübün yöneticileri ile bir görüşme yapan Saran Firması avukatı Ümit Uzunoğlu, Saran firmasının bordo-mavili kulüple Avrupa kupaları ve Türkiye Kupası'ndaki maçlarının yayınlama hakkı konusunda daha önce anlaşma yaptığını ve avans olarak bordo-mavili kulübe 450 bin dolar verdiğini belirterek, şöyle konuştu 
     ''Ancak Trabzonspor Kulübü, Avrupa kupalarına katılma hakkı elde edemedi ve Türkiye Kupası'ndaki maçlarda da başarısız sonuçlar aldı. Aldıkları paranın da geri ödemesini yapmadılar. Daha önceden Trabzonspor'la bu alacak konusunda bir ödeme planı yapmıştık. Bunu gerçekleştiremediler. Bugün yaptığımız görüşme sonrasında, yöneticilerle prensipte anlaşma yaptık. Bugün yaptığımız görüşmeyi 10 gün içerisinde yazılı bir anlaşmaya dökeceğiz. Alacaklarımıza karşı 7-8 aylık bir süre için yeniden bir ödeme takvimi yapacağız. Haciz kararı aldırdık. Ancak, hiçbir şeyi kulüpten kaldırmayarak uygulamaya koymadık. Ödeme tamamlandığı zamanda bu haciz kararını kaldıracağız.'' 
     Öte yandan Trabzonspor Kulübü'nün, 450 bin dolarlık borcundan yaklaşık 50 bin dolarlık kısmının Saran Firması'na ödediği bildirildi. 
     





</TEXT>
</DOC>
