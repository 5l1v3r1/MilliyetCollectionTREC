<DOC>
<DOCNO> 56312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sondun15.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, uzlaşmanın sınırlarını böyle çizdi 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta varılacak bir anlaşmada Kıbrıs Türklerinin eşitliği ile egemenliğinin esas olduğunu belirterek, Rum Yönetimi lideri Glafkos Klerides ile bu çerçevede birşeyler yapmaya çalışacaklarını söyledi. 
     Denktaş, Star televizyonunda yayımlanan ''Kırmızı Koltuk'' programında yaptığı açıklamada, Klerides'in 83, kendisinin de 78 yaşında olduğunu anımsatarak, Kıbrıs sorununu ikisinin çözmesi gerektiğini belirtti. 
     Eşitlik ve egemenlik konularından vazgeçmeyeceklerini Klerides'in de bilmesi gerektiğini ifade eden Denktaş, Klerides'in arkasında etkili bir muhalefet grubu olduğunu, dış dünyanın bu konularda kendilerine yardımcı olması gerektiğini söyledi. 16 Ocak'ta başlayacak doğrudan görüşmelerde, ne yapacaklarını ve neler konuşacaklarını basına açıklamama konusunda Klerides ile mutabık kaldıklarını anlatan Denktaş, 38 yıldır halledilemeyen Kıbrıs sorununu halletmeye çalışacaklarına işaret etti. 
     Kıbrıs Türk tarafının masada daima samimi bir şekilde oturduğunu, masada Rumlarla müzakere etmediklerini, karşılarında BM, ABD ve İngiltere'den oluşan güçlü bir ittifak olduğunu belirten Denktaş, Avrupa Birliği'nin Rumlara, ''çözüm olsa da, olmasa da üyeliğe alınacaksınız'' açıklamalarına Türkiye'nin ve kendilerinin tepkilerinin blöf olarak görülmesi üzerine, işlerin iyiye gitmediğini görerek, Klerides'e doğrudan görüşme teklifinde bulunduğunu söyledi. 
     Denktaş, 16 Ocak'ta Lefkoşa'da başlayacak doğrudan görüşmelerde başarısız olmamak için çalışacağına ve dengelerin muhafaza edilmesi gerektiğine işaret ederek, Kıbrıs Türklerinin azınlık olmadığını ve olmayacağını, Yunanistan ile Türkiye'nin Kıbrıs üzerindeki dengesinin, Türkiye'nin de AB'ye girmesiyle sağlanması gerektiğini kaydetti. 
     Görüşmelerin başarısızlıkla sonuçlanırsa ne olacağını düşünmek istemediğini belirten Denktaş, görüşmeler başarısızlıkla sonuçlanırsa nedenlerinin birlikte ortaya konulacağını ifade etti. 
     Denktaş, AB üyelik görüşmelerine katılmaları için öncelikle statülerinin belirlenmesi gerektiğinin altını çizerek, Türkiye'den önce AB'ye girmeyi kabul etmelerinin, 1960 ortaklık anlaşmasını ihlal ederek, AB'ye müracaat eden Rumların işini kolaylaştıracağını söyledi. 
     Büyük bir oyunla karşı karşıya olduklarına ve Türkiye ile Kıbrıs Türkü'nü birbirinden soğutmaya çalışanlar olduğuna dikkat çeken Denktaş, Kıbrıs Türkü'nün dimdik ayakta olduğunu ve devletine sahip çıktığını vurguladı. 
     Kendisini, Kıbrıs sorununun çözümünde engel olarak görenlerin, Kıbrıs sorununu ve Türkiye'nin Kıbrıs politikasını bilmediğini belirten Denktaş, Türk işadamlarının KKTC'ye yatırım yapması gerektiğini ve Türkiye ile KKTC arasındaki ticaretin, Türkiye'nin illeri arasında yapılan bir ticaretmiş gibi yapılması gerektiğin kaydetti. 
     






</TEXT>
</DOC>
