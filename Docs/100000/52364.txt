<DOC>
<DOCNO> 52364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/siyaset/siy04.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep kumar’ koltuktan etti 
</HEADLINE>
<TEXT>

Cep telefonu, internet gibi dijital ortamlarda küçüklere yönelik önlemleri almadan futbol maçlarında bahis oynatacak ihale nedeniyle, Müdür Oflas görevinden alındı 
     NECMİ KEPÇETUTAN 

     Spor - Toto Teşkilat Müdürü Erdenay Oflas, futbol maçları için dijital ortamda bahis oynanması için açılan, ancak büyük tartışmalara yol açtıktan sonra iptal edilen ihale nedeniyle, Spordan Sorumlu Devlet Bakanı Fikret Ünlü tarafından görevinden alındı. Teftiş Kurulu Başmüfettişi Mehmet Boslu, Oflas’ın yerine vekaleten atandı. 
     Önceki gün müfettişlere, önce ertelenen, daha sonra iptal edilen ihaleyi inceleme talimatı veren ve Oflas’ı gece yarısı operasyonuyla görevinden alan Ünlü, şunları söyledi 
     "Olayda bir ihmal veya kötü niyet yok. Eksikler, kararsızlık var. Zamanında önlem alınsaydı iş bu hale gelmezdi. Bu ihalede tatsız bir süreç yaşandı. Kamu yönetiminde zaman zaman böyle şeyler oluyor. İhaleyle ilgili çalışmalar devam ediyor. İhale yeni şartnameyle 1 ay içinde yeniden yapılır. Özellikle 18 yaşından küçük çocukların bu oyunu oynamaması için bazı düzenlemeler şart." 
     Gençlik ve Spor Genel Müdürlüğü tarafından görevlendirilen 3 müfettişin de, dün Spor Toto Teşkilatı ve Oflas hakkında soruşturma başlattığı, soruşturma talimatını bizzat Ünlü’nün verdiği öğrenildi. 
     



 SİYASET 


















</TEXT>
</DOC>
