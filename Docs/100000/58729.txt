<DOC>
<DOCNO> 58729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun16.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek dergisine göre ABD 100 bin askerle Irak'a girecek 
</HEADLINE>
<TEXT>

     ABD'nin, 50 bin kuzeyden, 50 bin güneyden olmak üzere toplam 100 bin askerle, Bağdat'ı ele geçirerek, Irak lideri Saddam Hüseyin yönetimini devirme planı üzerinde çalıştığı öne sürüldü. 
     Amerikan Newsweek dergisi, Irak'a askeri operasyona ilişkin yoğun siyasi baskılar karşısında, Amerikan ordusunun, Irak'ın kuzeyinden 50 bin ve güneyinden 50 bin Amerikan askerinin Bağdat'ı ele geçireceği bir planın üzerinde olduğunu yazdı. 
     Dergi, Körfez Savaşı'nda 169 bin Amerikan askerinin kullanıldığını belirterek, öngörülen yeni asker miktarının operasyon için yetersiz olacağını da savundu. 
     Newsweek, ABD Başkanı George Bush ve ulusal güvenlik ekibinin, Irak lideri Saddam Hüseyin'in gitmesi kararını verdiklerini de iddia etti. Amerikalı yetkililer, her fırsatta, Irak'a karşı en azından yakın zamanda bir operasyona girişme niyetinin bulunmadığını belirtiyorlar. ABD'deki 11 Eylül terörist faaliyetleriyle bağlantısına ilişkin kanıt bulunmayan Irak'a, 1998'den beri BM silah denetçilerini topraklarına almaması ve kitle imha silahları geliştirme amacını sürdürmesi dolayısıyla bir saldırı gerçekleşebileceği ihtimali Washington'daki gözlemcilerce dile getiriliyordu. 
     Dergiye konuşan ABD'nin Ortadoğu temsilcilerinden bir yetkili, ''artık soru, ABD'nin Irak'ı vurup vurmayacağı değil, ne zaman vuracağıdır'' dedi. 
     Newsweek, bu realiteyle karşı karşıya kalan Türkiye, Ürdün, Kuveyt ve Suudi Arabistan'ın, ''sessizce'', ABD'ye ''işbirliğine hazırız'' mesajı verdiğini de iddia etti. 
     Dergiye konuşan, Ürdün Kralı Abdullah'ın bir danışmanı, ABD ile Saddam'ı hedef alan tartışmaların başladığını ve Saddam'ın nasıl devrileceğinin konuşulduğunu söyledi. 
     Newsweek, adı açıklanmayan bir Türk yetkilinin de ''Washington'da birşeylerin piştiğine dair kokuyu alıyoruz. Ancak tam olarak ne olduğunu bilmiyoruz'' sözlerine yer verirken, Başbakan Bülent Ecevit'in Ocak ortasında Washington'ı ziyareti sırasında Irak konusunun gündemde önemli yer tutacağını yazdı. 
     Dergi, Pentagon'un, Irak'a karşı olası savaş planları üzerinde çalıştığını, Amerikan üçüncü ordusunun merkezini Kuveyt'e taşıdığını da savundu. 
     Newsweek, Irak Ulusal Konyesi lideri Ahmed Çelebi'nin, Washington'da lobi çalışmalarını yoğunlaştırdığını, ancak ABD Savunma Bakanı Donald Rumsfeld ve Bakan Yardımcısı Paul Wolfowitz'in desteğine karşılık, Merkezi İstihbarat Teşkilatı CIA Başkanı George Tenet, ABD Dışişleri Bakanı Colin Powell ve Bakan yardımcısı Richard Armitage'ın, Çelebi'ye güvenmediklerini yazdı. 
     






</TEXT>
</DOC>
