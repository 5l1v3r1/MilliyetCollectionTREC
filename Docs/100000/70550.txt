<DOC>
<DOCNO> 70550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sondun10.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol Bakan "Türkiye'nin Avrupa perspektifi açık kalmalı" 
</HEADLINE>
<TEXT>

     Avrupa Birliği AB Dönem Başkanı İspanya'nın Savunma Bakanı Federico Trillo, Türkiye'nin AB'ye üyelik süreci çerçevesindeki demokratikleşme çabalarının AB tarafından takdir edilerek, desteklenmesi gerektiğini belirtti. 
     Atina'da yayımlanan Elefterotipia gazetesine verdiği demeçte, Türkiye-AB ilişkileri ve Avrupa ordusu konularına değinen Trillo, Türkiye'nin demokratikleşme ve pazar ekonomisi yolunda önemli çabalar gösterdiğini belirterek, ''Türkiye'nin Avrupa perspektifi açık kalmalıdır. Türkiye'nin siyasi sistemini demokratikleştirme ve pazar ekonomisine uyum sağlama yolundaki çabalarını takdir etmek zorundayız. 
     Avrupa, Türkiye'nin çabalarını sürdürmesi için bir neden oluşturuyorsa, bizler bu beklentiyi canlı tutmaya mecburuz'' diye konuştu. 
     Trillo, Avrupa ordusu konusunda Türkiye ile Yunanistan arasındaki anlaşmazlıkla ilgili bir soru üzerine, İspanya'nın dönem başkanı olarak her iki tarafın da görüşlerini değerlendirerek, ortak noktayı bulmaya çaba göstereceğini söyledi. Trillo, ''Ancak, Avrupa Birliği içinde bir savaş çıkma olasılığının akla bile gelmeyeceğini söylememe bile gerek yok'' dedi. 
     Avrupa ordusu ile NATO'nun farklı amaçlar içeren ve birbirilerini tamamlayan iki ayrı güç olduklarını belirten Trillo, AB içinde ortak bir dış politika oluşturulması için, Avrupa ordusunun bir önkoşul oluşturduğunu kaydetti. Trillo, ''Avrupa ordusunun, oluşturulmak istenildiği şekilde, bağımsız bir güç olarak tümüyle bize ait olmayacağı ve operasyonel açıdan NATO'ya bağlı olacağı konusundaki iddialar gerçeği yansıtmamaktadır. NATO, üye ülkelerin dış tehlikelere karşı güvenliğini amaçlayan geniş çapta bir örgüttür. AB ise kendi içinde ortak bir güvenlik politikası oluşturmayı amaçlamaktadır'' diye konuştu. 
     Trillo, Kıbrıs konusuyla ilgili bir soruyu da, ''Kıbrıs'ta taraflar arasında en kısa zamanda bir anlaşma sağlanması tüm AB ülkelerinin arzusudur. Bizim girişimlerimiz de bu yöndedir'' şeklinde yanıtladı. 
     






</TEXT>
</DOC>
