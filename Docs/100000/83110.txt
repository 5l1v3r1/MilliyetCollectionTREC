<DOC>
<DOCNO> 83110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur14.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda cenneti olduk... Baba oğul okul basıp kız öğrenci dövdü... 
</HEADLINE>
<TEXT>

     Kayseri'de bir genç, babasıyla birlikte gittiği okulda, kızkardeşinin arkadaşıyla tartışan kız öğrenciyi sınıfta dövüp, müdür yardımcısına saldırdı. 
     Askerden izne gelen Hüseyin Ç, Alpaslan Mahallesi'ndeki Melikgazi Süper Lisesi'nde okuyan kızkardeşi H.Ç'nin yakın arkadaşıyla tartışan L.K'yi dövmek için bu sabah babası Hasan Ç'yi de yanına alarak okula gitti. 
     Teneffüs saati olduğu için koridorda dolaşırken yakaladığı 17 yaşındaki L.K'yi döven, müdahale etmek isteyen Müdür Yardımcısı Ali Karaköse'ye saldıran Hüseyin Ç. ile babası Hasan Ç, olay yerine çağrılan polis ekiplerince yakalanarak gözaltına alındı. 
     
     ''OKULUN ÖNÜNDE DÖVMÜŞTÜ'' 
     Saldırıda yaralanarak Kayseri SSK Bölge Hastanesi'ne kaldırılan L.K, A.A muhabirine, Hüseyin Ç'nin kendisini dün de okulun önünde dövdüğünü belirterek, olayı şöyle anlattı 
     ''B.G, benim ve arkadaşlarım hakkında okulda dedikodu çıkarmış. 
     Birkaç gün önce B.G'yi bu konuda uyarmıştım. B.G'nin en samimi olduğu arkadaşı H.Ç, olayı ağabeyine anlatmış. Dün, okul çıkışı beni dövüp kaçan Hüseyin Ç, babasıyla birlikte okula gelmişler. Ders arası olduğu için koridorda dolaşıyordum. Hüseyin, elinde büyük bir bıçakla bana saldırdı, 3- A sınıfına kapatıp bıçağın sapıyla kafama vurdu. Daha sonra yere yatırıp tekmeledi. Bu sırada babası kimse gelmesin diye kapıyı tutuyordu. Hüseyin, olaya müdahale etmek isteyen Müdür Yardımcısı Ali Karaköse'ye de saldırdı.'' Yetkililer, olaydan sonra yakalanarak gözaltına alınan Hüseyin Ç. 
     ile babası Hasan Ç'nin sorgulanmak üzere Terörle Mücadele Şube Müdürlüğü'ne götürüldüklerini, soruşturmanın sürdürüldüğünü kaydettiler. 
     





</TEXT>
</DOC>
