<DOC>
<DOCNO> 74354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun14.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın gazetesi ''Körfez Savaşında da silahlarımız vardı'' 
</HEADLINE>
<TEXT>

     Irak Devlet Başkanı Saddam Hüseyin'in büyük oğlu Uday'ın gazetesi Babil, Irak'ın Körfez Savaşı sırasında kitle imha silahlarına sahip olduğunu, ancak bu silahları kullanmadığını yazdı. 
     Gazete, bu silahların Irak tarafından kullanılmamasının nedenini, ''Irak'ın kendi halkına ve dünya halklarına yönelik duyduğu sorumluluk'' olarak açıkladı. 
     1991 Körfez Savaşı'ndan sonra, Irak'ta bulunan her türlü kitle 
     imha silahlarının imha edildiğini belirten gazete, ''Irak'ta bu silahlar imha edildikten sonra, bir daha Irak'ın Amerika'yı ya da bölgeyi tehdit etmek için bu silahları üreteceğine hiç kimsenin inanmayacağını'' yazdı. Irak'ın kitle imha silahları ürettiği ya da ABD'yi tehdit ettiği iddialarını ''çocukça'' olarak niteleyen gazete, ABD'nin Irak ile probleminin temelinde, ''Irak milli rejimine karşı olmasının'' bulunduğunu öne sürdü. Gazete, ABD'nin Irak ile olan ikinci problemini de ''Irak halkının efsanevi bir şekilde kendi rejiminden yana olması'' olarak ifade etti. Irak'ın ABD'ye karşı tavrı ile bu ülke için üçüncü bir problemin ortaya çıktığını yazan gazete, ''hak, egemenlik ve bağımsızlığı savunmak amacıyla Amerikan yönetimine karşı çıkan Irak'ın dünya halkları için bir örnek olduğunu'' belirtti. 
     






</TEXT>
</DOC>
