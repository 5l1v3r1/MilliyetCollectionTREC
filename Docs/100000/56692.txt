<DOC>
<DOCNO> 56692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur26.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinemacılardan "Salkım Hanım'ın Taneleri"ne destek 
</HEADLINE>
<TEXT>

     -TARTIŞILAN FİLMLERE SİNEMACILARDAN DESTEK... 
     -SİNEMA MESLEK BİRLİKLERİ, ''SALKIM HANIMIN TANELERİ'' VE ''BÜYÜK ADAM, KÜÇÜK AŞK'' FİLMLERİNE DESTEK VERDİ ANKARA A.A - 11.12.2001 - Sinema meslek birlikleri, son günlerde bazı tartışmalara neden olan ''Salkım Hanımın Taneleri'' ve ''Büyük Adam, Küçük Aşk'' adlı filmlere destek verdi. 
     Çağdaş Sinema Oyuncuları Derneği ÇASOD , Sinema Oyuncuları Derneği SODER , Sinema Emekçileri Sendikası SİNE-SEN , Sinema Eseri Sahipleri Meslek Birliği SESAM , Film Yapımcıları Derneği FİYAP 
     temsilcilerinin imzasıyla yapılan açıklamada, şöyle denildi 
     ''Son haftalarda özellikle basın yoluyla başlatılan ve bir cadı kazanı görünümü alan sinema ürünleri ve sanatçılarına yönelik saldırıları tepkiyle karşılıyoruz. 
     Salkım Hanımın Taneleri ile başlayan ve Büyük Adam, Küçük Aşk 
     filmine de bulaşan bu cadı avcılığı, sinemacıların binbir zahmetle elde ettiği ifade özgürlüğüne ve sanatçıların emeklerine karşı çirkin ve vahim bir saldırıdır. Bu filmin TRT'de gösterilmesini sorgulayanlar ve bunun, filmin devlet katında meşruiyet kazandığı anlamına geldiğini söyleyerek suçlamalar üretenler, yarın, tüm filmlere Kültür Bakanlığı kanalıyla işletme belgesi alındığına göre, apaçık olarak neyi hedef gösterdiklerini birçok kez düşünmek zorundadır. Biz sinemacılar, tümüyle sinema mesleğinin seçkin temsilcileri tarafından film festivallerinde ödüllendirdiğimiz, ülkemizi temsilen yurtdışına gönderilmek üzere seçtiğimiz bu filmleri ve onları üreten meslektaşlarımızı destekliyoruz.'' 
     






</TEXT>
</DOC>
