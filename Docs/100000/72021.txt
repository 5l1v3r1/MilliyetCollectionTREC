<DOC>
<DOCNO> 72021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur16.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite yurdunda vahşet.. 
</HEADLINE>
<TEXT>

     Mersin'de, Yurt-Kur'a bağlı öğrenci yurdunda, bir üniversite öğrencisi, iple bağlanmış ve bileklerinden jiletle kesilmiş olarak bulundu. Öğrenci, Devlet Hastanesi yoğun bakım servisinde tedavi altına alındı. 
     Emniyet yetkililerinden alınan bilgiye göre, bir ihbar üzerine, Gazi Mustafa Kemal Bulvarı'ndaki öğrenci yurdunun, 6. kattaki yatakhanesine giden ekipler, Mersin Üniversitesi İşletme Fakültesi Pazarlama Bölümü 2. sınıf öğrencisi olduğu belirlenen Ömer Kılıç'ı 21 , iple bağlanmış ve bilekleri jiletle kesilmiş olarak buldular. 
     Şuuru kapalı olan öğrenci, Devlet Hastanesi'ne kaldırılarak yoğun bakım servisinde tedaviye alındı. 
     Yetkililer, olay yerinde, ''Bozkurtların olduğu yerde çakallar barınamaz'' yazılı bir not bulunduğunu belirttiler. 
     Gazi Mustafa Kemal Bulvarı'ndaki öğrenci yurdunun 6. kattaki yatakhanesinde, ihbar üzerine giden polislerce, iple bağlanmış ve bilekleri jiletle kesilmiş olarak bulunan Mersin Üniversitesi öğrencisi Ömer Kılıç, yoğun bakımdan çıktıktan sonra verdiği ifadede ''Beni etkisiz hale getirdiler. Çakal diyerek boğazıma sarıldılar. Öldürüleceğimi düşündüm, kendimi kaybetmişim'' dedi. 
     Tedavi gördüğü Devlet Hastanesi yoğun bakım servisinde ifadesini güçlükle verebilen Kılıç grubun, oda arkadaşı Buğra Satıcıoğlu'na da saldırdığını öne sürdü. 
     Emniyet yetkililerinden alınan bilgiye göre, olayla ilgili olarak, asayiş, terör ve güvenlik şubesi ekipleri, üç ayrı koldan soruşturma yapıyor. 
     Bu arada, gözaltına alınan Kılıç'ın oda arkadaşı Burak Satıcıoğlu'nun, ifadesinde, uykudayken tanımadığı birkaç kişinin saldırısına uğradıklarını ve kendisinin güçlükle kurtulduğunu söylediği bildirildi. 
     






</TEXT>
</DOC>
