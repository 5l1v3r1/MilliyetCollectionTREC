<DOC>
<DOCNO> 63310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur17.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Hedefimiz ölüm cezasını tamamen kaldırmak" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, 2002 yılı iyi değerlendirildiği takdirde, Türkiye'nin 2007 yılında AB'ye tam üyelik hedefini gerçekleştirebileceğini 
     söyledi. 
     CNN Türk'te bir programa konuk olan Yılmaz, Türkiye'nin AB'ye üyelik sürecini değerlendirirken, Türkiye'nin 13 aday ülke arasında tam üyelik müzakerelerine başlamayan ve üyelik perspektifi belirsizlik taşıyan tek ülke olduğunu belirtti. Yılmaz, 2002 yılının Türkiye için önemine dikkati çekerek, şöyle dedi 
     ''Türkiye 2002 yılını iyi değerlendirirse, özellikle Ulusal Program'daki UP kısa vadeli hedefleri 2002 yılı içinde gerçekleştirebilir ve tam üyelik müzakerelerini başlatabilirse, Türkiye'nin Bulgaristan ve Romanya'nın dahil olduğu ikinci genişleme dalgasına katılma ihtimali vardır. Türkiye bu dalgaya katıldığı zaman, 2007 yılında tam üyelik hedefini gerçekleştirebilir. Avrupa 
     Parlamentosu seçimleri 2008'de olacağından, Türkiye bundan sonra tam üyelik hedefi olarak 2008 yılına odaklanmalıdır, ama bunun ilk şartı bu yıl tam üyelik müzakerelerini başlatmaktır.'' Önümüzdeki ikibuçuk aylık zaman zarfında kısa vadeli hedeflerin tamamını gerçekleştirmek durumunda olduklarını, bunun hükümetin AB'ye taahüdü olduğunu kaydeden Yılmaz, UP ile Katılım Ortaklığı Belgesi arasında vadeye ilişkin en önemli farkın, ölüm cezası konusundan kaynaklandığını söyledi. 
     Anayasa değişikliğiyle ölüm cesazının daraltıldığını, sadece savaş ve terör suçlularına indirgendiğini belirten Yılmaz, bunun İlerleme Raporu'nda tatminkar bulunmadığını hatırlatarak, şöyle konuştu 
     ''Türkiye bunu bir geçici düzenleme olarak yaptı. Hedefimiz ölüm cezasını tümüyle ceza kanunundan çıkartmak. Önümüzde bir fırsat var. 
     TCK değişikliği Meclis'e gelecektir. Orada bunu kaldırabiliriz, ama Anayasa'da bunun darıltılmış olması dahi, AB açısından o kadar tatmin edici olmasa da, Türkiye'deki iç hukuk açısından çok önemli bir gelişmedir. Kamuoyunun bu konuya hazırlanması açısından önemlidir. 
     Zannediyorum ki, bu hedefi, her ne kadar orta vadeli hedef olarak benimsersek de, bu sene içerisinde gerçekleştireceğiz.'' Yılmaz, koalisyon ortaklarının üzerinde mutabakata vardığı uyum yasalarının AB kriterlerini tam olarak karşılayıp karşılamadığının ise tartışılabileceğini kaydetti 
     ''Benim gönlüm bu uzlaşmanın daha geniş olmasından yanaydı. Umarım ki, Meclis'te de bu genişleme gerçekleşebilir. Zannediyorum önümüzdeki haftabaşı Meclis Adalet Komisyonu'nda görüşülecek ve aynı hafta içinde Genel Kurul'da bunu sonuçlandırmayı hedefliyoruz. Gerek Komisyon'da, gerekse Genel Kurul'da bu konuda iyileştirmeler, düzenlemeler söz konusu olabilir, ama netice itibariyle yaptığımız düzenlemenin Anayasa değişiklikleriyle getirilen açılımları, hiç olmazsa asgari düzeyde karşıdığını, hayata geçirdiğini söyleyebilirim.'' Türkiye'nin AB Konvansiyonu'na davet edilmesini de değerlendiren Yılmaz, ''Türkiye'nin konvansiyondaki varlığı dahi, Avrupa'nın geleceği konusunda bir sinyaldir'' diye konuştu. 
     Konvansiyon'a katılacak diğer ülkelerin nüfuslarının büyük çoğunluğunun Hıristiyan olduğuna dikkati çeken Yılmaz, konvansiyona Türkiye'nin davet edilmesi, ''11 Eylül sonrası dünyada yaşanan gerilimlere karşı AB'nin bakışını yansıtır'' yorumunda bulundu. 
     Yılmaz, Türkiye'nin Konvansiyon'a katkıları ise ''Türkiye, İslam aleminin dünya bakışını AB'ye taşıyabilir, AB'nin değerlerini de İslam alemine taşıyabilir. Bu açıdan Konvansiyon'a çok büyük katkılarda bulunabileceğimize inanıyorum'' sözleriyle açıkladı. Almanya'da yapılacak genel seçimleri de değerlendiren Yılmaz, Hıristiyan Demokratlar'ın iktidara gelmesi durumunda, ''Türkiye'nin AB üyelik süreci olumsuz etkilenir, ancak böyle bir olasılık çok düşük'' dedi. 
     
     ABD Gezisi... 
     Başbakan Yardımcısı Yılmaz, Başbakan Bülent Ecevit'in ABD gezisini de değerlendirdi. 
     Yılmaz, gezi öncesinde beklentilerle birlikte, bazı endişelerin de bulunduğunu belirterek, şöyle konuştu 
     ''Memnuniyetle tespit ettik ki, bu ziyaret sırasında beklentilerimiz büyük ölçüde gerçekleşti, buna mukabil endişelerimiz, kaygılarımız gerçekleşmedi. Bizim en önemli beklentimiz, Türkiye ile Amerika arasındaki ikili ilişkilerin özellikle ekonomik boyutunda ilerleme sağlanmasıydı. Amerikan tarafı bu konuda çok yapıcı bir tutum sergiledi. Görüşmelerde, Amerika ile Türkiye arasındaki stratejik işbirliğinin ekonomik boyutunu da geliştirmek arzusunda oldukları, üstelik de bunu kurumsal bir yapıya bağlama eğiliminde oldukları açıkça ortaya çıktı. Bu fevkalade önemli bir gelişme Türkiye açısından. Zannediyorum kısa vadede de bunun olumlu sonuçlarını hep birlikte göreceğiz.'' Yılmaz, gezi öncesinde en önemli endişelerinin ise Irak konusu olduğunu belirterek, şöyle devam etti 
     ''Bizim en önemli endişemiz, Irak konusunun gündeme gelmesi ve Türkiye'nin bu konuda bir emrivaki ile karşı karşıya kalmasıydı. Bu konuda da endişeye mahal olmadığı ortaya çıktı. Amerikan yönetimi Irak'la ilgili şu anda herhangi bir müdahale düşüncelerinin olmadığını, ileride böyle bir durum söz konusu olursa, mutlaka Türkiye ile danışmak suretiyle nihai kararı vereceklerini ifade ettiler, ki bu da bizim için çok olumlu bir gelişmedir.'' 
     






</TEXT>
</DOC>
