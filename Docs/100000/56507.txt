<DOC>
<DOCNO> 56507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur15.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, "kültür mozaiği" sözünü ihanet olarak görüyor.. 
</HEADLINE>
<TEXT>

     DSP Sivas Milletvekili Cengiz Güleç'in Türk-İslam Sentezi'ni eleştirerek, Türkiye'de kültür mozaiğinden bahsetmesine, MHP Bitlis Milletvekili İbrahim Halil Oral, ''Türk olan bir halkın mozaik olduğunu iddia etmek, ilmi düşünceye mizah katmak, politikaya ise delalet ya da ihanet bulaştırmaktır'' diye yanıt verdi. 
     Kültür Bakanlığı, Milli Eğitim Bakanlığı, YÖK ve devlet üniversitelerinin 2002 bütçesi üzerinde konuşan DSP Sivas Milletvekili Güleç, 12 Eylül 1980'den sonra Aydınlar Ocağı'nın ortaya attığı ''Türk-İslam Sentezi''ni eleştirdi. Bu sentezin bir kültür politikası olarak uygulandığını hatırlatan Güleç, ''Türk-İslam Sentezi, tarihsel gerçeklere uygun olmadığı gibi tutarlı da değildi'' dedi. 
     Tanrı kelamı olan İslam ile etnik bir köken olan Türklüğün birleştirilmeye çalışıldığını anlatan Güleç, sözde liberal olan bazı partilerin de tarihsel köklere sıkı sıkıya sahip çıktıklarını söyledi. 
     Güleç, değişmez metinlerden oluşan İslam ile Türk'ün sentezinin mümkün olamayacağını ifade ederek, ''Türk-İslam Sentezi'nin asıl amacı, Türklüğü İslam içinde eritmekti'' diye konuştu. 
     Ulusal kimlik ve ulusal kültürün henüz oluşturulamadığını savunan Güleç, Türkiye'nin bir kültür mozaiği olduğuna dikkati çekti. Güleç, etnik milliyetçi akımlar ile köktendinci akımların sosyal bağları zedelediğini anlattı. 
     
     MHP'li Oral 
     MHP Grubu adına söz alan Bitlis Milletvekili İbrahim Halil Oral, dünyanın hiçbir ülkesinde anadil dışında bir dille eğitim yapılmadığını belirterek, ''Bu, Atatürk'ü nasıl anlamak '' diye sordu. 
     Son yıllarda kültür politikalarını Batı karşısında ''kompleksi olan'' bazı aydınların yönlendirdiğini iddia eden Oral, bu uygulamada milli kültürün dışlandığını, batı kültürüne ise kapıların sonuna kadar açıldığını söyledi. Oral, şöyle devam etti 
     ''Kültür mozaiği kavramı da DSP milletvekili gibi aydınlar tarafından geliştirilmektedir. Bu kavramın ilkeleri, Türkiye gerçekleriyle asla bağdaşmamaktadır. Mozaik özelliği taşıyan bir toplumun sosyal yapısında milletleşme süreci gerektiği gibi gerçekleşemez. Tarihe baktığımızda sadece insan bakımından değil, taşıyla toprağıyla Türk olan bir halkın mozaik olduğunu iddia etmek, ilmi düşünceye mizah katmak, politikaya delalet ya da ihanet bulaştırmaktır.'' MHP'nin, Türklük ile İslam, devlet ile millet arasında bir köprü olduğunu kaydeden Oral, konuşmasının sonunda Kültür Bakanı İstemihan Talay'a teşekkür etti. 
     






</TEXT>
</DOC>
