<DOC>
<DOCNO> 70767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur05.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik Bartholomeos ABD'ye gitti 
</HEADLINE>
<TEXT>

     Fener Rum Patriği Bartholomeos, özel bir uçakla ABD'ye gitti. 
     Bartholomeos, hareketinden önce Atatürk Havalimanı'nda yaptığı açıklamada, ziyaretinin esas amacının, ABD'deki Ortodoks Başpiskoposluğu'nun kuruluşunun 80. yıldönümü kutlamalarına katılmak olduğunu söyledi. 
     Bu vesileyle ABD Başkanı George Bush'un, kendisini Beyaz Saray'a davet ettiğini belirten Bartholomeos, şunları kaydetti 
     ''Buluşmamız, yarın öğleden sonra gerçekleşecek. Yarım saat verdiler. Ondan önce ABD Dışişleri Bakanı Colin Powel ile görüşeceğim. 
     Bu görüşme de yarın saat 11.00'de olacak. Dışişleri Bakanı'nın ardından Türkiye Büyükelçiliği'ne gideceğim ve büyükelçimiz ile görüşüp, yemek yiyeceğiz.'' Bartholomeos, Washington'da 2 gün kaldıktan sonra Boston'a, ardından da New York'a gideceğini ifade ederek, ''Başpiskoposluğun kuruluş yıldönümü nedeniyle orada büyük törenlerimiz olacak. Yıkılan Dünya Ticaret Merkezi'nin ikiz kulelerinin bulunduğu yerde dua okuyacağım'' dedi. 
     ''ABD Başkanı Bush ile neler görüşeceğinin'' sorulması üzerine Bartholomeos, ''Belli bir konu yok. Dinlerarası diyalog hakkında, barışın sağlanması için dinin rolü, katkısı, özellikle bunun etrafında olacak. Din özgürlüğü, insan hakları konuları var. Hepimizi ilgilendiren konulardır'' diye konuştu. 
     Patrik Bartholomeos, ''Başkan Bush'un sizi belli bir çağırma nedeni var mı '' sorusunu ise ''Zannediyorum ki, şahsen ben ve patrikhanemiz, dinlerarası diyalog, çevre sorunları ile senelerden beri özellikle uğraştığımız için, ABD hükümeti bunları takip ve takdir ediyor. Bunların hakkında görüşmemizi lüzumlu gördüler'' diye yanıtladı. 
     






</TEXT>
</DOC>
