<DOC>
<DOCNO> 96369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo16.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şok... Tuncay'ın köprücük kemiği kırıldı 
</HEADLINE>
<TEXT>

     Yeni sezon hazırlıklarının ikinci etap çalışmalarını Avusturya'da yaptığı kampla sürdüren Fenerbahçe'de, Tuncay şoku yaşanıyor. 
     Hazırlıklarını Going kasabasında sürdüren sarı-lacivertli takımın sabah yaptığı antrenmanda sakatlanan yeni transfer Tuncay Şanlı'nın sol köprücük kemiğinde kırık tespit edildiği açıklandı. 
     Kulüp doktoru İsmail Başöz, sarı-lacivertli kulübün resmi internet sitesinden yaptığı açıklamada, genç futbolcunun 30-40 günlük bir sürenin ardından normal antrenmanlara başlayabileceğini kaydederek, şöyle konuştu 
     ''Sabah antrenmanında omzunun üstüne düşen futbolcumuz Tuncay'ın sol köprücük kemiğinde kırık tespit edildi. Futbolcumuza gerekli müdahale yapıldı. Birkaç gün içinde sportif rehabilitasyonuna başlanacak. Herhangi bir komplikasyon olmazsa futbolcumuzun 30-40 gün sonra normal antrenmanlara başlaması beklenmektedir.'' Sarı-lacivertlilerin, Sakaryaspor'dan transfer ettiği genç futbolcu antrenmanlarda gösterdiği başarılı performansıyla teknik direktör Werner Lorant'ın en beğendiği futbolcular arasında yer alıyordu. 
     Bu arada, Fenerbahçe Kulübü Başkanı Aziz Yıldırım ile yöneticiler Mahmut Uslu, Murat Özaydınlı ve Sıtkı Murat Aşık, sarı-lacivertli takımın bu akşam FC Kaiserslautern ile oynayacağı maçla başlayacak Alpen Cup 2002 turnuvasını izlemek için Avusturya'da kampa katıldı. 
     





</TEXT>
</DOC>
