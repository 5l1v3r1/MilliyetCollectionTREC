<DOC>
<DOCNO> 64888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/guncel/gun00.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times Uzanlar’ın Amerika’da mal varlığı olduğu için dava New York’ta açıldı 
</HEADLINE>
<TEXT>
Uzan davasını dünya konuştu 
Dünyanın en etkin yayın organları Uzan davasına geniş yer ayırdı. Wall Street Journal, "Motorola ve Nokia Türk Hamamı’nın bedelini ödetecek" diye yazdı 
     DIŞ HABERLER SERVİSİ 

     Uzanlar aleyhine açılan davaya dünyanın en büyük basın yayın organları geniş yer ayırdı. Wall Street Journal, haberi "Motorola ve Nokia, Türk Hamamı’nın bedelini ödetecek’ başlığıyla verdi. İşte dünya basınından şok yorumlar... 
     
     Associated Press 
     Motorola ve Nokia, Türkiye’nin ikinci büyük cep telefonu ağını işleten aileyi, yeni jenerasyon ağ kurmak için borç alıp geri ödemeyerek dolandırıcılık yapmakla suçladı. Manhattan’daki Bölge Mahkemesi’ne açılan davada, İstanbul merkezli Telekomünikasyon Hizmetleri AŞ’yi elinde tutan Uzan ailesinin fertlerinin, Motorola ve Nokia’yı dolandırma niyetiyle borç anlaşmaları yaptıkları iddia edildi. Dava dilekçesinde, "dolandırıcılık amaçlı yolsuzluk çetesi kurmak" da dahil, toplam 13 suçlama yer alıyor... Davalar Kemal Uzan, Telsim Yönetim Kurulu Başkanı Hakan Uzan, Yönetim Kurulu Üyesi Cem Uzan ve Uzanlar’ın kontrolündeki üç şirket ile aileye mensup kişi hakkında açıldı. 
     Motorola’nın danışmanı Peter Lawson, "Bu normal olmayan davayı ortaklaşa açıyoruz, çünkü Uzanlar’ın sorunu iyi niyet çerçevesinde çözme niyeti yok" dedi. Lawson, "Bu, taraflar arasında normal bir ticari anlaşmazlık değil, daha çok, Uzanlar’ın hem Motorola, hem de Nokia’yı önceden tasarlayarak ve yasadışı şekilde soyma girişimidir" diye konuştu. 
     
     AFP Fransız Haber Ajansı 
     Amerikan Motorola şirketi ile Fin mobil telefon devi Nokia, Türkiye’deki Telsim mobil şirketini önceden tasarlanmış yolsuzlukla suçlayarak 3 milyar dolarlık dava açtı... Dava dilekçesinde, Uzanlar’ın, Telsim’le meşru iş görüntüsü altında, Motorola ve Nokia’dan para aldığı öne sürüldü. Dilekçede, ailenin, Motorola ile Nokia’yı dolandırmak için yasadışı yollara başvurduğu, parayı aklamak için de Telsim’i kullandığı belirtildi. Aile üyelerinin ayrıca, alınan parayı kaybetmek için Telsim’in mallarını ilgisi olmayan gruplara aktardığı kaydedildi. 
     
     Reuters 
     Dava, Amerikan Dolandırıcılık ve Yolsuzluk Amaçlı Örgütler RICO Yasası’nı çiğnemekten açıldı... RICO Yasası, eyaletler arası meşru işlerde organize suçu ve dolandırıcılığı önlemeyi amaçlıyor. Ancak yasa zamanla uluslararası işler veya dış ticarette meydana gelen yasadışı eylemleri de kapsamaya başladı... Bear Stearns analisti Wojtek Uzdelewicz, açılan davanın çok uzun süreceğini hatırlatarak, asıl amacın Türk hükümeti üzerinde baskı yapmak olduğunu söyledi... 
     
     TRT ve AA 
     Davaya ilişkin haberler dün resmi yayın kuruluşları TRT ve Anadolu Ajansı’nın AA haber bültenlerinde de yer aldı. TRT kanalları, önceki gece ve dün sabah haber bültenlerinde bu gelişmeyi duyururken, AA da Motorola ve Nokia’nın kararına bülteninde yer verdi. Bu haberlerde özetle, Motorola ve Nokia’nın, 3 milyar dolar alacak için Telsim aleyhinde dava açtığı belirtildi. 
     
     Wall Street Journal 
     Gazete, haberi, "Motorola ve Nokia, Türk Hamamı’nın bedelini ödetmek için dava açtı" başlığıyla verdi. Gazetede, Uzan ailesinin sahte güvenceler göstererek mal ve finansman elde ettiğini, sonra da çeşitli hilelerle yükümlülüklerinden kaçtığı için Motorola ve Nokia tarafından mahkemeye verildiğini yazdı. Uzan ailesinin ana şirketi olan Rumeli Holding’in, davanın açıldığı pazartesi günü telefonlara yanıt vermediğini kaydeden WSJ, "Telefona çıkan bir operatör, davayla ilgili soruları yanıtlayacak hiçbir yetkili yok dedi" diye yazdı. Gazete şöyle devam etti "Uzan ailesi Türkiye’de saldırgan taktikleriyle tanınıyor. Ellerinde bir banka, bir GSM şirketi, televizyon kanalları ve gazete bulunuyor. Ellerindeki medya grupları, Uzan ailesinin çıkarlarına ters düşen kişilere saldırmak amacıyla kuruldu. Uzan ailesi ayrıca hisseleri halka arz edilmiş iki elektrik şirketine de sahip bulunuyor. Motorola’nın Türkiye’deki operasyonlarına yakın bir isim, Telsim’le iş yapmaması konunda Amerika’daki merkez yönetimin uyarıldığını söyledi." 
     
     New York Times 
     Amerikan New York Times gazetesi "İki dev Türk baş ağrısını dava etti" başlığıyla yayımladığı haberde davanın ayrıntılarına yer verdi. 
     
     Financial Times 
     İngiliz Financial Times gazetesi "Motorola ve Nokia 3 milyar dolar için Uzanlar’ı dava etti" başlıklı haberinde davanın ayrıntılarına yer verdikten sonra şöyle yazdı "Motorola’nın verdiği bilgiye göre davanın New York’ta açılmasının nedeni, Uzanlar’ın Amerika’da malvarlıklarının bulunması ve New York’ta mukim olarak kayıtlı bulunmaları. Telsim’in borçları konusu, Türkiye Başbakanı Bülent Ecevit’in bu ay içinde ABD’ye yaptığı ziyaret sırasında da Amerikalı yetkililer tarafından gündeme getirildi. Bu hukuk savaşının yabancı sermayenin Türkiye’ye girişini engelleyeceği yolunda derin endişeler var." 
     
Telsim Üzgünüz      Telsim, Reuters Ajansı tarafından dünyaya duyurulan "Motorola ve Nokia’nın, Telsim ve hissedarları aleyhine New York Federal Bölge Mahkemesi’nde" dava açmalarıyla ilgili haberi, üzüntüyle karşıladıklarını bildirdi. Telsim tarafından yapılan yazılı açıklamada şöyle denildi "Uzun süredir çalıştığımız iş ortaklarımız tarafınca, güvenliğimizi zedelemek amacıyla teşebbüs edilen ve dolayısıyla temel kişilik haklarımıza saldırı anlamına gelen bu beklenmedik davranış nedeniyle üzgünüz. Telsim ve hissedarları, tüm güçleri ile meşru haklarını koruyacak, Motorola ve Nokia’nın bu davranışının temelsiz ve iş etiklerine uygun olmadığını ortaya çıkaracaktır." 
     
     HUKUKÇU GÖRÜŞÜ 
İki yönlü dava      Uzanlar’a karşı Motorola ve Nokia tarafından açılan davanın hem ceza hem de ticaret hukuku taraflarının bulunduğu belirtiliyor. Hukukçular, davanın kazanılması halinde Amerikan Mahkemesi’nin Uzanlar’ın Amerika’daki tüm para ve malvarlıklarına tedbir koydurarak hükmü infaz ettireceklerini belirtiyor. Hukukçular, Uzanlar’ın Amerika’daki para ve malvarlıklarının haczi karşılamaması halinde Amerikan Mahkemesi’nin kararın infazı için Uzanlar’ın Türkiye’deki varlıklarına haciz koydurma yoluna gideceklerini de kaydediyor. 
     



 GÜNCEL 






















</TEXT>
</DOC>
