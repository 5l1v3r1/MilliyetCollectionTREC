<DOC>
<DOCNO> 85817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/spo02.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega işi bitti 
</HEADLINE>
<TEXT>

Fenerbahçe uzun süredir peşinde olduğu Arjantinli futbolcunun bonservisini 7.5 milyon dolara aldı. Yıldız oyuncu ile üç yıllığına el sıkışan Sarı-Lacivertliler, River Plate’le de her konuda anlaştı, transfere noktayı koydu 
     YALÇIN TÜRK 

     Yıldırım’dan sıkı pazarlık 
     FENERBAHÇE, uzun süredir peşinde olduğu Arjantin futbolunun süper starı Ariel Ortega’nın transferini dün sonuca bağladı. Üç gündür Arjantin’de bulunan Transfer Komitesi Üyesi Ali Yıldırım, River Plate’li yöneticilerle yaptığı kıran kırana pazarlık sonrası yıldız futbolcunun işini bitirdi. Ortega’nın bonservisi toplam 7.5 milyon dolara mal olurken, ödemesinin üç yıla yayıldığı belirtildi. Fenerbahçe, bonservis için Parma’ya 2.5, River Plate’e 5 milyon dolar ödeyecek. 
     
     Eşi de ikna edildi 
     SARI - LACİVERTLİLER Arjantinli oyuncu ile yıllığı 2 milyon dolar olmak üzere üç yıllık anlaşma imzalayacak. Sözleşmenin önümüzdeki hafta içerisinde İstanbul’da menajerlerle ya da Japonya’da Ortega ile yapılacağı bildirildi. Anlaşma sonrası River Plate’li yöneticiler, "Maradona’dan sonra Arjantin futbolunun en büyük yıldızını Fenerbahçe’ye sattık" açıklamasını yaptılar. Ortega’nın eşinin transfere önce karşı çıktığı daha sonra ikna olduğu öğrenildi. 
     
     Sırada Almeyda var 
     ARJANTİN gazeteleri de dünkü sayılarında Ortega’nın transferine geniş yer verdi. Ole gazetesi, "Ortega, iki yıl aradan sonra yeniden Avrupa’da ve Sarı - Lacivertli forma ile Şampiyonlar Ligi’nde oynayacak" ifadelerini kullandı. Bu arada Fenerbahçeli yöneticiler, Almeyda’nın transferinde de büyük aşama kaydettiklerini ve önümüzdeki hafta içerisinde İtalyan Parma’nın Arjantinli yıldızının da transferinin netleşeceğini bildirdiler. 
     
Ümit Özat’a vize verilmedi      YUSUF KOBAL 

     NEWCASTLE’DAN sonra İskoçya’nın Celtic takımının da talip olduğu Ümit Özat’a yönetimden vize çıkmadı. Sarı - Lacivertli yöneticiler, yıldız oyuncularına teklifler gelmesinden mutluluk duyduklarını söylediler, "Ancak gelecek yıl kendisine ihtiyacımız var. Teknik Direktör Lorant da Ümit’ten vazgeçmiyor" ifadelerini kullandılar. 
     ÜMİT Özat ise bu sezon Fenerbahçe forması altında şampiyonluk yaşamak istediğini belirtti, "Başkanımızın büyük hedefleri var. O yüzden ayrılmayı kesinlikle düşünmüyorum. Ama bir gün Avrupa’ya gideceğim" diye konuştu. Ancak Celtic teknik direktörü David O’Neil, Ümit’i izlemek üzere Kore’ye gideceğini açıkladı. 
     
Rekabet iyidir’      YUSUF DURSUN 

     TATİLİNİ Ege’de geçiren Fenerbahçe’nin golcü futbolcusu Oktay Derelioğlu, Milli Takım’a övgüler yağdırdı. Yıldız futbolcu, "Türkiye’nin Dünya Kupası’nda başarılı maçlar çıkaracağına inanıyorum. İkinci tura kesinlikle yükseliriz. Çünkü çok iyi bir kadroya sahibiz. Ben Milli Takım’ın çok iyi yerlere geleceğini düşünüyorum" diye konuştu. 
     YENİ sezonda Teknik Direktör Lorant’tan mutlaka formayı kapacağını da söyleyen Oktay, yeni transferlerin rekabeti artıracağını, bunun da Fenerbahçe için daha iyi olacağını kaydetti. Golcü futbolcu, "Liglerin başlamasını sabırsızlıkla bekliyorum. Gollerimle Fenerbahçe taraftarlarını coşturacağım" ifadelerini kullandı. 
     
Gurbetçi arayışı      TEKNİK Direktör Lorant, Almanya’da gurbetçi oyuncu arayışlarını sürdürüyor. Alman hoca Bayern Münih’ten transfer edilen Erdal Kılıçaslan tarzındaki yetenekli gençleri yakın takibe aldı. Bu arada Erhan Albayrak’ın bonservisiyle ilgili Bielefeld kulübü ile de görüşmelerin sürdüğü, tecrübeli oyuncunun önümüzdeki günlerde imza atacağı belirtildi. 
     
Liseyi aldılar      SARI - LACİVERTLİ yönetim bu yazı halka arz çalışmalarıyla geçirmeyi kararlaştırırken, Şükrü Saracoğlu Stadı’nın yanında bulunan ve iş merkezi haline dönüştürülecek olan Kenan Evren Lisesi de Fenerbahçe’nin oldu. Yönetim, buraya lüks bir iş merkezi yapıp, önümüzdeki sezonun sonuna kadar stadın maraton tribününü de bitirmeyi amaçlıyor. 
     
Denizli’den mesaj      FENERBAHÇE’NİN eski hocası Mustafa Denizli ve Galatasaray’ın eski yöneticisi Abdurrahim Albayrak, Alman Lisesi’ndeki panele katıldılar. Denizli, "Hiçkimse başarısız olduğumu söyleyemez. Çalıştırdığım takımlarda 1. sayfada yer aldım. Bu devam edecek" dedi. Albayrak ise, "Lucescu’yu iki kez göndermek istediler. Kendimi siper ettim" diye konuştu. 
     
Murat Yakın’ın acı günü      FENERBAHÇE’NİN eski oyuncularından Murat Yakın’ın 10 yıldır birlikte yaşadığı kız arkadaşı İtalyan Dian, Bassel’de geçirdiği trafik kazasında yaşamını yitirdi. Yakın’ın arabasıyla kaza geçirip ölen Dian bugün toprağa verilecek. İtalya’da bulunan ve haber üzerine büyük şok yaşayan Murat Yakın, İsviçre’ye dönerken polis tarafından sorguya alındı. 
     



 SPOR 




























</TEXT>
</DOC>
