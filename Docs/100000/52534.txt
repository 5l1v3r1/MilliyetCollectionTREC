<DOC>
<DOCNO> 52534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/ekonomi/eko15.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya tasfiye, ya hızlı satış 
</HEADLINE>
<TEXT>

Sonuçlanan ihaleler 15 günde onaylanacak. Özelleştirme kapsamındaki KİT’ler ÖYK kararıyla tasfiye edilebilecek 
     ANKARA Milliyet 

     Devlet Bakanı Yılmaz Karakoyunlu, özelleştirmenin hızlandırılması, programa alınan KİT’lerin giderek artan zararlarının önlenmesi amacıyla hazırlanan yasa taslağını dün Bakanlar Kurulu’na sundu. 
     Yeni taslakla özelleştirme yöntemleri, ihaleler, istihdam, yükümlülükler ve çalışanların nakli konularında düzenlemeler yapılıyor. Kanun taslağında karar organlarının yetki karmaşasına son verilerek, Özelleştirme Yüksek Kurulu ÖYK ve Özelleştirme İdaresi Başkanlığı’nın ÖİB yetkileri ve görevleri netleştiriliyor. 
     Yasa ile özelleştirilecek kuruluşların özelleştirme kapsamına alındıktan sonra ekonomik olarak daha kötüleştiği, çalışanların motivasyonunu yitirdiği, idareye bağlanması nedeniyle bağımsız hareket edemedikleri, ticari faaliyetlerini yürütemedikleri şeklindeki eleştirilerin giderilmesi amaçlanıyor. Kuruluşların görev zararları ile ilgili düzenlemenin yapıldığı taslakta, kapsama alınacak kuruluşun özelleştirilmesinin daha kısa sürede, daha süratle ve verimli gerçekleştirilmesi hedefleniyor. 
     

</TEXT>
</DOC>
