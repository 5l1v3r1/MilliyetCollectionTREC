<DOC>
<DOCNO> 78377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/ekonomi/eko02.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah şu krizler olmasaydı 
</HEADLINE>
<TEXT>

Kriz yıllarında büyüme sıfır olsaydı yıllık ortalama yüzde 6,2 büyüyecek, kişi başına milli gelir de 6518 dolar olacaktı 
     Devlet İstatistik Enstitüsü DİE ve çeşitli kaynaklardan elde edilen bilgilere göre, Cumhuriyet döneminde yıllık ortalama yüzde 4.8 büyüme oranını tutturan Türkiye, 15 yılını krizle geçirdi. 
     Türk ekonomisi, 1927 yılında yüzde 12.8, 1932 yılında yüzde 10.6, 1935 yılında yüzde 3, 1940 yılında yüzde 5, 1941’de yüzde 10.3, 1943’de yüzde 9.8, 1944’de yüzde 5.1, 1945’de yüzde 15.3, 1949’da yüzde 5.5, 1954 yılında yüzde 3 oranında küçüldü. Bu tarihten 1979 yılına kadar, 24 yıl kesintisiz büyüyen Türkiye ekonomisi, 1979 yılında yeniden krize girdi ve yüzde 0.5, 1980 yılında yüzde 2.8 geriledi. Bu tarihten sonra yeniden 13 yıl kesintisiz büyüme gerçekleştiren ekonomi, 1994 yılında yüzde 6.1, 1999 yılında yüzde 6.1 en son 2001 yılında da yüzde 9.4 küçüldü. 
     
     Eksi yerine sıfır olsaydı 
     Kriz yılları dışarıda bırakıldığında yıllık yüzde 7.8 gibi çok yüksek bir büyüme oranını tutturan Türkiye’nin bu performansı, bir türlü istikrar ortamının sağlanamamasının sonucu yaşanan krizlerle sona erdi. 
     Kriz yıllarını dışarıda bırakmak bir yana, kriz yıllarında büyüme eksi yerine sıfırda kalsaydı bile, Türkiye yıllık ortalama yüzde 6.2 büyüyecekti. Bu durumda 2001 yılında 2160 dolar olan kişi başına milli gelir de 6518 dolar olacaktı. 
     Türkiye, bugün yaşadığı birçok sorunu yaşamayacak, işçi, memur, emekli maaşları bugünkü seviyesinin üç katını bulabilecek, asgari ücret net 500-550 milyon liraya ulaşacaktı. Eğitime, sağlığa, yatırıma üç kat para ayırabilecekti. 
     



 EKONOMİ 














</TEXT>
</DOC>
