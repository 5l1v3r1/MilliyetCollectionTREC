<DOC>
<DOCNO> 84894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sondun06.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de bağımlılara reçeteyle eroin verilmesi tartışılıyor 
</HEADLINE>
<TEXT>

     The Observer gazetesi, İngiltere İçişleri Bakanlığı'nın, eroin bağımlılarının milli sağlık sistemi tarafından reçeteyle dağıtılacak ihtiyaçları kadar eroini kontrol altındaki alanlarda kullanmalarına yönelik hazırlıklarının parlamentoda destek bulacağını yazdı. 
     Gazetenin haberinde, İçişleri Bakanı David Blunkett'in, sonbaharda başlayacak büyük rehabilitasyon kampanyasında yer almayı kabul eden bütün bağımlıların, ihtiyaçları olan eroini reçeteyle elde etmelerine olanak sağlanması gerektiği yolundaki görüşünün, parlamentoda da kabul göreceği öne sürüldü. 
     Gazete, parlamentodaki İçişleri Bakanlığı Komisyonu'nun konuyla ilgili raporunun Blunkett'in görüşlerini destekler yönde çıkacağını da ileri sürdü. 
     Komisyonun, büyük tartışmalara yol açacağı belirtilen ''güvenli enjeksiyon'' bölgeleri oluşturulması önerisini de desteklemesi ve bazı Avrupa ülkelerinde olduğu gibi, bağımlıların uyuşturucuyu kontrol altında kullanmalarına olanak verilmesi bekleniyor. 
     İçişleri Bakanlığı sözcüsü de konuyla ilgili gelişmelerin uzun süredir beklendiğini belirterek, ''komisyonun bu önerileri desteklemesinde de şaşılacak bir taraf bulunmadığını'' söyledi. 
     Sağlık Bakanlığı ise eroinin milli sağlık sistemi içinde reçeteyle verilecek ilaçlar arasında yer almadığını ve henüz bu yönde bir hazırlıkları da bulunmadığını bildirdi. 
     İstatistiklere göre, İngiltere'de 250 bin dolayında eroin bağımlısı bulunuyor. 
     





</TEXT>
</DOC>
