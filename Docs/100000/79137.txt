<DOC>
<DOCNO> 79137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur07.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullahçıların öldürdüğü kadının cesedi aranıyor... 
</HEADLINE>
<TEXT>

     Terör örgütü Hizbullah'ın, İstanbul'da ölü ele geçirilen elebaşı Hüseyin Velioğlu'nun emriyle sorgulandıktan sonra öldürüldüğü belirlenen Özgür Elmas'ın cesedi, Kahramanmaraş'ın Pazarcık İlçesi'nde aranıyor. 
     Diyarbakır ve Gaziantep Emniyet müdürlükleri Terörle Mücadele ve İstihbarat şubelerinin, Pazarcık İlçesi Narlı Beldesi'ne bağlı Çöçelli Köyü yakınlarındaki ortak çalışması, Elmas'ın cesedinin gömüldüğü sanılan yerin üzerinden daha sonra yol geçtiği için iş makineleriyle yürütülüyor. 
     Gaziantep-Osmaniye karayolunun 44. kilometresi yakınlarındaki çalışma, yol yapımı sırasında kullanılan kayalar nedeniyle güçlükle yapılabiliyor. Ceset arama çalışmalarına, Pazarcık Cumhuriyet Savcısı da katılıyor. 
     Bu arada, jandarma timleri, aramanın yapıldığı bölgede güvenlik önlemi aldı. 
     
     ÖZGÜR ELMAS KİM 
     Cesedi aranan Özgür Elmas, terör örgütünde ''Ahmet Usta'' kod adı ile bilinen Ahmet Salih Karaaslan ile birlikte yaşadığı sırada, örgüt elebaşı Velioğlu ve örgütün üst düzey yönetimince, örgüte göre genel durumu uygun bulunmadığı için boğularak öldürülmüştü. 
     Ahmet Salih Karaaslan'ın bilgisi kapsamında, terör örgütünün sözde Gaziantep sözde askeri kanat sorumlusu Sadık Arslan ve Mehmet Sait Görge tarafından sorgulandıktan sonra boğularak öldürülen Özgür Elmas'ın cesedi bugüne kadar bulunamamıştı. 
     
     CİNAYETLER ZİNCİRİ 
     Özgür Elmas'ın öldürülmesinden sonra, Ahmet Salih Karaaslan'ın bu durumu anlatarak kendilerine sorun açabileceğini düşünen terör örgüt elebaşı Velioğlu'nun emri ile Ahmet Salih Karaaslan ve yine örgüt içerisinde olan kardeşi Hamza ve amcasının oğlu Mehmet Ali Karaaslan da tapusu, Sadık Arslan'ın birlikte yaşadığı Adile Çiçek adına kayıtlı villaya getirilerek sorguladıktan sonra boğularak öldürülmüş ve gömülmüştü. 
     
     CESETLER BULUNDU 
     Terör örgütüne yönelik operasyon kapsamında Diyarbakır'da gözaltına alınan Mehmet Sait Görge'nin verdiği bilgiler sonrası, 3 kişinin cesedi dün akşam villada bulunmuştu. 
     Emniyet Müdürü Ali Kalkan, dün akşam şu açıklamayı yapmıştı 
     ''Terör örgütü Hizbullah'a daha önce de Gaziantep'te birçok kez büyük darbeler vuruldu. Aralarında villa cephaneliğin de olduğu 6 örgüt evi ortaya çıkarılmıştı. Hizbullah'ın yakalanan üst düzey askeri kanat sorumlularının verdiği bilgi doğrultusunda operasyonlar kesintisiz sürdürülmüştü. 
     Elde edilen belge ve bilgiler sürekli değerlendiriliyor. 
     Gaziantep'te sorgulanıp öldürülen en az 4 kişinin daha cesedi olduğunu biliyorduk. Örgüt elemanları, Gaziantep'te sorgulanıp öldürülen kişilerin cesetlerinin olduğunu itiraf etmişlerdi, ancak şimdiye kadar yakalananlar, yerlerini bilmiyorlardı.'' 
     
     ''VİLLAYI DAHA ÖNCE DE ARAMIŞTIK'' 
     Diyarbakır'da yakalanan terör örgütü Hizbullah mensubu bir teröristin verdiği bilgi sonucu, daha önce terör örgütünün en büyük cephaneliğin ortaya çıkarıldığı villa evde kazı yapıldığını bildiren Kalkan, şöyle devam etmişti 
     ''Gaziantep'in, gelir düzeyi yüksek kesimlerinin oturduğu Emek Mahallesi'nde bulunan villa, terör örgütünün sözde Gaziantep askeri kanat sorumlusu olan Sadık Arslan'ın birlikte yaşadığı kadının üzerine tapuluydu. O sırada, ceset de arandı, ancak bulunamadı. 
     Diyarbakır ve Gaziantep Emniyet Müdürlüklerinin ortak çalışması sonucu bu başarıya ulaşıldı. Diyarbakır'da yakalanan ve ekiplerimiz tarafından getirilen bir teröristin verdiği bilgiler sonucu, cesetlerin villada olduğu anlaşıldı. 
     Diyarbakır'dan getirilen teröristin yer göstermesi sonucu, cesetlerin, her yeri didik didik aranan villanın, gözden kaçırılan bir merdiven altında olduğu anlaşıldı. Ekiplerimizce yapılan kazı sonucu, öldürüldüğü bilinen 3 amca oğlunun cesedi çıkarıldı.'' 
     





</TEXT>
</DOC>
