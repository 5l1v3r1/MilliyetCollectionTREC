<DOC>
<DOCNO> 94269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/soneko01.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye istihdam vergilerinin ağırlığında 1. sırada... 
</HEADLINE>
<TEXT>

     Türkiye'nin 30 OECD Ekonomik İşbirliği ve Kalkınma Örgütü ülkesi içinde, istihdam vergilerindeki ağırlık bakımından birinci sırada bulunduğu bildirildi. 
     Türkiye İşveren Sendikaları Konfederasyonu TİSK tarafından hazırlanan ''Yatırım Ortamının İyileştirilmesi ve İstihdamın Artırılması'' konulu rapora göre, SSK primi, gelir vergisi ve işsizlik sigortası priminden oluşan istihdam vergilerinde 30 OECD ülkesi içinde 2000 yılında 3. sırada bulunan Türkiye, 2001 yılında birinci sıraya 
     yükseldi. 
     TİSK raporuna göre, OECD ülkeleri içinde istihdam vergilerinin ağırlığı bakımından Türkiye birinci sırayı alırken, Türkiye'yi İsveç, Belçika, Fransa, Macaristan, Finlandiya, Polonya, Yunanistan, İtalya, Almanya, Hollanda, Danimarka, İspanya, Slovakya, Avusturya, Çek Cumhuriyeti, Norveç, Portekiz, Kanada, Japonya, ABD, İsviçre, İngiltere, Yeni Zelanda, Güney Kore, Meksika, Avustralya, İrlanda, Lüksemburg ve İzlanda izliyor. 
     Rapora göre, Türkiye'de işçilik maliyetinin yüzde 43'ü istihdam vergilerine ayrılırken, bu oran OECD ülkelerinde ortalama yüzde 24, ABD'de yüzde 19, İrlanda da ise yüzde 13 düzeyinde bulunuyor. SSK prim yükünün geçmiş yıllara göre ikiye katlandığı vurgulanan TİSK raporunda, SSK primlerinin işgücü maliyetine oranının 1999'da yüzde 17 iken, 2001'de yüzde 31'e yükseldiği kaydedildi. 
     SSK primine esas kazanç sınırlarında 1 Nisan 2002 ve 1 Temmuz 2002'de iki aşamalı olarak yapılan artışın kümülatif yüzde 56 olduğu 
     vurgulanan TİSK raporunda, 1 Temmuz'dan itibaren asgari ücretli işçi için SSK'ya ayda 120 milyon ile 144 milyon lira arasında prim ödeneceği belirtilerek, ''işsizliğin had safhada olduğu bir ortamda bu durumun Türkiye açısından son derece vahim olduğu'' bildirildi. Raporda, üst sınır üzerinden 1 Temmuz'dan itibaren SKK'ya yapılacak aylık ödemenin 598 milyon ile 721 milyon lira arasında olacağına dikkat çekilerek, bu durumun da sendikal ilişkileri olumsuz etkileyeceği kaydedildi. Kamu açıklarını, kayıtlı işletmelerin idari, mali ve hukuki yükümlülüklerini artırarak ya da yenilerini ihdas ederek finanse etme anlayışının ekonominin rekabet gücünü ve istihdam artışını zayıflattığı vurgulanan TİSK raporunda, hatalı vergi politikalarının Türkiye'de kayıtdışı sektörün ekonomideki payını yüzde 45-50 düzeyine çıkardığı bildirildi. 2000 yılında kayıtlı ekonominin sosyal güvenlik primleri dahil, gerçek vergi yükünün milli gelirin yüzde 48'ne ulaştığı vurgulanan raporda, girişimcinin ödediği gelir ve kurumlar vergisinden doğan vergi yükünün ise yüzde 63'ü bulduğu, bu oranın ekonomik faaliyette bulunmayı anlamsız kılacak derecede yüksek olduğu belirtildi. Dünyada kurumlar vergisi oranlarının yüzde 15 ile 20 arasında değiştiğine dikkat çekilen raporda, gelir vergisi, KDV ve emlak vergisi gibi unsurların da ekonomiyi felce uğratan sınırlara yükseldiği savunuldu. TİSK raporunda, işsiz sayısının 2001 yılında yaklaşık 1 milyon arttığı, DİE'ye göre bu yılın ilk çeyreğinde 2.5 milyon açık işsiz bulunduğu vurgulanarak, 3 milyon kişinin de düzenli bir iş sahibi olmadığı, ya da iş bulma umudunun bulunmadığı kaydedildi. Halen 4.5 milyon kişinin kayıtdışı istihdam edildiği, işsizlerin ve kayıtdışı çalışanların toplamının 10 milyona ulaştığı ifade edilen raporda, özel imalat sanayinde 2002 yılında net istihdam azalışının yüzde 12.2 olduğu, verimliliğin ise yüzde 3.2 oranında düştüğü kaydedildi. Raporda, ekonomideki bu olumsuz tablonun giderilmesi için, izlenecek ekonomik politikaların reel sektörü desteklemeye odaklanması, yatırım eylem programı hazırlanıp yürürlüğe konulması, işletmeler üzerindeki sosyal yüklerin bir an önce azaltılması, reel sektörün vergi yükünü azaltacak bir reforma gidilmesi talep edildi. 
     





</TEXT>
</DOC>
