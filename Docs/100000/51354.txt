<DOC>
<DOCNO> 51354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/ekonomi/eko02.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiden ANAP’a gövde gösterisi 
</HEADLINE>
<TEXT>

Yol - İş üyeleri, ANAP’ın tüm il başkanlığı binalarında eylem yapmaya hazırlanıyor 
     ATİLLA ÖZSEVER 

     Başbakan Yardımcısı ve ANAP Genel Başkanı Mesut Yılmaz’ın Türk - İş Başkanı Bayram Meral’in sendikası Yol - İş’e bağlı Köy Hizmetleri ve Karayolları’nın küçültülmesi yönündeki açıklaması, işçinin tepkisine yol açtı. 
     Yol - İş Sendikası, tüm şubelerine gönderdiği genelgede, sendika üyelerinin bugün tüm illerdeki ANAP il ve ilçe başkanlıklarına giderek durumu protesto etmesini istedi. Genelgede, ANAP üyesi sendikacı ve işçilerin bu partiden istifa etmesi, ANAP milletvekillerine faks çekilmesi de istendi. Ayrıca emekliliği gelmiş işçilerin emekliye ayrılmaması uyarısında da bulunuldu. 
     
     Ecevit’le görüştü 
     Bu arada Uluslararası Hür İşçi Sendikaları Konfederasyonu’nun ilan ettiği "Küresel Eylem Günü" çerçevesinde bugün Ankara’da Abdi İpekçi Parkı’nda ANAP’ın tutumu pankartlarla protosto edilecek. 
     Türk - İş Başkanı Meral, dün Başbakan Ecevit ve yardımcısı Bahçeli ile görüşürken, diğer Başbakan Yardımcısı Yılmaz’la görüşme talebinde bulunmadı. Ecevit’in Meral ile görüşmesinde Köy Hizmetleri’nin kapatılmasının söz konusu olmadığını belirttiği öğrenildi. 
     Bayram Meral, "IMF dayatıyor. Hükümet iki arada, bir derede kalmış gibi. Kıdem tazminatlarına dokunulmayacağını söylediler. Ancak bu söylenti bile kamuda emekliliğini doldurmuş işçinin ayrılmak için talepte bulunmasına neden oldu. İkramiyelerin bir bölümünün ertelenip ertelenmeyeceği konusu üzerinde de bürokratlar çalışıyor" dedi. 
     
Yılmaz Ecevit’e şaşırdı      HAKAN ŞANLITÜRK Ankara 

     ANAP Başkanlık Divanı’nda konuşan Genel Başkan Mesut Yılmaz, Ecevit’in Köy Hizmetleri’nin kapatılmasına karşı olduklarını açıklamasına şaşırdı. Yılmaz, konunun koalisyon protokolünde yer aldığını ve Köy Hizmetleri’nin lağvedilip il özel idarelerine devrinin kararlaştırılmış olduğunu belirterek, "Sayın Başbakan niye böyle bir açıklama yaptı, anlayamadım" dedi. 
     ANAP il binalarına karşı başlatılacak Yol İş eylemini de değerlendiren Başkanlık Divanı üyeleri eylemi DSP’lilerin kışkırttığını savundu. 
     



 EKONOMİ 


















</TEXT>
</DOC>
