<DOC>
<DOCNO> 54052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/soneko01.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı ürünlerde alınan vergi miktarı ciddi rakamlara ulaşıyor 
</HEADLINE>
<TEXT>

     Türkiye'de bazı ürün ve hizmetlerde alınan vergi miktarı, ciddi rakamlara ulaşıyor. 
     Vergi yükü, diğer masraflarla birlikte cep telefonunda yaklaşık yüzde 40 ve otomotivde ise yüzde 35'den başlarken, akaryakıtta yüzde 70'e dayanıyor. 
     Ev ve işyerlerinin zorunlu giderleri arasında yer alan su, telefon ve elektrikte yüzde 18'lik KDV oranının dışında, elektrik faturalarına ayrıca yüzde 5 oranında Belediye Vergisi yansıtılıyor. 
     Yaygın kullanılan cep telefonunda ise kullanıcılardan yüzde 18 oranında KDV ve KDV matrahı üzerinden yüzde 25 oranında operatörler tarafından devlet adına tahsil edilen Özel İletişim Vergisi ÖİV 
     alınıyor. Ayrıca, vergi adı altında olmasa bile Eğitime Katkı Payı, telsiz kullanım ücreti ve sabit ücret gibi masraflarla, cep telefonu faturaları astronomik rakamlara çıkıyor. Ekonominin lokomotif sektörleri arasına giren, ancak kriz nedeniyle satışları düşen otomotivde Ek Taşıt Alım, Taşıt Alım, Özel İşlem, Damga ve Motorlu Taşıtlar Vergisi'nin yanı sıra, Çevre Kirletme Fonu ve Eğitime Katkı Payı gibi bazı masrafların da alınmasıyla yük yaklaşık yüzde 35'e çıkıyor. Vergilerin boyutu, otomobilin yaşı, ağırlığı ve lükslüğüne göre de değişiyor. Örneğin fabrika çıkış fiyatı 8 milyar 613 milyon 890 bin lira olan Hyundai Accent 1.3 LS yüzde 34.7'lik vergi, fon ve diğer masraflarla alıcıya 11 milyar 605 milyon liraya teslim ediliyor. En ucuz otomobillerden biri olan Lada Samara HB'nin anahtar teslim fiyatı da, yüzde 41.4'lük vergi yüküyle tüketiciye 7 milyar 502 milyon liraya mal oluyor. Akaryakıtta ise yine yüzde 18'lik KDV'nin dışında Akaryakıt Tüketim Vergisi olarak 1 litre süper benzin için 681 bin lira, kurşunsuz benzinde 671 bin ve normal benzin için de 646 bin lira alınıyor. Akaryakıttaki vergi yükü yüzde 70'e dayanıyor. 
     






</TEXT>
</DOC>
