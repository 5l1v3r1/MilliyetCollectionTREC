<DOC>
<DOCNO> 58693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/spo14.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Barcelona’da kriz sürüyor 
     GALATASARAY’IN Şampiyonlar Ligi’ndeki rakiplerinden Barcelona, İspanya Ligi’nde bir türlü toparlanamıyor. Katalan derbisinde Espanyol’a Tamudo’nun iki golüyle 2 - 0 mağlup olan Barcelona’da, topun ağzındaki Rexach’ı da kapsayacak yılbaşı operasyonu için yakında düğmeye basılması bekleniyor. 
     
     Günün adamı Tayfun 
     İSPANYA’DA Real Sociedadlı Tayfun Korkut, takımının Valladolid’i 6 - 0 yendiği maçta oynadığı futbol ve attığı iki güzel golle günün adamı oldu. Özellikle uzaktan mükemmel bir şutla kaydettiği gol çok konuşulan Tayfun için İspanyol basını, "golleriyle büyüledi" diye yazdı. 
     
     Liverpool sarsıldı 
     GALATASARAY’IN Şampiyonlar Ligi’ndeki rakiplerinden İngiliz Liverpool, Premier Lig’de Arsenal’e, evinde 2 - 1 yenilerek, üçüncü sıraya geriledi. 64 dakika 10 kişi oynayan Arsenal, 45’te Henry’nin penaltısı ile öne geçti, Ljunberg, 53’te farkı ikiye çıkardı. Litmanen’in 55. dakikadaki sayısı, skoru ilan etti. 
     
     Son bilet 
     İKİNCİ Lig B Kategorisi 1.Grup’ta Play - Off Grubu’na son bileti alan takım da belirlendi. Gaziantep B.Belediye, aynı puana sahip olan rakipleri erteleme müsabakalarında kendilerine yetecek sonuçları alamayınca, play - off vizesini kaptı. Dünkü maçların sonuçları şöyle Mezitli - Kartal 0 - 1, Küçükköy - Eskişehir 3 - 3, Hakkari - Van 3 - 1, ÜÇÜNCÜ LİG Silifke - Alanya 1 - 3. 
     



 SPOR 























</TEXT>
</DOC>
