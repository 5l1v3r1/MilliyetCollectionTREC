<DOC>
<DOCNO> 64202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/dunya/adun.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus ortak geliyor 
</HEADLINE>
<TEXT>

Rusya’nın dev petrol şirketi Lukoil, Bakü-Ceyhan petrol boru hattı projesini k rlı bularak ortak olmak istediğini açıkladı. Böylece projenin önündeki en büyük engellerden biri kalkma yoluna girdi 
     CENK BAŞLAMIŞ Moskova 

     Azeri petrolünü kendi topraklarından taşımak isteyen Rusya, uzun süren direnişinden vazgeçerek Bakü - Ceyhan’a yeşil ışık yakacağının sinyallerini veriyor. 
     Rusya’nın en büyük petrol şirketi Lukoil ve Rusya Dışişleri Bakanlığı’ndan dün yapılan açıklamalar, Moskova’nın Bakü - Ceyhan konusunda tutum değiştirmeye başladığını, böylece Türkiye için hayati önem taşıyan hattın yapımı önündeki temel engellerden birinin ortadan kalkmak üzere olduğunu gösteriyor. 
     Lukoil’in Başkanı Vahit Alekperov, Milliyet’e yaptığı açıklamada, Azerbaycan’dan petrol çıkaracak uluslararası konsorsiyumun üyesi British Petroleum’dan BP aldıkları son rapor sonucu Bakü - Ceyhan’a "kazançlı bir yatırım’’ olarak bakmaya başladıklarını söyledi. Alekperov, konuyla ilgili olarak Rusya hükümetine önbilgi verdiklerini ve en geç mart ayı başında kesin kararlarını açıklayacaklarını bildirdi. 
     
     Vergi kolaylıkları işe yaradı 
     Alekperov, Bakü - Ceyhan’ın maliyetinin başlangıçta çok yüksek olduğunu, ancak son dönemde Türkiye’nin hattın yapımıyla ilgili vergi kolaylıkları sağladığını belirtti. Lukoil Başkanı, "Yeterli petrol sağlanırsa Bakü - Ceyhan güzel bir proje’’ dedi. 
     Lukoil’in hesaplamalarına göre, hattın k rlı olabilmesi için ilk aşamada yılda 25 milyon ton, uzun dönemde ise 50 milyon ton petrol pompalanması gerekiyor. Şirket, Azerbaycan’daki Çırak, Güneşli ve Azeri havzalarından ancak 7 yıl sonra 50 milyon ton petrol çıkarılabileceğini hesaplıyor. Alekperov, hattın yapımında yüzde 7.5 - 10 hisse sahibi olmak istediklerini açıkladı. Rusya Dışişleri Bakanlığı’ndan bir yetkili de, Bakü - Ceyhan’a katılma olasılığını değerlendirdiklerini söyledi. 
     



 DÜNYA 











</TEXT>
</DOC>
