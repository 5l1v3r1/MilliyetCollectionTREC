<DOC>
<DOCNO> 73221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun04.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'da Nicole Kidman'ın şansı "sempati oyları"... 
</HEADLINE>
<TEXT>

     Sinema dünyasında Oscar heyecanı sürerken, bu yılı üzgün ama zaferle geçiren Nicole Kidman'ın, sempati oylarıyla en iyi kadın oyuncu dalında Oscar'a ulaşma şansının artabileceği belirtiliyor. 
     Kidman, geçen yıl aktör eşi Tom Cruise ile boşanmasının ardından, 3 filmde başrol oyuyunu ve İngiliz pop şarkıcısı Robbie Williams ile 
     yaptığı düetteki başarısıyla dikkat çekmişti. 
     Cruise ile 10 yıllık evliliği sona erdikten sonra geçen yıl Cannes Film Festivali'nde ''Gösteri sürmek zorunda'' diyen Kidman, eski kocasının kısa boyunu ima ederek de ''Artık, topuklu giyebiliyorum'' demişti. 
     Oscar adaylarının şansını değerlendiren sinema yazarlarından Tom O'Neil, Oscar'a uzanmada sempati oylarının çok güçlü bir faktör olduğunu söyledi. 
     O'Neil, Kidman'ın yalnızca peri masalı evliliğinin bitmesiyle değil, bu ayrılık sonrasında ''Bayan Cruise'dan bir Nicole Kidman yıldızı'' yarattığı için sempati topladığını belirtti. O'Neil, Kidman'ın yaşamının Hollywood tarzı bir Külkedisi masalı olduğunu ve Hollywood'un da bunu altın bir Oscar ile taçlandırılabileceğini söyledi. 
     Kidman, en iyi kadın oyuncu dalında Oscar'a ulaşmak için Sissy Spacek ve Halle Berry ile yarışıyor. Oscar ödülleri 24 Mart'ta dağıtılacak. 
     






</TEXT>
</DOC>
